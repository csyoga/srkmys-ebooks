<?xml version="1.0"?>
<html>
  <div>ನೀವೆಲ್ಲ ಸೇನೆಯ ವ್ಯೂಹ ದ್ವಾರಗಳಲ್ಲಿ ನಿಮ್ಮ ನಿಮ್ಮ ಭಾಗಗಳಲ್ಲಿ ಇದ್ದುಕೊಂಡು ಭೀಷ್ಮರನ್ನು ರಕ್ಷಿಸಬೇಕು.</div>
  <p>ಮೊದಲಿನಿಂದಲೂ ಕರ್ಣನಿಗೂ ಭೀಷ್ಮರಿಗೂ ಆಗುತ್ತಿರಲಿಲ್ಲ. ದ್ರೋಣಾಚಾರ್ಯರ ಪ್ರೀತಿಯೆಲ್ಲ ಪಾಂಡವರ ಕಡೆ ವಾಲುತ್ತಿದ್ದುದನ್ನು ಕೌರವ ಬಲ್ಲ. ಸೇನೆಯಲ್ಲಿ ಯಾವ ವಿಧವಾದ ಅಶಿಸ್ತು ಕೂಡ ಬರದಂತೆ ನೋಡಿಕೊಳ್ಳಬೇಕೆಂದು ಹೇಳುವನು. ಭೀಷ್ಮ ಕೌರವ ಸೇನೆಯ ಸೇನಾನಿ. ಅವನು ಇಡೀ ಹನ್ನೊಂದು ಅಕ್ಷೋಹಿಣಿ ಕೌರವ ಸೇನೆ ಎಂಬ ದೇಹಕ್ಕೆ ಮೆದುಳು ಇದ್ದಂತೆ. ಅವನಿಗೇನಾದರೂ ಅಪಾಯವಾದರೆ ಸೇನೆಯೆಲ್ಲಾ ಚೆಲ್ಲಾಪಿಲ್ಲಿಯಾಗುವುದು. ಆದಕಾರಣ ನೀವುಗಳೆಲ್ಲ ಭೀಷ್ಮರನ್ನು ರಕ್ಷಿಸಿ ಎಂದು ಹೇಳುವನು.</p>
  <p>ಣಿಲ೧೫ಃ೪ಋಜಬಸ್ಖಿಙಣಟ ಪ್ ತಸ್ಯ ಸಂಜನಯನ್ ಹರ್ಷಂ ಕುರುವೃದ್ಧಃ ಪಿತಾಮಹಃ ।<br/>ಸಿಂಹನಾದಂ ವಿನದ್ಯೋಚ್ಚೈಃ ಶಂಖಂ ದಧ್ಮೌ ಪ್ರತಾಪವಾನ್ ॥ ೧೨ ॥</p>
  <div>ಕುರುಕುಲಕ್ಕೆ ಪಿತಾಮಹನೂ ಪ್ರತಾಪಶಾಲಿಯೂ ಆದ ಭೀಷ್ಮನು ದುರ್ಯೋಧನನಿಗೆ ಹರ್ಷವನ್ನು ಉಂಟುಮಾಡು ವುದಕ್ಕಾಗಿ ಸಿಂಹನಾದವನ್ನು ಮಾಡಿ ಶಂಖವನ್ನು ಊದಿದನು.</div>
  <p>ದುರ್ಯೋಧನ ದ್ರೋಣಾಚಾರ್ಯರ ಸಮೀಪಕ್ಕೆ ಹೋಗಿ ಅವರನ್ನು ಮನಸ್ಸಿಟ್ಟು ಯುದ್ಧ ಮಾಡ ಬೇಕೆಂದು ಕೋರಿಕೊಳ್ಳುವುದನ್ನು ಭೀಷ್ಮನು ನೋಡಿದನು. ಆತನು ತುಂಬಾ ವ್ಯಾಕುಲದಲ್ಲಿರ ಬಹುದೆಂದು ಅವನ ಮನಸ್ಸಿನ ದುಗುಡವನ್ನು ಪರಿಹರಿಸುವುದಕ್ಕಾಗಿ ತಾನು ಸೇನೆಯ ಸಮೇತ ಯುದ್ಧಮಾಡುವುದಕ್ಕೆ ಅಣಿಯಾಗಿರುವೆನು ಎಂಬುದನ್ನು ಸೂಚಿಸುವುದಕ್ಕಾಗಿ ಸಿಂಹನಾದವನ್ನು ಮಾಡಿ ಶಂಖವನ್ನು ಊದಿದನು. ಹಿಂದಿನ ಕಾಲದಲ್ಲಿ ಯುದ್ಧಕ್ಕೆ ಮುಂಚೆ ನಾವು ಯುದ್ಧಮಾಡಲು ಪ್ರಾರಂಭಿಸುತ್ತಿದ್ದೇವೆ ಎಂಬುದನ್ನು ಸೂಚಿಸುತ್ತಿದ್ದರು ಎಂದು ಕಾಣುವುದು. ಈಗಿನ ಕಾಲದಲ್ಲಿ ಹೇಗೆ ಫುಟ್​ಬಾಲ್ ಕ್ರಿಕೆಟ್ ಆಟಗಳು ಪ್ರಾರಂಭವಾಗುವಾಗ ಎರಡೂ ಕಡೆಯವರು ತಾವು ಅದಕ್ಕೆ ಸಿದ್ಧವಾಗಿದ್ದೇವೆ ಎಂದು ಸೂಚಿಸುತ್ತಾರೆಯೋ ಹಾಗೆ. ಇಲ್ಲಿಯೂ ಕೂಡ ಕೌರವರು ಮುಂಚೆ ನಾವು ಯುದ್ಧಮಾಡಲು ಪ್ರಾರಂಭಿಸಿದ್ದೇವೆ ಎಂಬುದನ್ನು ನೋಡುತ್ತೇವೆ.</p>
  <p>ಣಿಲ೧೫ಃ೪ಋಜಬಸ್ಖಿಙಣಟ ಪ್ ತತಃ ಶಂಖಾಶ್ಚ ಭೇರ್ಯಶ್ಚ ಪಣವಾನಕಗೋಮುಖಾಃ ।<br/>ಸಹಸೈವಾಭ್ಯಹನ್ಯಂತ ಸ ಶಬ್ದಸ್ತುಮುಲೋ ಭವತ್ 	॥ ೧೩ ॥</p>
  <div>ಅನಂತರ ಶಂಖ, ಭೇರಿ, ಡೋಲು, ಮೃದಂಗ, ಗೋಮುಖಾದಿ ವಾದ್ಯಗಳು ಒಂದೇಸಾರಿ ಮೊಳಗಿದುವು. ರಣಶಬ್ದ ಭಯಂಕರವಾಗಿತ್ತು.</div>
  <p>ಯಾವಾಗ ಭೀಷ್ಮಾಚಾರ್ಯರು ತಾವು ಯುದ್ಧಕ್ಕೆ ಅಣಿಯಾಗಿದ್ದೇವೆ ಎಂಬುದನ್ನು ಸೂಚಿಸಿದರೊ ಆಗ ಅವರ ಕಡೆಯ ಪ್ರಮುಖ ವೀರರೆಲ್ಲ ತಮ್ಮ ಒಪ್ಪಿಗೆಯನ್ನು ಸೂಚಿಸುವುದಕ್ಕಾಗಿ ತಮ್ಮ ತಮ್ಮ ಶಂಖಗಳನ್ನು ಊದಿದರು. ಸೈನ್ಯದಲ್ಲಿ ರಣೋತ್ಸಾಹವನ್ನು ಉಂಟುಮಾಡುವ ವಾದ್ಯಗಳೂ ಕೂಡ ಮೊಳಗಿದುವು, ಈಗಿನ ಮಿಲಿಟರಿಯವರು ತಮ್ಮ ತಮ್ಮ ಬ್ಯಾಂಡನ್ನು ಬಾರಿಸುವಂತೆ. ಯಾವಾಗ ಕೌರವರ ಕಡೆಯವರು ತಾವು ಯುದ್ಧ ಮಾಡುವುದಕ್ಕೆ ಸಿದ್ಧರಾಗಿರುವೆವು ಎಂಬುದನ್ನು ಮೊದಲು ಸೂಚಿಸಿದರೊ ಆಗ ಪಾಂಡವರ ಕಡೆಯವರು ತಮ್ಮ ಶಂಖಗಳನ್ನು ಊದಿ ತಾವು ಕೂಡ ಅವರ ಸವಾಲನ್ನು ಸಮರಾಂಗಣದಲ್ಲಿ ಎದುರಿಸುವುದಕ್ಕೆ ಸಿದ್ಧರಾಗಿರುವೆವು ಎಂಬುದನ್ನು ಸೂಚಿಸಿದರು.</p>
  <div>ತತಃ ಶ್ವೇತೈರ್ಹಯೈರ್ಯುಕ್ತೇ ಮಹತಿ ಸ್ಯಂದನೇ ಸ್ಥಿತೌ ।<br/>ಮಾಧವಃ ಪಾಂಡವಶ್ಚೈವ ದಿವ್ಯೌ ಶಂಖೌ ಪ್ರದಧ್ಮತುಃ 	॥ ೧೪ ॥</div>
  <div>ಪಾಂಚಜನ್ಯಂ ಹೃಷೀಕೇಶೋ ದೇವದತ್ತಂ ಧನಂಜಯಃ ।<br/>ಪೌಂಡ್ರಂ ದಧ್ಮೌ ಮಹಾಶಂಖಂ ಭೀಮಕರ್ಮಾ ವೃಕೋದರಃ 	॥ ೧೫ ॥<br/>ಅನಂತವಿಜಯಂ ರಾಜಾ ಕುಂತೀಪುತ್ರೋ ಯುಧಿಷ್ಠಿರಃ ।<br/>ನಕುಲಃ ಸಹದೇವಶ್ಚ ಸುಘೋಷಮಣಿಪುಷ್ಪಕೌ 	॥ ೧೬ ॥</div>
  <div>ಅನಂತರ ಬಿಳಿಯ ಕುದುರೆಗಳಿಂದ ಕಟ್ಟಿದ ಮಹಾರಥದಲ್ಲಿ ಕುಳಿತ ಕೃಷ್ಣಾರ್ಜುನರು ತಮ್ಮ ತಮ್ಮ ದಿವ್ಯವಾದ ಶಂಖಗಳನ್ನು ಊದಿದರು. ಕೃಷ್ಣ ಪಾಂಚಜನ್ಯವನ್ನು ಅರ್ಜುನ ದೇವದತ್ತವನ್ನು ಕರ್ಮಪಟುವಾದ ಭೀಮನು ಪೌಂಡ್ರಕವನ್ನು ಊದಿದರು. ಕುಂತೀಪುತ್ರನಾದ ರಾಜ ಯುಧಿಷ್ಠಿರನು ಅನಂತರ ವಿಜಯವನ್ನು, ನಕುಲ ಸಹದೇವರು ಸುಘೋಷ ಮಣಿಪುಷ್ಪಗಳೆಂಬ ತಮ್ಮ ತಮ್ಮ ಶಂಖಗಳನ್ನು ಊದಿದರು.</div>
  <div>ಕಾಶ್ಯಶ್ಚ ಪರಮೇಷ್ವಾಸಃ ಶಿಖಂಡೀ ಚ ಮಹಾರಥಃ ।<br/>ಧೃಷ್ಟದ್ಯುಮ್ನೋ ವಿರಾಟಶ್ಚ ಸಾತ್ಯಶ್ಚಾಪರಾಜಿತಃ 	॥ ೧೭ ॥<br/>ದ್ರುಪದೋ ದ್ರೌಪದೇಯಾಶ್ಚ ಸರ್ವಶಃ ಪೃಥಿವೀಪತೇ ।<br/>ಸೌಭದ್ರಶ್ಚ ಮಹಾಬಾಹುಃ ಶಂಖಾನ್ ದಧ್ಮುಃ ಪೃಥಕ್ ಪೃಥಕ್ 	॥ ೧೮ ॥<br/>ಸ ಘೋಷೋ ಧಾರ್ತರಾಷ್ಟ್ರಾಣಾಂ ಹೃದಯಾನಿ ವ್ಯದಾರಯತ್ ।<br/>ನಭಶ್ಚ ಪೃಥಿವೀಂ ಚೈವ ತುಮುಲೋ ವ್ಯನುನಾದಯನ್ 	॥ ೧೯ ॥</div>
  <div>ಹೇ ರಾಜನೇ, ದೊಡ್ಡ ಬಿಲ್ಲುಗಾರನಾದ ಕಾಶಿರಾಜನು, ಮಹಾರಥರಾದ ಶಿಖಂಡಿ ಮತ್ತು ಧೃಷ್ಟದ್ಯುಮ್ನರು ವಿರಾಟ ಅಪರಾಜಿತನಾದ ಸಾತ್ಯಕಿ ದ್ರುಪದರಾಜ ಮತ್ತು ದ್ರೌಪದಿಯ ಮಕ್ಕಳಾದ ಉಪಪಾಂಡವರು ಮಹಾ ಬಾಹುವಾದ ಅಭಿಮನ್ಯು ಇವರೆಲ್ಲರೂ ತಮ್ಮ ತಮ್ಮ ಶಂಖಗಳನ್ನು ಊದಿದರು. ಆ ಭಯಂಕರವಾದ ಶಂಖಧ್ವನಿ, ಭೂಮಿ, ಆಕಾಶಗಳಲ್ಲಿ ಅನುರಣಿತವಾಗಿ ಕೌರವರ ಹೃದಯವನ್ನು ಬಿರಿಯುವಂತೆ ಮಾಡಿತು.</div>
  <p>ಈ ರಣ ನಿನಾದ ಆಕಾಶವನ್ನು ಸೀಳುವಂತೆ ಇತ್ತು. ಕೌರವರ ಹೃದಯವನ್ನು ಭೇದಿಸುವಂತೆ ಇತ್ತು. ಇನ್ನೇನು ಯುದ್ಧ ಶುರು ಆಗುವುದಕ್ಕೆ ಮುಂಚೆ ಅರ್ಜುನನು ಕೌರವರ ಕಡೆ ಯಾರು ಯಾರು ಸೇರಿದ್ದಾರೆ ಯುದ್ಧ ಮಾಡುವುದಕ್ಕೆ ಎಂಬುದನ್ನು ತಿಳಿದುಕೊಳ್ಳಲು ಇಚ್ಛಿಸಿದನು.</p>
  <div>ಅಥ ವ್ಯವಸ್ಥಿತಾನ್ ದೃಷ್ಟ್ವಾ ಧಾರ್ತರಾಷ್ಟ್ರಾನ್ ಕಪಿಧ್ವಜಃ ।<br/>ಪ್ರವೃತ್ತೇ ಶಸ್ತ್ರಸಂಪಾತೇ ಧನುರುದ್ಯಮ್ಯ ಪಾಂಡವಃ 	॥ ೨ಂ <span class="en">॥<br/></span>ಹೃಷೀಕೇಶಂ ತದಾ ವಾಕ್ಯಮಿದಮಾಹ ಮಹೀಪತೇ ।</div>
  <div>ಎಲೈ ರಾಜನೆ, ಆಗ ಯುದ್ಧಕ್ಕಾಗಿ ಸಿದ್ಧವಾಗಿರುವ ಕೌರವರನ್ನು ನೋಡಿ, ಕಪಿಧ್ವಜನಾದ ಅರ್ಜುನನು ಇನ್ನೇನು ಶಸ್ತ್ರ ಪ್ರಯೋಗಕ್ಕೆ ಸಮಯ ಸನ್ನಿಹಿತವಾಯಿತೆಂದು ತನ್ನ ಬಿಲ್ಲನ್ನು ಎತ್ತಿ ಹಿಡಿದು ಶ್ರೀಕೃಷ್ಣನಿಗೆ ಈ ಮಾತನ್ನು ಹೇಳುತ್ತಾನೆ :</div>
  <div>ಸೇನಯೋರುಭಯೋರ್ಮಧ್ಯೇ ರಥಂ ಸ್ಥಾಪಯ ಮೇ<span class="en">s</span>ಚ್ಯುತ 	॥ ೨೧ ॥<br/>ಯಾವದೇತಾನ್ ನಿರೀಕ್ಷೇ<span class="en">s</span>ಹಂ ಯೋದ್ಧುಕಾಮಾನವಸ್ಥಿತಾನ್ ।<br/>ಕೈರ್ಮಯಾ ಸಹ ಯೋದ್ಧವ್ಯಮಸ್ಮಿನ್ ರಣಸಮುದ್ಯಮೇ 	॥ ೨೨ ॥<br/>ಯೋತ್ಸ್ಯಮಾನಾನವೇಕ್ಷೇ<span class="en">s</span>ಹಂ ಯ ಏತೇ<span class="en">s</span>ತ್ರ ಸಮಾಗತಾಃ ।<br/>ಧಾರ್ತರಾಷ್ಟ್ರಸ್ಯ ದುರ್ಬುದ್ಧೇರ್ಯುದ್ಧೇ ಪ್ರಿಯಚಿಕೀರ್ಷವಃ 	॥ ೨೩ ॥</div>
  <p>ಣಿಲ೧೮ಃ೪ಣಬಋಹ್ವ್ಬಜಖ ಪ್ ಎಲೈ ಅಚ್ಯುತ, ಈ ರಣದಲ್ಲಿ ನಾನು ಯಾರೊಡನೆ ಯುದ್ಧ ಮಾಡಬೇಕೆಂದು ಗೊತ್ತು ಮಾಡುವುದಕ್ಕಾಗಿ ನನ್ನ ರಥವನ್ನು ಎರಡು ಸೈನ್ಯಗಳ ಮಧ್ಯೆ ನಿಲ್ಲಿಸು. ಇಲ್ಲಿ ಯುದ್ಧಮಾಡಬೇಕೆಂದು ಬಂದಿರುವ ಇವರನ್ನು ನೋಡೋಣ. ದುರ್ಬುದ್ಧಿಯಾದ ದುರ್ಯೋಧನನಿಗೆ ಯುದ್ಧದಲ್ಲಿ ಪ್ರಿಯವನ್ನು ಉಂಟುಮಾಡಬೇಕೆಂದು ಯಾರು ಯಾರು ಕಾದಾಟಕ್ಕೆ ಅನುವಾಗಿ ಇಲ್ಲಿ ಬಂದಿರುವರೊ ಅವರನ್ನು ನಾನು ನೋಡಬೇಕು.</p>
  <p>ಸಂಜಯ ಧೃತರಾಷ್ಟ್ರನಿಗೆ ಹೇಳುತ್ತಾನೆ :</p>
  <div>ಏವಮುಕ್ತೋ ಹೃಷೀಕೇಶೋ ಗುಡಾಕೇಶೇನ ಭಾರತ ।<br/>ಸೇನಯೋರುಭಯೋರ್ಮಧ್ಯೇ ಸ್ಥಾಪಯಿತ್ವಾ ರಥೋತ್ತಮಮ್ 	॥ ೨೪ ॥<br/>ಭೀಷ್ಮದ್ರೋಣಪ್ರಮುಖತಃ ಸರ್ವೇಷಾಂ ಚ ಮಹೀಕ್ಷಿತಾಮ್ ।<br/>ಉವಾಚ ಪಾರ್ಥ ಪಶ್ಯೈತಾನ್ ಸಮವೇತಾನ್ ಕುರೂನಿತಿ 	॥ ೨೫ ॥</div>
  <div>ಅರ್ಜುನನು ಹಾಗೆ ಹೇಳಿದ ಮೇಲೆ ಶ್ರೀಕೃಷ್ಣ ರಥವನ್ನು ಎರಡು ಸೈನ್ಯಗಳ ಮಧ್ಯೆ ಭೀಷ್ಮ ದ್ರೋಣ ಮತ್ತು ಇತರ ರಾಜರ ಮುಂದೆ ತನ್ನ ಉತ್ತಮವಾದ ರಥವನ್ನು ನಿಲ್ಲಿಸಿದನು. ‘ಅರ್ಜುನ, ಯುದ್ಧಕ್ಕಾಗಿ ನೆರೆದಿರುವ ಸಮಸ್ತ ಕೌರವರನ್ನು ನೋಡು’ ಎಂದನು.</div>
  <p>ಅರ್ಜುನನಿಗೆ ಕೌರವ ಸೇನೆಯ ಬಲಾಬಲಗಳನ್ನು ತಿಳಿದುಕೊಳ್ಳಬೇಕೆಂಬ ಕುತೂಹಲವಾಯಿತು ಮತ್ತು ಯಾರು ಯಾರು ಅವರ ಕಡೆ ಸೇರಿದ್ದರೊ ಅವರನ್ನು ಕೂಡ ತಿಳಿದುಕೊಂಡಂತೆ ಆಗುವುದು ಎಂದು ಶ್ರೀಕೃಷ್ಣನಿಗೆ ತನ್ನ ರಥವನ್ನು ಕೌರವರ ಸೇನೆಗೆ ಎದುರಾಗಿ ಎರಡು ಸೈನ್ಯಗಳ ಮಧ್ಯದಲ್ಲಿ ನಿಲ್ಲಿಸು ಎಂದು ಹೇಳುತ್ತಾನೆ. ಶ್ರೀಕೃಷ್ಣನಾದರೋ ಅರ್ಜುನನ ಈ ಕುತೂಹಲ ಸ್ವಾಭಾವಿಕ ವಾದದ್ದೆಂದು ಅದನ್ನು ತೃಪ್ತಿಪಡಿಸಲು ರಥವನ್ನು ಅಲ್ಲಿ ನಿಲ್ಲಿಸುವನು.</p>
  <p>ಇಲ್ಲಿ ಅರ್ಜುನನನ್ನು ಗುಡಾಕೇಶ ಎಂದರೆ ನಿದ್ರೆಯನ್ನು ಗೆದ್ದವನು ಎಂಬ ಗುಣವಾಚಕದಿಂದ ಕರೆಯುತ್ತಾನೆ. ಇಲ್ಲಿ ನಿದ್ರೆಯನ್ನು ಗೆದ್ದವನು ಎಂದರೆ ನಿದ್ರಿಸುತ್ತಲೇ ಇರಲಿಲ್ಲವೆಂಬ ಅರ್ಥವಲ್ಲ. ನಿದ್ರೆ ಅವನ ಸ್ವಾಧೀನವಾಗಿತ್ತು. ಯಾವಾಗ ಬೇಕಾದರೂ ನಿದ್ರಿಸುತ್ತಿದ್ದ ಮತ್ತು ಯಾವಾಗ ಬೇಕಾದರೂ ಜಾಗ್ರತನಾಗುತ್ತಿದ್ದ. ವೀರ ಯೋಧನಾದ ನೆಪೋಲಿಯನ್ ತಾನು ಯುದ್ಧರಂಗದಲ್ಲಿ ಕುದುರೆಯ ಮೇಲಿದ್ದಾಗಲೆ ತನ್ನ ನಿದ್ರೆಯನ್ನು ಪೂರೈಸುತ್ತಿದ್ದನಂತೆ ! ಅದರಂತೆಯೇ ಎಷ್ಟು ಹೊತ್ತು ಬೇಕಾದರೂ ಎಚ್ಚೆತ್ತಿರುತ್ತಿದ್ದ ಎನ್ನುವರು.</p>
  <div>ತತ್ರಾಪಶ್ಯತ್ ಸ್ಥಿತಾನ್ ಪಾರ್ಥ ಪಿತೄನಥ ಪಿತಾಮಹಾನ್ ।<br/>ಆಚಾರ್ಯಾನ್ಮಾತುಲಾನ್ ಭ್ರಾತೄನ್ ಪುತ್ರಾನ್ ಪೌತ್ರಾನ್ ಸಖೀಂಸ್ತಥಾ ।<br/>ಶ್ವಶುರಾನ್ ಸುಹೃದಶ್ಚೈವ ಸೇನಯೋರುಭಯೋರಪಿ 	॥ ೨೬ ॥</div>
  <div>ಅನಂತರ ಅರ್ಜುನ, ಅಲ್ಲಿ ಎರಡು ಸೇನೆಗಳಲ್ಲಿಯೂ ಇದ್ದ ಚಿಕ್ಕಪ್ಪ, ದೊಡ್ಡಪ್ಪ, ತಾತ, ಗುರು, ಸೋದರ ಮಾವಂದಿರು, ಅಣ್ಣತಮ್ಮಂದಿರು, ಮಕ್ಕಳು, ಮೊಮ್ಮಕ್ಕಳು, ಸ್ನೇಹಿತರು, ಮಾವಂದಿರು ಮತ್ತು ಪಾಂಡವರ ಮೇಲೆ ಪ್ರೀತಿಯುಳ್ಳ ಇತರರನ್ನೂ ನೋಡಿದನು.</div>
  <div>ತಾನ್ ಸಮೀಕ್ಷ ್ಯ ಸ ಕೌಂತೇಯಃ ಸರ್ವಾನ್ ಬಂಧೂನವಸ್ಥಿತಾನ್ ।<br/>ಕೃಪಯಾ ಪರಯಾವಿಷ್ಟೋ ವಿಷೀದನ್ನಿದಮಬ್ರವೀತ್ 	॥ ೨೭ ॥</div>
  <div>ಅರ್ಜುನ ಅಲ್ಲಿ ನೆರೆದಿದ್ದ ಬಂಧುಗಳನ್ನು ಚೆನ್ನಾಗಿ ನೋಡಿ ಅತಿಶಯವಾದ ಕೃಪೆಯಿಂದ ಕೂಡಿದವನಾಗಿ ವಿಷಾದದಿಂದ ಈ ಮಾತನ್ನು ಹೇಳುತ್ತಾನೆ.</div>
  <p>ಅರ್ಜುನ ಸಮರಾಂಗಣದಲ್ಲಿ ಶತ್ರುಪಕ್ಷದಲ್ಲಿ ನೆರೆದ ಬಂಧುಬಳಗದವರನ್ನು ಹಾಗೆ ನೋಡುವಾಗ ಅವನ ಮನಸ್ಸಿನಲ್ಲಿ ಸುಪ್ತವಾಗಿದ್ದ ಅವರ ಮೇಲಿನ ವ್ಯಾಮೋಹವೆಲ್ಲ ಮೇಲೇಳುವುದು. ಅರ್ಜುನನ ಮನಸ್ಸಿನಲ್ಲಿ ವಾಸನೆಗಳು ನಾಶವಾಗಿರಲಿಲ್ಲ. ಆ ವಾಸನೆಗಳನ್ನು ಮೇಲಕ್ಕೆ ಎಬ್ಬಿಸಲು ಕೆಲವು ಸನ್ನಿವೇಶಗಳು ಬೇಕಾಗಿವೆ. ಆ ಸನ್ನಿವೇಶ ದೊರೆತೊಡನೆ ಒಳಗಿರುವುದು ಮೇಲೇಳುವುದು. ಅದು ಮೇಲೆದ್ದ ಮೇಲೆ ನಮ್ಮನ್ನು ಅಪ್ಪಳಿಸಲು ಮೊದಲು ಮಾಡುವುದು. ಅವರನ್ನು ಎಷ್ಟು ಎಷ್ಟು ನೋಡುತ್ತಾನೊ ಅಷ್ಟು ಅಷ್ಟು ಆಳದಿಂದ ವ್ಯಾಮೋಹದ ಅಲೆಗಳು ಮೇಲೇಳುತ್ತವೆ. ಇವನನ್ನು ಅದರಲ್ಲಿ ಮುಳುಗಿಸಿಬಿಡುವುದು. ಅದು ಹೇಗಿದೆಯೊ ಹಾಗೆ ಬಂದರೆ ಅದನ್ನು ಕಂಡು ಹಿಡಿದು ಹೊರಗೆ ಅಟ್ಟುತ್ತೇವೆ. ಅದಕ್ಕಾಗಿ ಆ ದೌರ್ಬಲ್ಯಗಳು ವೇಷವನ್ನು ಮರೆಮಾಚಿಕೊಂಡು ಬರುತ್ತವೆ. ವ್ಯಾಮೋಹದಂತೆ ಬಂದರೆ ಅದು ಮನೋದೌರ್ಬಲ್ಯ ಎಂಬುದು ಗೊತ್ತಾಗುವುದು. ಅದಕ್ಕಾಗಿಯೇ ಅದು ಕೃಪೆಯಂತೆ ಬರುವುದು, ದಯೆಯಂತೆ ಬರುವುದು.</p>
  <p>ಕೃಪೆ ತೋರಿಸಕೂಡದು ಎಂದು ಅಲ್ಲ. ಕೃಪೆಗೆ ಒಂದು ಸಮಯ ಇದೆ, ಸನ್ನಿವೇಶ ಇದೆ. ಕ್ಷತ್ರಿಯ ಯಾವಾಗ ಕರ್ತವ್ಯಕ್ಕೆ ನಿಲ್ಲುತ್ತಾನೋ ಆಗ ಅವನು ವಜ್ರದಂತೆ ಕಠೋರನಾಗಬೇಕು. ಎದುರಿಗೆ ಗುರುಗಳು ಹಿರಿಯರು ಬಂಧು ಬಾಂಧವರು ಇದ್ದಾರೆ ಎಂದು ಕರ್ತವ್ಯಕ್ಕೆ ಚ್ಯುತಿ ತರಬಾರದು. ಕುಸುಮದಂತೆ ಮೃದುವಾಗುವುದಕ್ಕೆ ಏನೂ ಇಲ್ಲ ಅಲ್ಲಿ. ಅನಿಷ್ಟದಂತೆ ಅದನ್ನು ಗುಡಿಸಿ ಆಚೆಗೆ ಎಸೆಯಬೇಕು. ಆದರೆ ಅರ್ಜುನ ಇದನ್ನು ಮಾಡಲಾರ. ವ್ಯಾಮೋಹದಿಂದ ಅವನ ಚಿತ್ತ ಕದಡಿ ಹೋಗುವುದು. ಮುಂದೆ ಅವನು ಆಡುವ ಮಾತಿನಲ್ಲೆಲ್ಲ, ಕೊಡುವ ಕಾರಣದಲ್ಲೆಲ್ಲ, ಈ ದೌರ್ಬಲ್ಯ ಹೊಕ್ಕಿರುವುದನ್ನು ನೋಡುತ್ತೇವೆ.</p>
  <p>ಅರ್ಜುನ ಹೀಗೆ ಹೇಳುತ್ತಾನೆ :</p>
  <div>ದೃಷ್ಟ್ವೇಮಂ ಸ್ವಜನಂ ಕೃಷ್ಣ ಯುಯುತ್ಸುಂ ಸಮುಪಸ್ಥಿತಮ್ ।<br/>ಸೀದಂತಿ ಮಮ ಗಾತ್ರಾಣಿ ಮುಖಂ ಚ ಪರಿಶುಷ್ಯತಿ 	॥ ೨೮ ॥</div>
  <div>ಶ್ರೀಕೃಷ್ಣ, ಯುದ್ಧಮಾಡಬೇಕೆಂದು ನಿಂತಿರುವ ಈ ಸ್ವಜನರನ್ನು ನೋಡಿ ನನ್ನ ಶರೀರ ಸೊರಗುತ್ತಿದೆ, ಬಾಯಿ ಒಣಗುತ್ತಿದೆ.</div>
  <p>ಯಾವಾಗ ಅರ್ಜುನನು ಎದುರಿಗೆ ನಿಂತಿರುವ ಬಂಧು ಬಾಂಧವರನ್ನು ನೋಡುವನೊ ಆಗ ಮನದಲ್ಲಿ ದಾರುಣ ವ್ಯಥೆ ಆಗುವುದು. ಮನಸ್ಸಿಗೆ ಶರೀರದ ಮೇಲೆ ದೊಡ್ಡ ಸ್ವಾಧೀನವಿದೆ. ದುಃಖ ಅಂಜಿಕೆ ಕಳವಳಗಳು ಮನಸ್ಸಿನಲ್ಲಿ ಆದಾಗ ಅವು ಹೃದಯದ ಮೇಲೆ ದೊಡ್ಡ ಪ್ರಭಾವವನ್ನು ಬೀರುವುವು. ಅನೇಕ ವೇಳೆ ಪ್ರಜ್ಞೆ ತಪ್ಪಿ ಬೀಳುವೆವು. ಅರ್ಜುನ ಪ್ರಜ್ಞೆ ತಪ್ಪಿ ಬೀಳುವಷ್ಟು ಹೋಗಲಿಲ್ಲ. ಅಂಗಾಂಗಗಳು ದುರ್ಬಲವಾಗುವುವು, ಬಾಯಿ ಒಣಗಿ ಹೋಗುವುದು.</p>
  <div>ವೇಪಥುಶ್ಚ ಶರೀರೇ ಮೇ ರೋಮಹರ್ಷಶ್ಚ ಜಾಯತೇ ।<br/>ಗಾಂಡೀವಂ ಸ್ರಂಸತೇ ಹಸ್ತಾತ್ ತ್ವಕ್ಚೈವ ಪರಿದಹ್ಯತೇ 	॥ ೨೯ ॥</div>
  <div>ನನ್ನ ಮೈಯೆಲ್ಲ ನಡುಗುತ್ತಿದೆ, ಶರೀರ ರೋಮಾಂಚನವಾಗುತ್ತಿದೆ. ಗಾಂಡೀವ ಧನುಸ್ಸು ಕೈಯಿಂದ ಜಾರಿ ಬೀಳುತ್ತಿದೆ. ದೇಹದ ಚರ್ಮ ಸುಡುತ್ತಿದೆ.</div>
  <p>ಅಜ್ಞಾನದಿಂದ ಕೂಡಿದ ವ್ಯಾಮೋಹದ ಬಿರುಗಾಳಿ ಅರ್ಜುನನೆಂಬ ಭೀಮವೃಕ್ಷದ ಮೇಲೆ ಬೀಸುವುದು. ಈ ವೃಕ್ಷದ ಶಾಖೋಪಶಾಖೆಗಳೆಲ್ಲ ತರತರಗುಟ್ಟುವಂತೆ ಅರ್ಜುನನ ಶರೀರಾ ದ್ಯಂತವೂ ಕಂಪಿಸುವುದು. ಬೀಸುವ ಬಿರುಗಾಳಿಯ ಜೋರಿಗೆ ಆ ಭೀಮವೃಕ್ಷದ ಕೊಂಬೆಗಳು ಅಲ್ಲಾಡಿ ಬಿದ್ದುಬಿಡುವುದೇನೋ ಎಂಬ ಶಂಕೆ ಉಂಟಾಗುವುದು.</p>
  <div>ನ ಚ ಶಕ್ನೋಮ್ಯವಸ್ಥಾತುಂ ಭ್ರಮತೀವ ಚ ಮೇ ಮನಃ ।<br/>ನಿಮಿತ್ತಾನಿ ಚ ಪಶ್ಯಾಮಿ ವಿಪರೀತಾನಿ ಕೇಶವ 	॥ ೩ಂ ॥</div>
  <div>ಕೇಶವ, ನನಗೆ ನಿಲ್ಲುವುದಕ್ಕೂ ತ್ರಾಣವಿಲ್ಲ. ನನ್ನ ಮನಸ್ಸು ಭ್ರಮೆಯಿಂದ ಸುತ್ತುತ್ತಿದೆ. ವಿರುದ್ಧವಾದ ಶಕುನಗಳನ್ನು ಬೇರೆ ನೋಡುತ್ತಿರುವೆನು.</div>
  <p>ಅರ್ಜುನನ ಮನಸ್ಸು ಕದಡಿ ಹೋಗಿದೆ. ಅವನು ಈಗಿನ ಸ್ಥಿತಿಯಲ್ಲಿ ಯೋಗ್ಯವಾಗಿ ನೋಡುವ ಸ್ಥಿತಿಯಲ್ಲಿ ಇಲ್ಲ. ಮನಸ್ಸು ಯಾವಾಗ ದುರ್ಬಲವಾಗುವುದೋ ಆಗ ಸಕಲ ಗ್ರಹಬಲ ನೀನೆ ಎಂದು ನೋಡುವ ದೃಷ್ಟಿ ಮರೆಯುವುದು. ಕೆಲಸಕ್ಕೆ ಬಾರದ ಶಕುನಗಳನ್ನೆಲ್ಲ ನಂಬುತ್ತ ಹೋಗುವುದು.</p>
  <p>ಣಿಖಿಙಣಯ್ಟವ್೩೧ಃ೩೨ ಪ್ ನ ಚ ಶ್ರೇಯೋ<span class="en">s</span>ನುಪಶ್ಯಾಮಿ ಹತ್ವಾ ಸ್ವಜನಮಾಹವೇ ।<br/>ನ ಕಾಂಕ್ಷೇ ವಿಜಯಂ ಕೃಷ್ಣ ನ ಚ ರಾಜ್ಯಂ ಸುಖಾನಿ ಚ 	॥ ೩೧ ॥<br/>ಕಿಂ ನೋ ರಾಜ್ಯೇನ ಗೋವಿಂದ ಕಿಂ ಭೋಗ್ಯೆರ್ಜೀವಿತೇನ ವಾ 	॥ ೩೨ ॥</p>
  <div>ಯುದ್ಧದಲ್ಲಿ ಸ್ವಜನರನ್ನು ಕೊಂದರೆ ಯಾವ ಶ್ರೇಯಸ್ಸು ಆಗುವಂತೆ ಕಾಣೆ. ಕೃಷ್ಣ, ನನಗೆ ಜಯ ಬೇಕಿಲ್ಲ, ರಾಜ್ಯ ಬೇಡ, ಸುಖ ಬೇಡ. ಗೋವಿಂದ, ರಾಜ್ಯಭೋಗಗಳಿಂದಲೂ ಅಥವಾ ಜೀವಿಸುವುದರಿಂದಲೂ ಏನು ಪ್ರಯೋಜನ?</div>
  <p>ಇಲ್ಲಿ ಅರ್ಜುನನ ಬುದ್ಧಿ ಕದಡಿ ಹೋಗಿದೆ ಎಂಬುದಕ್ಕೆ ಅವನಾಡುವ ಮಾತುಗಳೇ ಸಾಕ್ಷಿ. ಇಲ್ಲಿ ಶ್ರೇಯಸ್ ಎಂಬ ಪದವನ್ನು ಉಪಯೋಗಿಸುತ್ತಿರುವನು. ಆದರೆ ಅರ್ಜುನನು ಇಲ್ಲಿ ಯುದ್ಧವನ್ನು ನೋಡುತ್ತಿರುವುದು ಪ್ರೇಯಸ್ಸಿನ ದೃಷ್ಟಿಯಿಂದ, ಒಂದನ್ನು ಮತ್ತೊಂದು ಎಂದು ಭಾವಿಸುವನು. ಶ್ರೇಯಸ್ಸು ಯಾವಾಗಲೂ ಕಷ್ಟದ ಹಾದಿ, ಕಂಟಕಮಯ, ಮೊದಮೊದಲಲ್ಲಿ ನಮಗೆ ತುಂಬಾ ಅಪ್ರಿಯವಾಗುವುದು. ಅಯ್ಯೋ ಇದನ್ನು ಮಾಡಬೇಕಲ್ಲ ಎಂದು ಮಾಡುವೆವು. ಇದು ರೋಗವಿರು ವಾಗ ಕಹಿಯಾದ ಔಷಧಿಯನ್ನು ತೆಗೆದುಕೊಳ್ಳುವಂತೆ. ಪ್ರೇಯಸ್ಸಿನ ಮಾರ್ಗದಲ್ಲಿ ಯಾವ ಘರ್ಷಣೆಯೂ ಇಲ್ಲ. ಗುರುಹಿರಿಯರು ಬಂಧು ಬಾಂಧವರು ಇವರನ್ನೆಲ್ಲ ಅರ್ಜುನನು ಎದುರಿಸು ತ್ತಿರುವಾಗ, ಧರ್ಮಕ್ಕಾಗಿ ಕರ್ತವ್ಯಕ್ಕಾಗಿ ಅವರೊಡನೆ ಮನಸ್ಸಿಗೆ ಅಪ್ರಿಯವಾದರೂ ಯುದ್ಧಮಾಡ ಬೇಕಾಗಿರುವುದು ಶ್ರೇಯಸ್ಸಿನ ದೃಷ್ಟಿಯಿಂದ. ಆ ಕೆಲಸವನ್ನು ಬಿಡುವುದು ಪ್ರೇಯಸ್ಸಿನ ಹಾದಿ. ಇಲ್ಲಿ ಮನಸ್ಸಿಗೆ ಯಾವ ನೋವು ಇಲ್ಲ, ಮೊದಮೊದಲಲ್ಲಿ. ಆದರೆ ದೂರದ ಪರಿಣಾಮ ಕಾದುಕೊಂಡಿದೆ. ಒಬ್ಬನ ಕಣ್ಣಿನಲ್ಲಿ ದುಃಖದಿಂದ ನೀರು ತುಂಬಿರುವುದು ಮುಂದೆ ಕಾಣುವುದಿಲ್ಲ. ಅದರಂತೆ ಅರ್ಜುನ ಈಗ ತನಗೆ ಬಂದ ವೈರಾಗ್ಯವೇ ಎಂದೆಂದಿಗೂ ಶಾಶ್ವತವಾಗಿರುವುದು ಎಂದು ಭಾವಿಸುವನು. ಒಬ್ಬನಿಗೆ ತನ್ನ ಸಮೀಪದ ಪ್ರಿಯನಾದ ನೆಂಟನೊಬ್ಬ ಕಾಲವಾಗಿರುವಾಗ, ಅವನಿಗೆ ಸೇರಿದ ಆಸ್ತಿಯನ್ನು ಹಂಚಿಕೊಳ್ಳುತ್ತಿರುವಾಗ, ಇವನ ಪಾಲಿಗೆ ಯಾವುದು ಬರಬೇಕೆಂದು ಕೇಳಲು ಬಂದರೆ, ಇವನು ಶೋಕಸಂತಪ್ತನಾಗಿರುವುದರಿಂದ “ಅಂತಹ ವ್ಯಕ್ತಿಯೇ ಕಾಲವಾದನಂತೆ, ಇನ್ನು ಅವನ ಆಸ್ತಿಯನ್ನು ಕಟ್ಟಿಕೊಂಡು ಏನು ಮಾಡುವುದು” ಎಂದು ಮಾತನಾಡಬಹುದು. ಆದರೆ ಶೋಕ ದೀರ್ಘಕಾಲ ಇರುವುದಿಲ್ಲ. ಅದು ಮಾಯವಾದ ಮೇಲೆ ಅಯ್ಯೋ ದುಃಖದ ಸಮಯದಲ್ಲಿ ಎಂತಹ ಅಚಾತುರ್ಯ ಮಾಡಿಕೊಂಡೆ ಎಂದು ಪರಿತಾಪ ಪಡುವನು. ಅರ್ಜುನ, ಜಯ ರಾಜ್ಯ ಇವನ್ನೆಲ್ಲ ಕಟ್ಟಿಕೊಂಡು ಏನು ಪ್ರಯೋಜನ? ಎನ್ನುವನು. ಜೀವನದಲ್ಲಿ ಬೆನ್ನು ತೋರಿಸಿದರೆ ಸಮಸ್ಯೆ ನಮ್ಮನ್ನು ಬಿಡುವುದಿಲ್ಲ. ಅದರೊಂದಿಗೆ ನಾವು ಹೋರಾಡಬೇಕು, ಮುಷ್ಟಿಯುದ್ಧ ಮಾಡಬೇಕು. ಆಗಲೇ ಅವುಗಳಿಂದ ಪಾರಾಗಬಹುದು. ಮಗುವಿಗೆ ಒಂದು ಲೆಕ್ಕವನ್ನು ಮಾಡಲು ಬರದೆ ಕೋಪದಿಂದ ಯಾವ ಸ್ಲೇಟಿನ ಮೇಲೆ ಆ ಲೆಕ್ಕವನ್ನು ಬರೆದಿರುವುದೋ ಅದನ್ನೇ ಎಸೆದು ಒಡೆದು ಹಾಕುವುದು. ಆದರೆ ಇದರಿಂದ ಲೆಕ್ಕದ ಉತ್ತರ ಬಂತೇನು ?</p>
  <div>ಯೇಷಾಮರ್ಥೇ ಕಾಂಕ್ಷಿತಂ ನೋ ರಾಜ್ಯಂ ಭೋಗಾಃ ಸುಖಾನಿ ಚ ।<br/>ತ ಇಮೇ<span class="en">s</span>ವಸ್ಥಿತಾ ಯುದ್ಧೇ ಪ್ರಾಣಾಂಸ್ತ್ಯಕ್ತ್ವಾಧನಾನಿ ಚ 	॥ ೩೩ ॥<br/>ಆಚಾರ್ಯಾಃ ಪಿತರಃ ಪುತ್ರಾಸ್ತಥೈವ ಚ ಪಿತಾಮಹಾಃ ।<br/>ಮಾತುಲಾಃ ಶ್ವಶುರಾಃ ಪೌತ್ರಾ ಶ್ಯಾಲಾಃ ಸಂಬಂಧಿನಸ್ತಥಾ 	॥ ೩೪ ॥</div>
  <div>ಯಾರಿಗಾಗಿ ನಮಗೆ ರಾಜ್ಯಭೋಗ ಸುಖಗಳು ಬೇಕೆನಿಸಬಹುದೊ ಅಂಥ ಇವರೇ ಪ್ರಾಣ ಮತ್ತು ಧನವನ್ನು ಬಿಟ್ಟು ಯುದ್ಧಕ್ಕೆ ನಿಂತಿರುವರು. ಗುರುಗಳು ಚಿಕ್ಕಪ್ಪ ದೊಡ್ಡಪ್ಪನವರು ಮಕ್ಕಳು ತಾಯಂದಿರು ಸೋದರ ಮಾವಂದಿರು ಮೊಮ್ಮಕ್ಕಳು ಭಾವಮೈದಂದಿರು ಮತ್ತು ಇತರ ನೆಂಟರುಗಳೆಲ್ಲ ಇರುವರು.</div>
  <p>ರಾಜ್ಯ ಭೋಗ ಸುಖ ಇವುಗಳನ್ನೆಲ್ಲ ಅನುಭವಿಸಬೇಕಾದರೆ ಸುತ್ತಮುತ್ತಲೂ ನೆಂಟರಿಷ್ಟರು ಪ್ರಜೆಗಳು ಇವರುಗಳೆಲ್ಲ ಇರಬೇಕು. ಅವರಿಗೆ ತೋರಿಸಿಕೊಂಡು ಆನಂದಿಸಬೇಕು. ಹಾಳೂರಿಗೆ ರಾಜನಾದರೆ ಬಂದ ಪ್ರಯೋಜನವೇನು? ನೋಡುವುದಕ್ಕೆ ಒಂದು ನರಪಿಳ್ಳೆ ಇಲ್ಲದೇ ಇದ್ದರೆ, ದೊಡ್ಡದೊಂದು ದರ್ಬಾರನ್ನು ಮಾಡಿದರೆ ಯಾವ ಸಂತೋಷ? ಕೌರವನಿಗೆ ಸಹಾಯಕ್ಕೆ ಬಂದ ವೀರಾಧಿವೀರರು ಸುಮ್ಮನೆ ಯುದ್ಧರಂಗದಿಂದ ಬೆನ್ನು ತೋರುವವರಲ್ಲ. ಅವರು ತಾವು ಸಾಯುವು ದಕ್ಕೆ ಮುಂಚೆ ಬೇಕಾದಷ್ಟು ಜನರನ್ನು ಕೊಂದು ತಾವು ಸಾಯುವರು. ಹೀಗಿರುವಾಗ ಒಂದು ವೇಳೆ ಜಯ ಪಾಂಡವರಿಗೆ ಲಭಿಸಿದರೂ ಅದು ಲಕ್ಷಾಂತರ ಜನರ ಸಾವಿನ ಮೇಲಿದೆ. ಅರ್ಜುನ ಇಲ್ಲಿ ಕೊಡುವ ಕಾರಣಗಳು ಕರುಣೆಯಿಂದ ಕೂಡಿರುವಂತೆ ಕಾಣುವುದು. ಆದರೆ ಅವನು ಇಲ್ಲಿ ಮಾಡು ತ್ತಿರುವ ತಪ್ಪು ತನ್ನ ಕರ್ತವ್ಯವನ್ನು ಮರೆತಿರುವುದು. ಕ್ಷತ್ರಿಯನಿಗೆ ಧರ್ಮಕ್ಕಾಗಿ ಯುದ್ಧ ಮಾಡು ವುದು ಮೊದಲು, ಉಳಿದವುಗಳೆಲ್ಲ ಗೌಣ. ಇಲ್ಲಿ ಗೌಣಕ್ಕೆ ಪ್ರಥಮ ಸ್ಥಾನವನ್ನು ಕೊಟ್ಟು ಮುಖ್ಯ ವಾಗಿರುವುದನ್ನೇ ಮರೆತಿರುವನು.</p>
  <div>ಏತಾನ್ನ ಹಂತುಮಿಚ್ಛಾಮಿ ಘ್ನತೋ<span class="en">s</span>ಪಿ ಮಧುಸೂದನ ।<br/>ಅಪಿ ತ್ರೈಲೋಕ್ಯರಾಜ್ಯಸ್ಯ ಹೇತೋಃ ಕಿಂ ನು ಮಹೀಕೃತೇ 	॥ ೩೫ ॥</div>
  <div>ಮಧುಸೂದನ, ಇವರು ನನ್ನನ್ನು ಕೊಂದರೂ (ಚಿಂತೆಯಿಲ್ಲ). ಮೂರು ಲೋಕದ ರಾಜ್ಯಗಳು ಬಂದರೂ ಇವರನ್ನು ನಾನು ಕೊಲ್ಲಲು ಇಚ್ಛಿಸುವುದಿಲ್ಲ. ಇನ್ನು ಈ ಭೂಮಿಗಾಗಿ ಹೇಳುವುದೇನಿದೆ ?</div>
  <p>ಅರ್ಜುನ ಇಲ್ಲಿ ಮಾಡುತ್ತಿರುವ ತಪ್ಪೆ ಈ ಸಮಸ್ಯೆಯನ್ನು ಕೇವಲ ತನ್ನ ಲಾಭ ನಷ್ಟದ ದೃಷ್ಟಿಯಿಂದ ಮಾತ್ರ ನೋಡುತ್ತಿರುವುದು. ಅದನ್ನು ಮೀರಿದ ಒಂದು ದೃಷ್ಟಿ ಇದೆ. ಅಲ್ಲಿ ಇವನ ಲಾಭ ನಷ್ಟಗಳು ಗೌಣ. ದೇಶದಲ್ಲಿ ಸತ್ಯಕ್ಕೆ ಮತ್ತು ಧರ್ಮಕ್ಕೆ ಬೆಲೆ ಇದೆ ಎಂಬುದನ್ನು ಅವನು ತೋರಬೇಕು. ಹೀಗೆ ತೋರಬೇಕಾದರೆ ಯಾರು ಧರ್ಮಕ್ಕೆ ವಿರೋಧವಾಗಿ ಇರುವರೊ ಅವರಿಗೆ ಶಿಕ್ಷೆಯನ್ನು ಕೊಡಬೇಕು. ಶಿಕ್ಷೆ ಎರಡು ಕೆಲಸವನ್ನು ಮಾಡುವುದು. ಅನ್ಯಾಯ ಮಾಡಿದವನಿಗೆ ಶಿಕ್ಷೆ ಬಂದಾಗ ಅವನು ಪಶ್ಚಾತ್ತಾಪ ಪಟ್ಟು ತನ್ನನ್ನು ತಿದ್ದಿಕೊಳ್ಳಲು ಯತ್ನಿಸುವನು. ಇಂತಹವನಿಗೆ ವಿಧಿಸುವ ಶಿಕ್ಷೆಯಿಂದ ಜನರ ಮೇಲೂ ಒಂದು ಪರಿಣಾಮ ಉಂಟಾಗುವುದು. ಅನ್ಯಾಯದ ಹಾದಿ ಹಿಡಿಯಬಾರದು, ಹಿಡಿದರೆ ನಾವೂ ಕೂಡ ಅವರಂತೆಯೇ ವ್ಯಥೆ ಪಡಬೇಕಾಗುವುದು ಎಂದು ಗೊತ್ತಾಗುವುದು.</p>
  <div>ನಿಹತ್ಯ ಧಾರ್ತರಾಷ್ಟ್ರಾನ್ನಃ ಕಾ ಪ್ರೀತಿಃ ಸ್ಯಾಜ್ಜನಾರ್ದನ ।<br/>ಪಾಪಮೇವಾಶ್ರಯೇದಸ್ಮಾನ್ ಹತ್ವೈತಾನಾತತಾಯಿನಃ 	॥ ೩೬ ॥</div>
  <div>ಜನಾರ್ದನ, ಕೌರವರ ಕಡೆಯವರನ್ನು ಕೊಂದರೆ ನಮಗೇನು ಸಂತೋಷವಾಗುವುದು? ಈ ಆತತಾಯಿಗಳನ್ನು ಕೊಂದರೆ ನಮಗೆ ಪಾಪವೇ ಬರುವುದು.</div>
  <p>ಅರ್ಜುನ ಇಲ್ಲಿ ಪಾಪದ ದೃಷ್ಟಿಯಿಂದ ಮಾತಾಡುವನು. ಗುರುಗಳು ಹಿರಿಯರು ಬ್ರಾಹ್ಮಣರು ಇವರನ್ನು ಕೊಂದರೆ ಪಾಪ ಬರುವುದೆಂದು ಸಾರುವುದು ನಮ್ಮ ಧರ್ಮ. ಆದರೆ ಅವರನ್ನು ಇಲ್ಲಿ ದಂಡಿಸದೆ ಬಿಟ್ಟರೆ ಅಧರ್ಮಕ್ಕೆ ಪ್ರೋತ್ಸಾಹ ಕೊಟ್ಟಂತೆ ಆಗುವುದು ಎಂಬುದನ್ನು ಅರ್ಜುನ ಮರೆಯುವನು. ಇಲ್ಲಿ ಕೌರವರು ಆತತಾಯಿಗಳು. ಆತತಾಯಿ ಎಂದರೆ ಮನೆಗೆ ಬೆಂಕಿ ಇಟ್ಟವರು, ವಿಷವನ್ನು ಹಾಕಿದವರು, ಶಸ್ತ್ರವನ್ನೆತ್ತಿ ಹೊಡೆಯುವುದಕ್ಕೆ ಬಂದಿರುವವರು, ಧನ ಭೂಮಿ ಮತ್ತು ಹೆಂಡತಿ ಇವರುಗಳನ್ನು ಅಪಹರಿಸಿರುವವರು. ಕೌರವರು ಇದನ್ನೆಲ್ಲ ಮಾಡಿರುವರು. ಇವರನ್ನು ಶಿಕ್ಷಿಸದೆ ಹೋದರೆ ಪಾಪ, ಶಿಕ್ಷಿಸಿದರೆ ಪಾಪವಿಲ್ಲ. ಅರ್ಜುನನ ಬುದ್ಧಿ ವಿಪರೀತವನ್ನು ನೋಡುತ್ತಿರು ವುದು. ತಪ್ಪನ್ನು ಸರಿಯೆಂದು ಭಾವಿಸುವನು, ಸರಿಯನ್ನು ತಪ್ಪೆಂದು ಭಾವಿಸುವನು.</p>
  <p>ಇಂತಹ ಯಾತನೆಯನ್ನು ಕೊಡುವ ಕೆಲಸದಿಂದ ಏನು ಸಂತೋಷವಾಗುವುದು ಎಂದು ಕೇಳು ವನು. ಸಂತೋಷಕ್ಕಲ್ಲ ಯಾವಾಗಲೂ ಕೆಲಸ ಮಾಡುವುದು. ಕರ್ತವ್ಯ ಪರಾಯಣತೆಯ ದೃಷ್ಟಿಯಿಂದ ಅದನ್ನು ಮಾಡಬೇಕು. ಇಂತಹ ಪ್ರಸಂಗಗಳಲ್ಲಿ ನಮಗೆ ಸಂತೋಷವಾಗುವುದು ಬಹಳ ಅಪರೂಪ. ನ್ಯಾಯಾಧಿಪತಿ ಕೋರ್ಟಿನಲ್ಲಿ ಕುಳಿತುಕೊಂಡು ಬೆಳಗಿನಿಂದ ಸಂಜೆಯ ವರೆಗೆ ಸಮಾಜಕಂಟಕರಾದ ಹಲವರಿಗೆ ದಂಡನೆಯನ್ನು ವಿಧಿಸುತ್ತಿರುವನು. ಇದನ್ನು ಅವನು ಕೇವಲ ತನ್ನ ಸಂತೋಷ ದೃಷ್ಟಿ ಯಿಂದ ಮಾಡುವನೆ? ಇದು ಸಮಾಜಕ್ಕೆ ನಾನು ಮಾಡಬೇಕಾಗಿರುವ ಕರ್ತವ್ಯ ಎಂದು ಮಾತ್ರ ಮಾಡಲು ಸಾಧ್ಯ. ನಮ್ಮ ವೈಯಕ್ತಿಕ ಸುಖಸಂತೋಷವನ್ನು ಸಾರ್ವಜನಿಕ ಸುಖಕ್ಕಾಗಿ, ಬದಿಗೊಡ್ಡ ಬೇಕು. ಕ್ಷತ್ರಿಯ ಇದಕ್ಕಾಗಿ ತರಬೇತನ್ನು ತೆಗೆದುಕೊಂಡಿರುವನು. ಅರ್ಜುನ ಇದನ್ನು ಮರೆತಿರುವನು.</p>
  <div>ತಸ್ಮಾನ್ನಾರ್ಹಾ ವಯಂ ಹಂತುಂ ಧಾರ್ತರಾಷ್ಟ್ರಾನ್ ಸ್ವಬಾಂಧವಾನ್ ।<br/>ಸ್ವಜನಂ ಹಿ ಕಥಂ ಹತ್ವಾ ಸುಖಿನಃ ಸ್ಯಾಮ ಮಾಧವ 	॥ ೩೭ ॥</div>
  <div>ಮಾಧವ, ಆದಕಾರಣ ಸ್ವಜನರಾದ ಕೌರವರನ್ನು ನಾವು ಕೊಲ್ಲುವುದು ಸರಿಯಲ್ಲ. ಏಕೆಂದರೆ ಸ್ವಜನರನ್ನು ಕೊಂದು ನಾವು ಹೇಗೆ ಸುಖಿಗಳಾದೇವು?</div>
  <p>ಸ್ವಜನರಾದ ತಪ್ಪಿತಸ್ಥರನ್ನು ನಾವು ಕೊಲ್ಲುವುದು ಸರಿಯಲ್ಲ ಎನ್ನುವನು. ಅದನ್ನು ಇನ್ನು ಬೇರೆ ಯಾರಾದರೂ ಮಾಡಿಕೊಂಡು ಹೋಗಲಿ. ಮನುಷ್ಯನಿಗೆ ಯಾವಾಗಲೂ ಇನ್ನೊಬ್ಬರಿಗೆ ಒಳ್ಳೆಯದನ್ನು ಹೇಳುವ ಆಸೆ. ಅಪ್ರಿಯವಾಗಿರುವುದು ಬಂದರೆ ಎಲ್ಲರೂ ಮತ್ತೊಬ್ಬರಿಗೆ ಆ ಕೆಲಸವನ್ನು ಅಂಟಿಸಿ ಬಿಡಲು ಯತ್ನಿಸುವರು. ಆದರೆ ಮಹಾಪುರುಷ ಬೇರೆ ಎರಕದಲ್ಲಿ ರೂಪುಗೊಂಡವನು. ಅವನು ಪ್ರಿಯ ಅಪ್ರಿಯಗಳನ್ನು ಗಮನಿಸುವುದಿಲ್ಲ. ಒಂದು ಕೆಲಸವನ್ನು ಮಾಡಬೇಕಾಗಿದೆ. ಅದನ್ನು ಮಾಡಿ ಹಾಕುವನು. ಇದರಿಂದ ತನಗೆ ವ್ಯಥೆಯಾದರೂ ಚಿಂತೆಯಿಲ್ಲ, ಇತರರು ಟೀಕಿಸಿದರೂ ಚಿಂತೆಯಿಲ್ಲ. ಕರ್ತವ್ಯನಿಷ್ಠೆಯೇ ಅವನ ಧರ್ಮ, ಅದಕ್ಕೆ ಏನನ್ನು ಬೇಕಾದರೂ ಬಲಿ ಕೊಡಲು ಸಿದ್ಧ.</p>
  <div>ಯದ್ಯಪ್ಯೇತೇ ನ ಪಶ್ಯಂತಿ ಲೋಭೋಪಹತಚೇತಸಃ ।<br/>ಕುಲಕ್ಷಯಕೃತಂ ದೋಷಂ ಮಿತ್ರದ್ರೋಹೇ ಚ ಪಾತಕಮ್ 	॥ ೩೮ ॥<br/>ಕಥಂ ನ ಜ್ಞೇಯಮಸ್ಮಾಭಿಃ ಪಾಪಾದಸ್ಮಾನ್ನಿವರ್ತಿತುಮ್ ।<br/>ಕುಲಕ್ಷಯಕೃತಂ ದೋಷಂ ಪ್ರಪಶ್ಯದ್ಭಿರ್ಜನಾರ್ದನ 	॥ ೩೯ ॥</div>
  <div>ಜನಾರ್ದನ, ಅತಿ ಆಸೆಯಿಂದ, ಅವಿವೇಕಿಗಳಾದ ಇವರು ಕುಲಕ್ಷಯದಿಂದಾಗುವ ದೋಷವನ್ನು ಮತ್ತು ಮಿತ್ರದ್ರೋಹದಲ್ಲಿರುವ ಪಾಪವನ್ನು ಕಾಣರು. ಕುಲನಾಶದಿಂದಾಗುವ ಕೇಡನ್ನು ಬಲ್ಲ ನಾವು ಈ ಪಾಪದಿಂದ ಹಿಂದೆ ಸರಿಯಬೇಕೆಂದು ಏತಕ್ಕೆ ಭಾವಿಸಬಾರದು?</div>
  <p>ಈ ಯುದ್ಧದಲ್ಲಿ ಒಬ್ಬರು ಇನ್ನೊಬ್ಬರನ್ನು ಕೊಂದು ಕ್ಷತ್ರಿಯ ಕುಲವೇ ನಾಶವಾಗುವುದೆಂದು ಅರ್ಜುನ ಭಾವಿಸುವನು. ಕ್ಷತ್ರಿಯ ಪ್ರಪಂಚದಲ್ಲಿರುವುದಕ್ಕೆ ಒಂದು ಕಾರಣವಿದೆ. ಯಾವಾಗ ಅವನು ಅದಕ್ಕೆ ವಿರೋಧವಾಗಿ ಹೋಗುವನೋ ಅಂತಹ ಕ್ಷತ್ರಿಯರು ಇದ್ದರೆಷ್ಟು, ಹೋದರೆಷ್ಟು ಸಮಾಜಕ್ಕೆ. ಅರ್ಜುನ, ನಾವಾದರೂ ಏತಕ್ಕೆ ಹಿಂದೆ ಸರಿಯಬಾರದು ಎಂದು ಕೇಳುವನು. ಹೀಗೆ ಹಿಂದೆ ಸರಿದರೆ ಎಂತಹ ಘೋರ ಪರಿಣಾಮ ಕಾದಿದೆ ಎಂಬುದನ್ನು ಸ್ವಲ್ಪವೂ ಅವನು ಗಮನಿಸುವುದಿಲ್ಲ. ಪಾಂಡವರು ಹಿಂದೆ ಸರಿದರೆ, ಸತ್ಯಕ್ಕೆ ಧರ್ಮಕ್ಕೆ ಇರುವ ಬೆಲೆಯೆಲ್ಲ ಹೋಗುವುದು. ಯಾರಿಗೆ ಪ್ರಪಂಚದಲ್ಲಿ ಹೆಚ್ಚು ಬಲವೋ ಅವನು ಮಾತ್ರ ಬದುಕಲು ಯೋಗ್ಯ ಎಂದಂತಾಗುವುದು. ದುಷ್ಟಪ್ರಾಣಿಗಳ ದಂಷ್ಟ್ರ ನಖ ದಾಡೆಗಳಿಗೆ ಬೆಲೆ. ಸತ್ಯ ಧರ್ಮ ನಿಃಸ್ವಾರ್ಥತೆ ಮುಂತಾದುವಕ್ಕೆ ಪ್ರಪಂಚದಲ್ಲಿ ಬೆಲೆಯೇ ಇಲ್ಲದಂತಾಗುವುದು.</p>
  <div>ಕುಲಕ್ಷಯೇ ಪ್ರಣಶ್ಯಂತಿ ಕುಲಧರ್ಮಾ ಸನಾತನಾಃ ।<br/>ಧರ್ಮೇ ನಷ್ಟೇ ಕುಲಂ ಕೃತ್ಸ್ನಮಧರ್ಮೋ<span class="en">s</span>ಭಿಭವತ್ಯುತ 	॥ ೪ಂ ॥</div>
  <div>ಕುಲಕ್ಷಯವಾದರೆ ಬಹುಕಾಲದಿಂದ ಬಂದಿರುವ ಕುಲಧರ್ಮ ನಾಶವಾಗುವುದು. ಧರ್ಮ ಇಲ್ಲದೇ ಇದ್ದರೆ ಕುಲವನ್ನೆಲ್ಲ ಅಧರ್ಮ ವ್ಯಾಪಿಸಿಕೊಳ್ಳುವುದು.</div>
  <p>ಕ್ಷತ್ರಿಯ ಸಮಾಜದಲ್ಲಿ ಎಲ್ಲಾ ಕುಲಧರ್ಮಗಳನ್ನು ರಕ್ಷಿಸುವನು. ವೀರ ಕ್ಷತ್ರಿಯನ ಬೇಲಿ ಬಲವಾಗಿದ್ದರೇನೆ ಬ್ರಾಹ್ಮಣ ಯಾವ ಕಂಟಕವೂ ಇಲ್ಲದೆ ಧ್ಯಾನ ಅಧ್ಯಯನ ತಪಸ್ಸಿನಲ್ಲಿ ನಿರತನಾಗಿರ ಬಹುದು. ವರ್ತಕ ಮತ್ತು ಶೂದ್ರರು ತಮ್ಮ ತಮ್ಮ ಕೆಲಸಕಾರ್ಯಗಳನ್ನು ಮಾಡಿಕೊಂಡು ಹೋಗುವರು. ಯಾವಾಗ ಕ್ಷತ್ರಿಯನ ಶಕ್ತಿ ಕ್ಷೀಣಿಸುವುದೋ ಆಗ ಸಮಾಜದಲ್ಲಿ ಬಿಗಿ ತಪ್ಪುವುದು.</p>
  <div>ಅಧರ್ಮಾಭಿಭವಾತ್ ಕೃಷ್ಣ ಪ್ರದುಶ್ಯಂತಿ ಕುಲಸ್ತ್ರಿಯಃ ।<br/>ಸ್ತ್ರೀಷು ದುಷ್ಟಾಸು ವಾರ್ಷ್ಣೇಯ ಜಾಯತೇ ವರ್ಣಸಂಕರಃ 	॥ ೪೧ ॥</div>
  <div>ಕೃಷ್ಣ ಅಧರ್ಮ ವ್ಯಾಪಿಸಿಕೊಳ್ಳುವುದರಿಂದ ಕುಲಸ್ತ್ರೀಯರೆಲ್ಲ ಕೆಡುವರು. ವೃಷ್ಣಿ ಕುಲೋದ್ಭವನೆ, ಸ್ತ್ರೀಯರು ಕೆಟ್ಟರೆ ವರ್ಣಸಂಕರವುಂಟಾಗುವುದು.</div>
  <p>ಒಂದು ಭೀಕರ ಯುದ್ಧದಲ್ಲಿ ಅನೇಕ ಜನ ಪುರುಷರು ಯಾವಾಗ ನಾಶವಾಗುವರೋ ಆಗ ಸ್ತ್ರೀಯರಿಗೆ ಸಾಕಾದಷ್ಟು ರಕ್ಷಣೆ ದೊರಕುವುದಿಲ್ಲ. ಅವರು ಇತರರ ಪಾಲಾಗುವರು; ಇಲ್ಲವೆ ಜೀವನೋಪಾಯಕ್ಕಾಗಿ ಹಲವು ಉದ್ಯಮಗಳಿಗೆ ಕೈಹಾಕಬೇಕಾಗುವುದು. ಇದರಲ್ಲಿ ಹಲವು ಸಮಾಜಕ್ಕೆ ಘಾತುಕಗಳು. ಒಬ್ಬ ಪುರುಷ ಕೆಟ್ಟರೆ ಆ ಸಮಾಜಕ್ಕೆ ಅಷ್ಟೊಂದು ನಷ್ಟವಿಲ್ಲ. ಯಾವಾಗ ಒಬ್ಬ ಸ್ತ್ರೀ ಕೆಡುವಳೋ ಅದರ ಪರಿಣಾಮ ಸಮಾಜದ ಮೇಲೆ ಭೀಕರವಾಗುವುದು.</p>
  <div>ಸಂಕರೋ ನರಕಾಯೈವ ಕುಲಘ್ನಾನಾಂ ಕುಲಸ್ಯ ಚ ।<br/>ಪತಂತಿ ಪಿತರೋ ಹ್ಯೇಷಾಂ ಲುಪ್ತಪಿಂಡೋದಕಕ್ರಿಯಾಃ 	॥ ೪೨ ॥</div>
  <div>ವರ್ಣಸಂಕರವು ಕುಲನಾಶ ಮಾಡಿದವರಿಗೆ ಮತ್ತು ಕುಲಕ್ಕೆ ನರಕವನ್ನುಂಟುಮಾಡುವುದು. ಏಕೆಂದರೆ ಇವರ ಪಿತೃಗಳು ಶ್ರಾದ್ಧತರ್ಪಣಗಳಿಲ್ಲದೆ (ಪಿತೃಲೋಕದಿಂದ ) ಕೆಳಗೆ ಬೀಳುವರು.</div>
  <p>ಹಿಂದುಗಳ ಸ್ಮೃತಿಯಲ್ಲಿ ಇವುಗಳನ್ನು ಹೇಳಿರುವರು. ಆದರೆ ಧರ್ಮ ರಕ್ಷಣೆಗಾಗಿ ಇವುಗಳು ಆದರೆ ಬಾಧಕವಿಲ್ಲ. ಉದ್ದೇಶವನ್ನು ಇಲ್ಲಿ ಗಮನಿಸಬೇಕಾಗುವುದು. ಅರ್ಜುನನ ಕಾರಣಗಳಲ್ಲಿರುವ ದೋಷವೇ ಇದು.</p>
  <div>ದೋಷೈರೇತೈಃ ಕುಲಘ್ನಾನಾಂ ವರ್ಣಸಂಕರಕಾರಕೈಃ ।<br/>ಉತ್ಸಾದ್ಯಂತೇ ಜಾತಿಧರ್ಮಾಃ ಕುಲಧರ್ಮಾಶ್ಚ ಶಾಶ್ವತಾಃ 	॥ ೪೩ ॥</div>
  <div>ವರ್ಣಸಂಕರಕ್ಕೆ ಕಾರಣವಾದ ಕುಲನಾಶಕರ ದೋಷಗಳಿಂದ ಹಿಂದಿನಿಂದ ಬಂದಿರುವ ಜಾತಿಧರ್ಮಗಳು ಕುಲಧರ್ಮಗಳು ನಾಶವಾಗುವುವು.</div>
  <p>ವರ್ಣಸಂಕರದಿಂದ ಆಯಾ ವರ್ಣಕ್ಕೆ ಸೇರಿದ ಕರ್ತವ್ಯಗಳಿಗೆ ಲೋಪ ಬರುವುದು. ಬ್ರಾಹ್ಮಣ, ವೈಶ್ಯ, ಕ್ಷತ್ರಿಯ, ಶೂದ್ರರು ತಮ್ಮ ತಮ್ಮ ಕೆಲಸವನ್ನು ಬಿಟ್ಟು ಇತರರ ಕೆಲಸಕ್ಕೆ ಕೈಹಾಕುವರು. ಒಂದೇ ವರ್ಣದಲ್ಲಿ ಹಲವು ಕುಲ ಕಸುಬುಗಳನ್ನು ಮಾಡುತ್ತಿರುವ ಇತರರು ಕೂಡ ಹೀಗೆಯೇ ಮಾಡುವರು. ಇದರಿಂದ ಸಮಾಜದಲ್ಲೆಲ್ಲ ಅನಾಯಕತೆ ಪ್ರಾಪ್ತವಾಗುವುದು.</p>
  <div>ಉತ್ಸನ್ನ ಕುಲಧರ್ಮಾಣಾಂ ಮನುಷ್ಯಾಣಾಂ ಜನಾರ್ದನ ।<br/>ನರಕೇ ನಿಯತಂ ವಾಸೋ ಭವತೀತ್ಯನುಶುಶ್ರುಮ 	॥ ೪೪ ॥</div>
  <div>ಜನಾರ್ದನ, ಕುಲಧರ್ಮವನ್ನು ನಾಶಮಾಡಿದ ಜನರಿಗೆ ತಪ್ಪದೆ ನರಕವಾಗುವುದು ಎಂದು ಕೇಳಿರುತ್ತೇವೆ.</div>
  <p>ಹಿಂದಿನ ಕಾಲದಲ್ಲಿ ಶಾಸ್ತ್ರದಲ್ಲಿ ಜನರಿಗೆ ತಮ್ಮ ತಮ್ಮ ಕೆಲಸವನ್ನು ಸರಿಯಾಗಿ ಮಾಡದೆ ಇದ್ದರೆ ನರಕವಾಗುವುದು ಎಂಬ ಭಯವನ್ನು ಇಡುತ್ತಿದ್ದರು. ಇದರಂತೆಯೇ ಇಲ್ಲಿ ಯಾರು ಚೆನ್ನಾಗಿ ಕೆಲಸ ಮಾಡುವರೋ ಅವರಿಗೆ ಸ್ವರ್ಗ ಪ್ರಾಪ್ತಿ ಎಂಬ ಆಸೆಯನ್ನು ಒಡ್ಡುತ್ತಿದ್ದರು. ಸಾಧಾರಣವಾಗಿ ಕೆಳಮಟ್ಟದ ಮನುಷ್ಯನಿಗೆ ನರಕದ ಭಯ ಮತ್ತು ಸ್ವರ್ಗಲೋಕದ ಸುಖ, ಇಲ್ಲಿ ಕೆಟ್ಟ ಕೆಲಸವನ್ನು ಮಾಡುವುದನ್ನು ತಡೆಯುವುದಕ್ಕೂ, ಒಳ್ಳೆಯ ಕೆಲಸವನ್ನು ಮಾಡಲು ಪ್ರೋತ್ಸಾಹಿಸುವುದಕ್ಕೂ ಇದನ್ನು ಮಾಡಿರುವರು. ಆದರೆ ಮನುಷ್ಯ ವಿಕಾಸದ ಏಣಿಯಲ್ಲಿ ಮುಂದುವರಿದರೆ ಹೊರಗಿನ ಆಸೆ ಭಯಗಳಿಂದ ಅವನು ಕರ್ತವ್ಯತತ್ಪರನಾಗುವುದಿಲ್ಲ. ಅವನನ್ನು ಹಾಗೆ ಮಾಡುವುದು ಅವನ ಪುಜುತ್ವ.</p>
  <div>ಅಹೋ ಬತ ಮಹತ್ಪಾಪಂ ಕರ್ತುಂ ವ್ಯವಸಿತಾ ವಯಮ್ ।<br/>ಯದ್ರಾಜ್ಯಸುಖಲೋಭೇನ ಹಂತುಂ ಸ್ವಜನಮುದ್ಯತಾಃ 	॥ ೪೫ ॥</div>
  <div>ಅಯ್ಯೋ ! ರಾಜ್ಯದ ಸುಖಲೋಭದಿಂದ ಸ್ವಜನರನ್ನು ಕೊಲ್ಲುವುದಕ್ಕೆ ಯತ್ನಿಸುತ್ತಿರುವೆವಲ್ಲ ! ನಾವು ದೊಡ್ಡ ಪಾಪವನ್ನು ಮಾಡಲು ನಿಶ್ಚಯಿಸಿದಂತಾಗಿದೆ.</div>
  <p>ಸ್ವಜನರನ್ನು ಕೊಂದರೆ ಪಾಪವೆನ್ನುವರು. ಸ್ವಜನರನ್ನು ಕೊಲ್ಲುವಂತೆ ಮಾಡಿರುವುದಾವುದು? ಆಪ್ತ ಜನರು ಮಾಡಿದ ಅನ್ಯಾಯ ಅಧರ್ಮಗಳು. ಈ ಕೃತ್ಯಗಳನ್ನು ಸ್ವಜನರೇ ಮಾಡಲಿ ಪರ ಜನರೇ ಮಾಡಲಿ ಇಬ್ಬರೂ ದಂಡನೆಗೆ ಅರ್ಹರು. ಈ ಸೂಕ್ಷ್ಮ ದುಃಖತಾಡಿತ ಅರ್ಜುನನ ಬುದ್ಧಿಗೆ ಹೊಳೆಯದೆ ಇದೆ.</p>
  <div>ಯದಿ ಮಾಮಪ್ರತೀಕಾರಮಶಸ್ತ್ರಂ ಶಸ್ತ್ರಪಾಣಯಃ ।<br/>ಧಾರ್ತರಾಷ್ಟ್ರಾ ರಣೇ ಹನ್ಯುಸ್ತನ್ಮೇ ಕ್ಷೇಮತರಂ ಭವೇತ್ 	॥ ೪೬ ॥</div>
  <div>ನಾನು ಶಸ್ತ್ರವನ್ನು ತ್ಯಜಿಸಿ ಯಾವ ಪ್ರತೀಕಾರವನ್ನೂ ಮಾಡದೆ ಇರುವೆನು. ಶಸ್ತ್ರಪಾಣಿಗಳಾದ ಕೌರವರು ನನ್ನನ್ನು ಕೊಂದರೆ ಅದೇ ಕ್ಷೇಮಕರವಾಗುವುದು.</div>
  <p>ಇಲ್ಲಿ ಅರ್ಜುನನು ಸಮಸ್ಯೆಯನ್ನು ಎದುರಿಸುವುದನ್ನು ಬಿಟ್ಟು ಸುಮ್ಮನೆ ಕುಳಿತುಕೊಳ್ಳಲು ಇಚ್ಛಿಸುವನು. ಹೀಗೆ ಇರುವಾಗ ಅವರೇನಾದರೂ ಇವನನ್ನು ಕೊಂದರೆ ಸಮಸ್ಯೆಯಿಂದ ಪಾರಾಗು ವೆನು ಎಂದು ಬಯಸುವನು. ಇದರಿಂದ ಅರ್ಜುನ ಅಧರ್ಮವನ್ನು ಎದುರಿಸಿದಂತೆ ಆಗುವುದಿಲ್ಲ. ಅದಕ್ಕೆ ಪ್ರೋತ್ಸಾಹ ಕೊಟ್ಟಂತೆ ಆಗುವುದು. ಅಧರ್ಮವನ್ನು ಮಾಡುವಂತೆ ಚಿತಾವಣೆ ಮಾಡುವುದೂ ಒಂದೇ ; ಅದನ್ನು ಮಾಡುತ್ತಿರುವಾಗ ನಾವು ತೆಪ್ಪಗೆ ಇರುವುದೂ ಒಂದೇ ಎಂಬುದನ್ನು ಅರ್ಜುನ ಅರಿಯನು.</p>
  <p>ಅರ್ಜುನ ಹೀಗೆ ಹೇಳಿದ ಮೇಲೆ ಸಂಜಯ ಮುಂದೆ ಬರುವಂತೆ ಮಾತನಾಡುವನು :</p>
  <div>ಏವಮುಕ್ತ್ವಾರ್ಜುನಃ ಸಂಖ್ಯೇ ರಥೋಪಸ್ಥ ಉಪಾವಿಶತ್ ।<br/>ವಿಸೃಜ್ಯ ಸಶರಂ ಚಾಪಂ ಶೋಕಸಂವಿಗ್ನಮಾನಸಃ 	॥ ೪೭ ॥</div>
  <div>ಹೀಗೆಂದು ನುಡಿದ ಅರ್ಜುನ ಯುದ್ಧರಂಗದಲ್ಲಿ ದುಃಖದಿಂದ ಕಳವಳಪಡುತ್ತ ಬಿಲ್ಲುಬಾಣಗಳನ್ನು ಕೈಯಿಂದ ಬಿಟ್ಟು ರಥದ ಮುಂದುಗಡೆ ಕುಳಿತುಕೊಂಡನು.</div>
  <p>ಈ ಅಧ್ಯಾಯದ ಪ್ರಾರಂಭದಲ್ಲಿ ಎಷ್ಟೊಂದು ಉತ್ಸಾಹದಿಂದ ಅರ್ಜುನ ಶ್ರೀಕೃಷ್ಣನಿಗೆ ತನ್ನ ರಥವನ್ನು ಎರಡು ಸೈನ್ಯಗಳ ಮಧ್ಯೆ ನಿಲ್ಲಿಸು ಎಂದು ಹೇಳುವನು. ಕೊನೆಯಲ್ಲಿ ಈ ವ್ಯಾಮೋಹದಿಂದ ಬಂದ ದುಃಖದಿಂದ ತನ್ನ ಕರ್ತವ್ಯವನ್ನು ಮರೆತು ಬಿಲ್ಲು ಬಾಣಗಳನ್ನು ಕೈಯಿಂದ ಜಾರಿ ರಥದಲ್ಲಿ ತೆಪ್ಪಗೆ ಕುಳಿತುಕೊಂಡಿರುವುದನ್ನು ನೋಡುವೆವು. ಅವನು ಯುದ್ಧ ಮಾಡದೆ ಇರುವುದಕ್ಕೆ ಹಲವು ಕಾರಣಗಳನ್ನು ಕೊಡುವರು. ಇವನು ಕೊಡುವ ಕಾರಣಗಳೆಲ್ಲ ಅಲ್ಪ ದೃಷ್ಟಿಯಿಂದ ಪ್ರೇರಿತ ವಾದವುಗಳು. ಭೂಮದೃಷ್ಟಿಯಿಂದ ನೋಡುತ್ತಿಲ್ಲ. ಅಲ್ಪದೃಷ್ಟಿ ಸಂಕುಚಿತ. ಅದು ತಾತ್ಕಾಲಿಕ. ಸಮಸ್ಯೆಯನ್ನು ಮುಂದೂಡುತ್ತದೆಯೆ ಹೊರತು ಅದನ್ನು ಬಗೆಹರಿಸುವುದಿಲ್ಲ. ಅವನು ಕೊಡುವ ಕಾರಣಗಳೇ ಇವು : ಯುದ್ಧ ಮಾಡಿ ಹತ್ಯೆ ಮಾಡುವುದರಿಂದ ಶ್ರೇಯಸ್ಸು ಬರುವುದಿಲ್ಲ. ಇದರಿಂದ ಕುಲಕ್ಷಯವಾಗುವುದು, ಕುಲಧರ್ಮ ನಾಶವಾಗುವುದು, ಕುಲಸ್ತ್ರೀಯರು ಕೆಡುವರು. ವರ್ಣಸಂಕರ ವಾಗುವುದು. ಇದರಿಂದ ಪಿತೃಗಳಿಗೆ ಶ್ರಾದ್ಧತರ್ಪಣಾದಿಗಳು ನಿಂತುಹೋಗಿ ಅವರು ಪತಿತರಾಗು ವರು. ಇದನ್ನೆಲ್ಲ ಮಾಡಿದವರಿಗೆ ನರಕ ಪ್ರಾಪ್ತಿ. ಇದಾವುದನ್ನೂ ಮಾಡದೆ ಸುಮ್ಮನೆ ಕುಳಿತುಕೊಂಡರೆ ಹೆಚ್ಚು ಎಂದರೆ ಅವರು ಅರ್ಜುನನನ್ನು ಕೊಲ್ಲಬಹುದಷ್ಟೆ. ಇದರಿಂದ ಅರ್ಜುನನಿಗೇ ಒಳ್ಳೆಯದಾಗು ವುದು. ತಾನು ಅಪ್ರಿಯವಾದ ಕೆಲಸವನ್ನು ಮಾಡಿದಂತಾಗುವುದಿಲ್ಲ.</p>
  <p>ಇದೇ ಅರ್ಜುನ ವಿಷಾದಯೋಗವೆಂಬ ಭಗವದ್ಗೀತೆಯ ಮೊದಲನೆಯ ಅಧ್ಯಾಯ. ಹಲವಾರು ಯುದ್ಧಗಳನ್ನು ಮಾಡಿ ಲೋಕೈಕ ವೀರನೆಂಬ ಬಿರುದನ್ನು ಗಳಿಸಿದ ಅರ್ಜುನನ ಮನಸ್ಸು ಸುಂಟರಗಾಳಿ ಯಲ್ಲಿ ತರಗೆಲೆ ಸಿಕ್ಕಿಕೊಂಡು ಸುತ್ತುತ್ತಿರುವಂತೆ ಆಗಿದೆ. ಈ ಪರಿಸ್ಥಿತಿಯನ್ನು ನೋಡುತ್ತಿರುವವನು ಶ್ರೀಕೃಷ್ಣ. ಅವನನ್ನು ಕಾರ್ಯೋನ್ಮುಖನನ್ನಾಗಿ ಮಾಡುವುದಕ್ಕೆ ತನ್ನ ಬೋಧನೆಯ ಸಂಜೀವಿನಿಯನ್ನು ಕೊಡಬೇಕಾಗಿದೆ.</p>
  <div>೨. ಸಾಂಖ್ಯಯೋಗ</div>
  <p>ಸಂಜಯ ಹೀಗೆ ಹೇಳುತ್ತಾನೆ.</p>
  <div>ತಂ ತಥಾ ಕೃಪಯಾವಿಷ್ಟಮಶ್ರುಪೂರ್ಣಾಕುಲೇಕ್ಷಣಮ್ ।<br/>ವಿಷೀದಂತಮಿದಂ ವಾಕ್ಯಮುವಾಚ ಮಧುಸೂದನಃ 	॥ ೧ ॥</div>
  <div>ಈ ಪ್ರಕಾರ ಮರುಕದಿಂದ ಕೂಡಿದ ಕಂಬನಿದುಂಬಿದ ಮುಂದುಗಾಣದ ಕಣ್ಣುಗಳಿಂದ ವ್ಯಥೆ ಪಡುತ್ತಿದ್ದ ಅರ್ಜುನನನ್ನು ಕುರಿತು ಮಧುಸೂದನ ಹೀಗೆ ಹೇಳಿದನು.</div>
  <p>ಭಗವದ್ಗೀತೆಯ ಸಂದೇಶ ನಿಜವಾಗಿ ಇಲ್ಲಿಂದ ಪ್ರಾರಂಭವಾಗುವುದು. ಮೊದಲನೆ ಅಧ್ಯಾಯ ಅದಕ್ಕೆ ಒಂದು ಹಿನ್ನೆಲೆಯನ್ನು ಕಲ್ಪಿಸುವುದು. ಶ್ರೀಕೃಷ್ಣ ದೊಡ್ಡ ತತ್ವಜ್ಞಾನಿಯಾಗಿದ್ದ, ಸ್ಥಿತಪ್ರಜ್ಞ ನಾಗಿದ್ದ. ಅವನ ಮೇರು ಸದೃಶ ವ್ಯಕ್ತಿತ್ವವನ್ನು ತಿಳಿದುಕೊಳ್ಳಬೇಕಾದರೆ ಅದಕ್ಕೆ ಒಂದು ಸನ್ನಿವೇಶ ಒದಗಬೇಕು. ಆಗಲೆ ಅವನ ಮಹಿಮೆ ಗೊತ್ತಾಗಬೇಕಾದರೆ. ಕಬ್ಬನ್ನು ಗಾಣದಲ್ಲಿ ಹಿಂಡಿದಾಗ ರಸ ಬರುವುದು. ಚಿನ್ನವನ್ನು ಒರೆಗಲ್ಲಿನ ಮೇಲೆ ತೀಡಿದಾಗ ಅದರ ಬಣ್ಣ ಗೊತ್ತಾಗುವುದು. ಅದರಂತೆಯೇ ಒಬ್ಬನ ಯೋಗ್ಯತೆ ಜೀವನದ ಪರೀಕ್ಷಾ ಸಮಯದ ಒರೆಗಲ್ಲಿನ ಮೇಲೆ ತಿಕ್ಕಿದಾಗಲೆ ಗೊತ್ತಾಗ ಬೇಕಾದರೆ. ಕುರುಕ್ಷೇತ್ರದ ಸಮರಾಂಗಣದಲ್ಲಿ ಶ್ರೀಕೃಷ್ಣ ಮತ್ತು ಅರ್ಜುನ ರಥದ ಮೇಲೆ ಕುಳಿತಿರು ವರು. ಅರ್ಜುನನ ಬಂಧುಬಾಂಧವರು ಕುರುಕ್ಷೇತ್ರದ ಯುದ್ಧದಲ್ಲಿ ಕೌರವನ ಪಕ್ಷದಲ್ಲಿರುವರು. ಹಾಗೆಯೇ ಶ್ರೀಕೃಷ್ಣನ ಅಣ್ಣನಾದ ಬಲರಾಮನ ಮೆಚ್ಚಿನ ಶಿಷ್ಯನೇ ದುರ್ಯೋಧನ. ಪಾಂಡವರ ಪಕ್ಷದಲ್ಲಿಯೂ ತನ್ನ ತಂಗಿಯ ಮಕ್ಕಳುಗಳು ಇವರೆಲ್ಲ ಇರುವರು. ಈ ಯುದ್ಧ ಮಧ್ಯದಲ್ಲಿ ನಿಲ್ಲು ವಂತಿಲ್ಲ. ಕೊನೆಯ ತನಕ ಸಾಗುವುದು. ಈ ಸಮರ ದೇವತೆ ಎರಡು ಪಕ್ಷದವರನ್ನೂ ಪಕ್ಷಪಾತವಿಲ್ಲದೆ ಕಬಳಿಸುವಳು ಎಂಬುದನ್ನು ಚೆನ್ನಾಗಿ ಮನಗಂಡವನು ಶ್ರೀಕೃಷ್ಣ. ಆದರೆ ಶ್ರೀಕೃಷ್ಣ ಈ ಘಟನೆಯನ್ನು ನೋಡುವ ದೃಷ್ಟಿಯೇ ಬೇರೆ. ಶ್ರೀಕೃಷ್ಣ ಇದನ್ನು ಭೂಮ ದೃಷ್ಟಿಯಿಂದ ನೋಡುತ್ತಾನೆ, ದೂರದೃಷ್ಟಿ ಯಿಂದ ನೋಡುತ್ತಾನೆ, ಧರ್ಮ ಕರ್ತವ್ಯ ಇವುಗಳ ದೃಷ್ಟಿಯಿಂದ ನೋಡುತ್ತಾನೆ. ಅರ್ಜುನನಾದರೋ ತನ್ನ ಕರ್ತವ್ಯವನ್ನು ಮರೆತು, ಮೋಹಕ್ಕೆ ವಶವಾಗಿ, ತಾತ್ಕಾಲಿಕ ದೃಷ್ಟಿಯಿಂದ ನೋಡುತ್ತಿರುವನು. ಇಲ್ಲಿಯೇ ಅವರಿಬ್ಬರಿಗೂ ಇರುವ ವ್ಯತ್ಯಾಸ ನಮಗೆ ಚೆನ್ನಾಗಿ ಗೊತ್ತಾಗುವುದು. ಈ ಅಧ್ಯಾಯದಲ್ಲಿ ನಾವು ಇದನ್ನು ಚೆನ್ನಾಗಿ ನೋಡುವೆವು.</p>
  <p>ಅರ್ಜುನ ಇಲ್ಲಿ ಮರುಕದಿಂದ ಕೂಡಿದ್ದಾನೆ ಎಂದು ಸಂಜಯ ವರ್ಣಿಸುವನು. ಜೀವನದಲ್ಲಿ ದಯೆ ಬೇರೆ, ವ್ಯಾಮೋಹದಿಂದ ಪ್ರೇರಿತವಾದ ಮರುಕ ಬೇರೆ. ಹೊರಗಡೆಯಿಂದ ನೋಡುವುದಕ್ಕೆ ಎರಡೂ ಒಂದೆಯಾಗಿ ಕಾಣುವುದು. ಸುಣ್ಣದ ನೀರೂ ಒಂದೆ, ಹಾಲಿನ ಬಣ್ಣವೂ ಒಂದೆ. ಆದರೆ ಅದರ ಗುಣಗಳು ಬೇರೆ ಬೇರೆ. ಅದರಂತೆಯೇ ದಯೆಯೆಂಬುದು. ಇದು ನಿಷ್ಪಕ್ಷಪಾತವಾಗಿ ಎಲ್ಲರಿಗೂ ಮರುಕಪಡುವುದು. ವ್ಯಾಮೋಹದಿಂದ ಪ್ರೇರಿತವಾಗಿರುವ ಮರುಕಕ್ಕೆ ಕಾರಣ ಇವರು ನನ್ನವರು ಎಂಬುದು.</p>
  <p>ಅರ್ಜುನ ಎಷ್ಟೊಂದು ವೇಳೆ ಇದಕ್ಕೆ ಮುಂಚೆ ಯುದ್ಧ ಮಾಡಲಿಲ್ಲ. ಎಷ್ಟೊಂದು ಜನರನ್ನು ಕೊಲ್ಲಲಿಲ್ಲ. ಆಗ ಅವನ ಹೃದಯದಲ್ಲಿ ಯಾವ ಅಳುಕೂ ಇರಲಿಲ್ಲ. ಅದೆಲ್ಲ ಈಗ ಬರುವುದು. ಇದಕ್ಕೆಲ್ಲ ಕಾರಣ ಮಮತೆ. ಮಮತೆಯ ಮಂಜು ಯಾವಾಗ ಮುಚ್ಚಿಕೊಳ್ಳುವುದೋ ಆಗ ತನ್ನ ಕರ್ತವ್ಯವನ್ನು ಮರೆಯುವನು, ಯುಕ್ತಾಯುಕ್ತ ಪರಿಜ್ಞಾನವನ್ನು ಕಳೆದುಕೊಳ್ಳುವನು, ಅಜ್ಞಾನಿಯಂತೆ ಕಣ್ಣೀರನ್ನು ಕರೆಯುವನು. ಕಣ್ಣೀರಿಗೆ ಒಂದು ಸ್ಥಾನವಿದೆ, ಕಾಲವಿದೆ. ಆಗ ಅದು ಅನರ್ಘ್ಯ ರತ್ನದಂತೆ ಬೆಳಗುವುದು. ಆದರೆ ಈ ಸಮಯದಲ್ಲಿ ಈ ಸ್ಥಾನದಲ್ಲಿ ಕಣ್ಣೀರಿಗೆ ಸ್ಥಳವಿಲ್ಲ.</p>
  <p>ಅರ್ಜುನ ಇಲ್ಲಿ ಶೋಕದಿಂದ ಕುದಿಯುತ್ತಿರುವನು. ಬೇಯುತ್ತಿರುವ ಶೋಕಕ್ಕೆ ಉರಿಯಲು ಸೌದೆಯನ್ನು ಒಡ್ಡುತ್ತಿರುವವನೇ ಅರ್ಜುನ. ಇದನ್ನು ಅವನು ಅರಿಯನು. ಶ್ರೀಕೃಷ್ಣನು ಇದನ್ನು ಹೋಗಲಾಡಿಸಲು ಹೀಗೆ ಹೇಳುತ್ತಾನೆ.</p>
  <div>ಕುತಸ್ತ್ವಾ ಕಶ್ಮಲಮಿದಂ ವಿಷಮೇ ಸಮುಪಸ್ಥಿತಮ್ ।<br/>ಅನಾರ್ಯಜುಷ್ಟಮಸ್ವರ್ಗ್ಯಮಕೀರ್ತಿಕರಮರ್ಜುನ 	॥ ೨ ॥</div>
  <div>ಅರ್ಜುನ ! ಇಂತಹ ವಿಷಮ ಸಮಯದಲ್ಲಿ ನಿನಗೆ ಬುದ್ಧಿಮಾಲಿನ್ಯ ಹೇಗೆ ಬಂತು ? ಇದು ಅನಾರ್ಯರಿಗೆ ಸೇರಿದ್ದು, ನರಕಕ್ಕೆ ಒಯ್ಯುವುದು. ಅಪಕೀರ್ತಿಯನ್ನು ತರುವುದು.</div>
  <p>ಶ್ರೀಕೃಷ್ಣ ಅರ್ಜುನನಿಗೆ ಇದನ್ನು ವಿಷಮ ಸಮಯ ಎನ್ನುತ್ತಾನೆ. ಯುದ್ಧ ಮಾಡುವುದಕ್ಕೆ ಎಲ್ಲಾ ಅಣಿಯಾಗಿದೆ. ಈಗ ಹಿಂತಿರುಗಿ ಹೋಗುವುದಕ್ಕೆ ಸಮಯ ಮೀರಿದೆ. ನಾಟಕವೊಂದು ಇಂತಹ ದಿವಸ ಆಗುವುದು ಎಂದು ಬೇಕಾದಷ್ಟು ಜಾಹಿರಾತು ಮಾಡಿ ಟಿಕೇಟನ್ನು ಮಾರಿ, ಪ್ರೇಕ್ಷಕರು ನೋಡುವುದಕ್ಕೆ ಕಿಕ್ಕಿರಿದು ನೆರೆದಿರುವಾಗ, ಎರಡು ಬೆಲ್ಲು ಆಗಿ, ತೆರೆ ಮೇಲೇರುವುದಕ್ಕೆ ಮೂರನೆ ಬೆಲ್ಲು ಕೂಡ ಆಗಿರುವಾಗ, ನಾಟಕವನ್ನು ಮುಂದೂಡಿದೆ ಎಂದ ಹಾಗಿದೆ. ಈಗಿನ ಕಾಲದಲ್ಲಿ ಕೆಲವು ವೇಳೆ ವಿದ್ಯುತ್ ಶಕ್ತಿ ಅಥವಾ ಸಿನಿಮಾ ಪ್ರೊಜೆಕ್ಟರ್ ಕೆಟ್ಟು ಹೋದರೆ ಹಾಗೆ ಮಾಡುತ್ತಾರೆ. ಆದರೆ ಯಾವ ಆತಂಕವೂ ಇಲ್ಲದೆ ಇರುವಾಗ, ಇಂದು ನಾಟಕ ಆಡುವುದನ್ನು ನಿಲ್ಲಿಸಲು ಸಂಕಲ್ಪ ಮಾಡಿದ್ದೇವೆ ಎಂದಂತೆ ಆಗುವುದು. ಅರ್ಜುನನಿಗೆ ಯಾರೊಡನೆ ಯುದ್ಧ ಮಾಡಬೇಕಾಗಿದೆ ಎಂಬುದನ್ನು ಈಗ ಪ್ರತ್ಯಕ್ಷ ನೋಡುತ್ತಿದ್ದರೂ, ಹಿಂದಿನಿಂದ ಗೊತ್ತಿತ್ತು; ಯಾರ್ಯಾರು ದುರ್ಯೋಧನನಿಗೆ ಸಹಾಯಕ್ಕೆ ಇರುವರು ಎಂಬುದು. ಇದನ್ನೆಲ್ಲ ಮುಂಚೆಯೇ ಆಲೋಚನೆ ಮಾಡಬೇಕಾಗಿತ್ತು. ಈಗ ಹೊತ್ತು ಮೀರಿ ಹೋಗಿದೆ. ಹಿಂತಿರುಗಿದರೆ ಆಭಾಸವಾಗುವುದು.</p>
  <p>ಅರ್ಜುನನನ್ನು ಮುಸುಕಿರುವ ಈ ಮಾಯೆಯ ಮಂಜನ್ನು, ದಯೆ, ಕೃಪೆ, ಮರುಕ ಕರುಣೆ ಎಂಬ ದೊಡ್ಡ ದೊಡ್ಡ ಹೆಸರಿನಿಂದ ತಿಳಿಯದ ಜನ ಕರೆಯಬಹುದು. ಆದರೆ ಶ್ರೀಕೃಷ್ಣ ಅದು ಹೇಗಿದೆಯೋ ಹಾಗೆ ಹೇಳುತ್ತಾನೆ. ಅದನ್ನು ಒಂದು ಬುದ್ಧಿಮಾಲಿನ್ಯ, ಬುದ್ಧಿಯನ್ನು ಮುಸುಕಿರುವ ಕಸ, ಕಿಲುಬು ಎನ್ನುವನು. ಈ ಕಿಲುಬು ಈ ಕಸ ಬರುವುದಕ್ಕೆ ಸಮಯವನ್ನು ಹೊಂಚು ಹಾಕುತ್ತಿರುವುದು. ಮನಸ್ಸು ದುರ್ಬಲವಾದಾಗ ಅದು ಧಾಳಿ ಇಡುವುದು. ಅನೇಕ ವೇಳೆ ಪರೀಕ್ಷಾ ಸಮಯವನ್ನು ಹೊಂಚು ಹಾಕುತ್ತಿರುವುದು ಅದು ನಮಗೆ ಮೋಸವನ್ನು ಮಾಡಬೇಕಾದರೆ. ಕಬ್ಬಿಣದ ಅದುರುಗಳನ್ನು ದೊಡ್ಡ ದೊಡ್ಡ ಮೂಸೆಯಲ್ಲಿಟ್ಟು ಕಾಸುತ್ತಿರುವಾಗ ಕೆಲಸಕ್ಕೆ ಬಾರದ ಕಶ್ಮಲ ಮೇಲೆ ತೇಲುವುದು. ಅದನ್ನು ತೆಗೆದು ಹಾಕಿದರೆ ಘಟ್ಟಿಯಾದ ಕೆಳಗಿರುವ ಲೋಹ ಸಿಕ್ಕುವುದು. ಕೆಲವು ವೇಳೆ ಕಬ್ಬಿನ ಹಾಲನ್ನು ಬೆಲ್ಲ ಮಾಡಲು ಒಲೆಯ ಮೇಲೆ ಇಟ್ಟು ಕಾಯಿಸುತ್ತಿರುವಾಗ ಅದರಲ್ಲಿರುವ ಕಶ್ಮಲವೆಲ್ಲ ಮೇಲೆ ತೇಲುವುದು. ಅದು ಬೆಲ್ಲವಲ್ಲ. ಅದನ್ನು ತೆಗೆದು ಹಾಕಿದರೇನೆ ಶುದ್ಧವಾದ ಬೆಲ್ಲ ಆಗಬೇಕಾದರೆ. ಅರ್ಜುನನು ಈಗ ಪರೀಕ್ಷಾ ಸಮಯದಲ್ಲಿರುವನು. ಅವನೊಳಗೆ ಹೊಂಚು ಹಾಕುತ್ತಿದ್ದ ಮನೋ ದೌರ್ಬಲ್ಯವೆಲ್ಲ ಹೊರಗೆ ಬರುವುದು. ಶ್ರೀಕೃಷ್ಣನ ತೀಕ್ಷ ್ಣ ಮತಿಗೆ ಇದು ಚೆನ್ನಾಗಿ ವ್ಯಕ್ತವಾಗುವುದು. ಅವನು ಈ ಗುಣವನ್ನು ಕೊಂಡಾಡುವುದಕ್ಕೆ ಹೋಗುವುದಿಲ್ಲ. ಶ್ರೀಕೃಷ್ಣ ಬಚ್ಚಿಡುವುದಿಲ್ಲ. ನಾರು ತ್ತಿರುವ ಹುಣ್ಣನ್ನು ಗುಣ ಮಾಡಲು ರೋಗಿಗೆ ವ್ಯಥೆಯಾದರೂ ಚಿಂತೆಯಿಲ್ಲ ಎಂದು ಹೇಳಿ ಮದ್ದನ್ನು ಪ್ರಯೋಗಿಸುವನು. ನಮ್ಮಲ್ಲಿರುವ ದೋಷ ನಮಗೆ ದೋಷ ಎಂದು ಗೊತ್ತಾಗಬೇಕು. ಆಗಲೆ ಅದರಿಂದ ನಾವು ಪಾರಾಗಲು ಪ್ರಯತ್ನಿಸಬೇಕಾದರೆ. ನಮಗೆ ಅದು ಗೊತ್ತಾಗದೆ ಇದ್ದರೆ ತಿಳಿದವರು ಅದನ್ನು ಹೇಳಬೇಕು. ಹಾಗೆ ಹೇಳದೆ ಇದ್ದರೆ ಅವರೊಂದು ಅಪರಾಧವನ್ನು ಮಾಡುತ್ತಿರುವರು. ಪ್ರಿಯವಾಗಿರುವುದನ್ನು ಯಾರು ಬೇಕಾದರೂ ಹೇಳಬಲ್ಲರು. ಅದನ್ನು ಹೇಳುವುದಕ್ಕೆ ಕಾತರಿಸು ತ್ತಿರುವರು. ಆದರೆ ನಿಜವಾಗಿಯೂ ನಾವು ಮತ್ತೊಬ್ಬನ ಹಿತೈಷಿಯಾಗಿದ್ದರೆ ಅವನ ನ್ಯೂನತೆಯನ್ನು ಎತ್ತಿ ತೋರಬೇಕು. ಶ್ರೀಕೃಷ್ಣನಿಗೆ ಅರ್ಜುನ ಸಖ. ಅರ್ಜುನನ ಅವಗುಣವನ್ನು ಶ್ರೀಕೃಷ್ಣ ಅವನಿಗೆ ಚೆನ್ನಾಗಿಯೇ ತೋರುವನು. ಆದರೆ ಶ್ರೀಕೃಷ್ಣನ ಮಾತಿನ ಹಿಂದೆ ವಿಷವಿಲ್ಲ.</p>
  <p>ಇದು ಅನಾರ್ಯರು ಮಾಡುವ ಕೆಲಸ ಎನ್ನುವನು. ಆರ್ಯ ಯಾವಾಗಲೂ ಒಂದು ಕೆಲಸವನ್ನು ಮಾಡುವುದಕ್ಕೆ ಮುಂಚೆ ಎಲ್ಲವನ್ನೂ ಚೆನ್ನಾಗಿ ಪರಿಶೀಲಿಸುವನು. ಉದ್ವೇಗಕ್ಕೆ ವಶನಾಗಿ ಮಾಡು ವವನೂ ಅಲ್ಲ; ಉದ್ವೇಗಕ್ಕೆ ವಶನಾಗಿ ಬಿಡುವವನೂ ಅಲ್ಲ. ಇಲ್ಲಿ ಆರ್ಯ ಎಂದರೆ ಎಲ್ಲಿಯೋ ಹೊರಗಿನಿಂದ ಬಂದ ಒಂದು ಜನಾಂಗ, ದ್ರಾವಿಡರನ್ನು ಆಳುತ್ತಿದ್ದವರು ಎಂಬ ಅರ್ಥವಲ್ಲ. ಇಲ್ಲಿ ಆರ್ಯ ಎಂಬ ಪದಕ್ಕೆ ಬೇರೆ ಧ್ವನಿ ಇದೆ. ಯೋಗ್ಯ, ಬುದ್ಧಿವಂತ, ಜಾಣ, ಕಾರ್ಯಕುಶಲಿ ಎಂಬ ಭಾವನೆಯಲ್ಲಿ ಹೇಳುವನು. ಅರ್ಜುನನಿಗೆ ಅರಿವಾಗಬೇಕು ತಾನೊಂದು ಉತ್ತಮ ದರ್ಜೆಗೆ ಸೇರಿದ ವ್ಯಕ್ತಿ, ಕೆಳಗೆ ಬೀಳಬಾರದು ಎಂದು. ತನ್ನಿಂದ ಸಮಾಜ ಶ್ರೇಷ್ಠವಾಗಿರುವುದನ್ನು ನಿರೀಕ್ಷಿಸುತ್ತಿದೆ, ಅದರ ನಿರೀಕ್ಷಣೆ ವಿಫಲವಾಗಕೂಡದು, ತನ್ನ ಸ್ಥಾನದ ಮಾನವನ್ನು ಕಾಯಬೇಕು, ಅದಕ್ಕೆ ಗೌರವವನ್ನು ತರಬೇಕು–ಎಂಬ ಅರ್ಥವೆಲ್ಲ ಬರಬೇಕು, ಉಪಯೋಗಿಸುವ ಒಂದು ಪದದಿಂದ. ಶ್ರೀಕೃಷ್ಣನ ಮಾತು ಧ್ವನಿಪೂರ್ಣವಾಗಿದೆ. ಅವನು ನರನ ಅಶ್ವಗಳನ್ನು ಹೊಡೆಯುತ್ತಿದ್ದ ಸಾರಥಿ ಮಾತ್ರವಲ್ಲ. ಅರ್ಜುನನೆಂಬ ಅಶ್ವವನ್ನು ಚಾವಟಿಯ ತುದಿಯ ಶಬ್ದದಿಂದಲೇ ಮುಂದೆ ಹೋಗುವಂತೆ ಮಾಡ ಬಲ್ಲವನಾಗಿದ್ದ. ತಾನಾಡುವ ಮಾತಿನಲ್ಲಿ ಅಂತಹ ಶಕ್ತಿ ಮತ್ತು ಜ್ಞಾನವನ್ನು ತುಂಬುವನು.</p>
  <p>ನೀನು ಯುದ್ಧಮಾಡದೆ ಇದ್ದರೆ ನರಕಕ್ಕೆ ಹೋಗುವೆ ಎನ್ನುವನು. ಅರ್ಜುನ ಭಾವಿಸಿದ್ದ ಯುದ್ಧಮಾಡಿ ಗುರುಹಿರಿಯರನ್ನು ಬಂಧುಬಾಂಧವರನ್ನು ಕೊಂದರೆ ತಾನು ನರಕಕ್ಕೆ ಹೋಗುತ್ತೇನೆ ಎಂದು. ಆದರೆ ಶ್ರೀಕೃಷ್ಣನಾದರೋ ಅದಕ್ಕೆ ವಿರೋಧವಾಗಿ ಹೇಳುತ್ತಾನೆ. ಶ್ರೀಕೃಷ್ಣ ಈ ಘಟನೆಯನ್ನು ನೋಡುವ ದೃಷ್ಟಿಯೇ ಬೇರೆ. ನಮ್ಮ ಕಣ್ಣೆದುರಿಗೆ ಒಂದು ಅನ್ಯಾಯ ಆಗುತ್ತಿದ್ದರೆ, ಅದನ್ನು ತಡೆಗಟ್ಟುವುದಕ್ಕೆ ಪ್ರಯತ್ನ ಮಾಡದೆ ಇರುವುದು, ಆಗುತ್ತಿರುವ ಅನ್ಯಾಯಕ್ಕೆ ಪ್ರೋತ್ಸಾಹ ಕೊಟ್ಟಂತೆ. ಪ್ರಪಂಚದಲ್ಲಿ ಬಲವಿದ್ದವನೇ ಗೆಲ್ಲುವನು; ನ್ಯಾಯ, ಸತ್ಯ, ಧರ್ಮ ಇವುಗಳೆಲ್ಲ ಅರ್ಥವಿಲ್ಲದ ಕ್ರಂದನ ಎಂಬುದನ್ನೆ ಶ್ರುತಿಪಡಿಸಿದಂತೆ ಆಗುವುದು ಅರ್ಜುನ ಯುದ್ಧಮಾಡದೆ ಇದ್ದರೆ. ಅರ್ಜುನ ತನಗೆ ಆಗುವ ನಷ್ಟವನ್ನು ಅಷ್ಟು ಗಮನಿಸದೆ ಇರಬಹುದು. ಆದರೆ ಆ ನಷ್ಟದಿಂದ ಸಮಾಜದ ಮೇಲೆ ದೊಡ್ಡದೊಂದು ಪ್ರತಿಕ್ರಿಯೆಯಾಗುವುದು. ಜವಾಬ್ದಾರಿಯಲ್ಲಿರುವ ಮನುಷ್ಯ ಇದನ್ನು ಗಮನಿಸ ಬೇಕಾಗಿದೆ.</p>
  <p>ಇದರಿಂದ ಅಪಕೀರ್ತಿ ಬರುವುದು ಎನ್ನುವನು. ಅರ್ಜುನ ಚೆನ್ನಾಗಿ ತಿಳಿದುಕೊಳ್ಳಬಲ್ಲ ಮಾತನ್ನು ಶ್ರೀಕೃಷ್ಣ ಈಗ ಹೇಳುವನು. ಪಾಪದಿಂದ ಸತ್ತ ಮೇಲೆ ನರಕ ಪ್ರಾಪ್ತಿ. ಆದರೆ ಬದುಕಿರುವಾಗಲೇ ಆ ನರಕಯಾತನೆಗಿಂತ ಮಿಗಿಲಾದ ಯಾತನೆಯನ್ನು ತರುವುದು ಅಪಕೀರ್ತಿ. ಹಣ ಹೋದರೆ ಚಿಂತೆ ಯಿಲ್ಲ. ಪದವಿ ಹೋದರೆ ಚಿಂತೆಯಿಲ್ಲ. ಹತ್ತಿರದವರು ತೀರಿಕೊಂಡರೆ ಮೊದಲು ಕುಗ್ಗಿಹೋದರೂ ಅನಂತರ ಹೇಗೋ ಚೇತರಿಸಿಕೊಳ್ಳುವನು. ಆದರೆ ಕೆಟ್ಟ ಹೆಸರು ಒಮ್ಮೆ ಬಂದರೆ ಆಯಿತು, ಬದುಕಿರುವ ತನಕ ಹೋಗುವುದಿಲ್ಲ. ಅದನ್ನು ತಾಳಲಾರದೆ ಅನೇಕರು ಆತ್ಮಹತ್ಯೆ ಮಾಡಿಕೊಳ್ಳುವರು. ಶೋಕಾಕುಲನಾಗಿರುವಾಗ ಜನರ ಮಾತನ್ನು ತಾನು ಗಣನೆಗೆ ತರುವುದಿಲ್ಲ ಎನ್ನಬಹುದು ಅರ್ಜುನ. ಆದರೆ ಕಾಲಕ್ರಮೇಣ ಶೋಕ ಹೋಗುವುದು. ಹಿಂದಿನ ಉದಾಸೀನ ಅಥವಾ ವೈರಾಗ್ಯ ಆಗ ಇರುವುದಿಲ್ಲ. ಶಸ್ತ್ರಚಿಕಿತ್ಸಕ ಕೆಲವು ವೇಳೆ ಆಪರೇಷನ್ ಮಾಡುವಾಗ ನೋವು ಕಾಣದಿರಲಿ ಎಂದು ಸೂಜಿಯಿಂದ ಮದ್ದನ್ನು ಚುಚ್ಚುವನು. ಆಗ ರೋಗಿಗೆ ನೋವು ಕಾಣುವುದಿಲ್ಲ. ಆದರೆ ಔಷಧಿಯ ಪ್ರಭಾವ ತಗ್ಗುತ್ತ ತಗ್ಗುತ್ತ ನೋವಿನ ಪ್ರಭಾವ ಹೆಚ್ಚುತ್ತಾ ಹೋಗುವುದು.</p>
  <div>ಕ್ಲೈಬ್ಯಂ ಮಾ ಸ್ಮ ಗಮಃ ಪಾರ್ಥ ನೈತತ್ತ್ವಯ್ಯುಪಪದ್ಯತೇ ।<br/>ಕ್ಷುದ್ರಂ ಹೃದಯದೌರ್ಬಲ್ಯಂ ತ್ಯಕ್ತ್ವೋತ್ತಿಷ್ಠ ಪರಂತಪ	॥ ೩ ॥</div>
  <div>ಪಾರ್ಥ, ಹೇಡಿಯಾಗಬೇಡ. ಇದು ನಿನಗೆ ಯೋಗ್ಯವಲ್ಲ. ಅತಿ ಹೇಯವಾದ ಹೃದಯ ದೌರ್ಬಲ್ಯದಿಂದ ಪಾರಾಗಿ ಎದ್ದು ನಿಲ್ಲು.</div>
  <p>ಶ್ರೀಕೃಷ್ಣ ಆಡುವ ಮಾತು ಎಂತಹ ಶಕ್ತಿ ಸಂಜೀವಿನಿಯಂತೆ ಇದೆ ! ಶ್ರೀಕೃಷ್ಣ ಇಲ್ಲಿ ವೈರಾಗ್ಯವನ್ನು ಹೊಗಳುವುದಿಲ್ಲ. ಅರ್ಜುನನ ಕ್ಷಾತ್ರ ಪೌರುಷವನ್ನು ಮುಚ್ಚಿರುವ ಬೂದಿ ಅವನ ಶೋಕ. ತನ್ನ ಬೋಧನೆಯ ಬಿರುಗಾಳಿಯಿಂದ ಅದನ್ನು ಊದಿ ಆಚೆಗೆ ಬಿಸುಡುವನು.</p>
  <p>ಹೇಡಿಯಾಗಬೇಡ ಎನ್ನುವನು. ವೀರ ಸಾಯುವುದು ಒಂದು ಬಾರಿ. ಹೇಡಿ ಪದೇ ಪದೇ ಸಾಯುತ್ತಿರುವನು. ಯಾವುದನ್ನು ಅರ್ಜುನ ದೊಡ್ಡ ವೈರಾಗ್ಯದ ಮಾತು ಎಂದು ಭಾವಿಸುವನೊ ಅದನ್ನು ಹೇಡಿತನವೆಂದು ಮುಚ್ಚುಮರೆಯಿಲ್ಲದೆ ಹೇಳುವನು. ಯಾವನು ತಾನೆಲ್ಲಿ ಸೋತುಹೋಗು ವೆನೊ ಎಂದು ಭಾವಿಸುತ್ತಾನೆಯೋ ಅವನು ಸೋಲುವುದರಲ್ಲಿ ಸಂದೇಹವಿಲ್ಲ ಎನ್ನುವನು, ವೀರ ಯೋಧನಾದ ನೆಪೋಲಿಯನ್ ಎಂಬುವನು. ಹೇಡಿತನ ಕ್ಷತ್ರಿಯನಿಗೆ ಭೂಷಣವಲ್ಲ. ಅದರಲ್ಲಿಯೂ ಹಲವು ಯುದ್ಧಗಳಲ್ಲಿ ಜಯವನ್ನು ಗಳಿಸಿ ಒಳ್ಳೆಯ ಬಿಲ್ಲುಗಾರ ಪರಂತಪ ಎಂಬ ಬಿರುದನ್ನು ಗಳಿಸಿದ ಅರ್ಜುನನಿಗೆ ಇದು ಸ್ವಲ್ಪವೂ ತರವಲ್ಲ. ಒಂದು ಹೆಸರನ್ನು ಗಳಿಸುವುದು ಎಷ್ಟು ಕಷ್ಟ; ಆದರೆ ಅದನ್ನು ಎಷ್ಟು ಸುಲಭವಾಗಿ ಹಾಳುಮಾಡಿಕೊಳ್ಳುವ ಸ್ಥಿತಿಯಲ್ಲಿರುವನು !</p>
  <p>ಇದು ನಿನಗೆ ಯೋಗ್ಯವಲ್ಲ ಎನ್ನುವನು. ನೀನು ಉತ್ತಮವಾದ ಕೆಲಸವನ್ನು ಮಾಡಿ ಎಲ್ಲರ ಬಾಯಿಯಿಂದಲೂ ಹೊಗಳಿಸಿಕೊಳ್ಳಬೇಕು. ನಿನ್ನಂತಹ ದೊಡ್ಡ ವೀರ ಮಾಡುವ ಅಲ್ಪ ಕೆಲಸವಲ್ಲ ಇದು. ಇದು ಅಲ್ಪ ಕೆಲಸವೇ ಅಲ್ಲ. ಯುದ್ಧ ಮಾಡದೇ ಹಿಂದಿರುಗುವುದು ಅಯೋಗ್ಯದ ಕೆಲಸ. ಈ ಒಂದು ಮಾತು ಅರ್ಜುನನ ಹೃದಯದಲ್ಲಿ ಸುಪ್ತವಾಗಿರುವ ಪೌರುಷ ಮತ್ತು ಶಕ್ತಿ ಎಲ್ಲವನ್ನೂ ಸ್ಪಂದಿಸುವಂತೆ ಮಾಡುವುದು.</p>
  <p>ಯುದ್ಧಮಾಡದೆ ಹಿಂತಿರುಗುವುದು ಅತಿ ಹೇಯವಾದುದು, ತುಚ್ಛವಾದುದು. ನಾವು ಹೇಗೆ ಕದಿಯುವುದು, ಸುಳ್ಳು ಹೇಳುವುದು, ಕೊಲೆ ಮಾಡುವುದು ಮುಂತಾದುವುಗಳನ್ನು ತುಚ್ಛವಾದ ಕೆಲಸಗಳು ಎಂದು ಭಾವಿಸುವೆವೊ ಆ ಗುಂಪಿನ ಪಾಪಕ್ಕೆ ಶ್ರೀಕೃಷ್ಣ ಹೇಡಿತನವನ್ನೂ ಸೇರಿಸುವನು. ಮೇಲಿನ ಪಾಪಗಳಾದರೋ ಸಣ್ಣ ಪ್ರಮಾಣದಲ್ಲಿ ಸಮಾಜದಲ್ಲಿ ಅನ್ಯಾಯ ಅಧರ್ಮ ಮುಂತಾದುವು ಹರಡಲು ಅವಕಾಶವನ್ನು ಉಂಟುಮಾಡುವುವು. ಆದರೆ ಅರ್ಜುನ ಯುದ್ಧ ಮಾಡದೆ ಹೋದರೆ ಅನ್ಯಾಯ ಅಧರ್ಮಕ್ಕಾಗಿ ನಿಂತ ಹನ್ನೊಂದು ಅಕ್ಷೋಹಿಣಿಯ ಮಹಾ ಸೈನ್ಯಕ್ಕೆ ಲೂಟಿಗೆ ದರೋಡೆಗೆ ಅವಕಾಶ ಮಾಡಿಕೊಟ್ಟಂತೆ ಆಗುವುದು. ವೀರಕ್ಷತ್ರಿಯ ಇಂತಹ ಸಮಯದಲ್ಲಿ ಅದನ್ನು ತಡೆಗಟ್ಟ ಬೇಕು. ತಡೆಗಟ್ಟಲು ಸಾಧ್ಯವಾಗದೆ ಹೋದರೆ ಆ ಮಹಾ ಪ್ರಯತ್ನದಲ್ಲಿ ಪ್ರಾಣವನ್ನಾದರೂ ಅರ್ಪಣೆ ಮಾಡಬೇಕು.</p>
  <p>ಇದೊಂದು ಹೃದಯದೌರ್ಬಲ್ಯದ ಚಿಹ್ನೆ. ಕೊಂಡಾಡುವ ಮಹಾ ಕರುಣೆಯ ಕೆಲಸವಲ್ಲ. ಶ್ರೀಕೃಷ್ಣ ವ್ಯಕ್ತಿಯನ್ನು ಅಷ್ಟು ಚೆನ್ನಾಗಿ ತಿಳಿದುಕೊಳ್ಳಬಲ್ಲ. ವೈದ್ಯ ಹೇಗೆ ಕೆಲವು ಚಿಹ್ನೆಗಳಿಂದ ರೋಗಿ ಎಂತಹ ದಾರುಣ ಖಾಯಿಲೆಯಿಂದ ನರಳುತ್ತಿರುವನು ಎಂಬುದನ್ನು ಊಹಿಸುವನೊ ಹಾಗೆ ಭವವೈದ್ಯನಾದ ಶ್ರೀಕೃಷ್ಣ ಅರ್ಜುನನ ಜಾಡ್ಯವನ್ನು ಹೃದಯದೌರ್ಬಲ್ಯ ಎನ್ನುವನು. ವೀರ ಹೃದಯದೌರ್ಬಲ್ಯಕ್ಕೆ ಅವಕಾಶ ಕೊಡಕೂಡದು. ಹಾಗಾದರೆ ಅವನೇನಾದರೂ ಕಟುಕನಾಗಬೇಕೆ? ಯಾವ ಮಾನವೀಯ ಭಾವನೆಯೂ ಇಲ್ಲದ ಒಂದು ಕಲ್ಲಿನ ಗೊಂಬೆಯಾಗಬೇಕೆ? ಹಾಗಲ್ಲ. ಮಹಾಪುರುಷ ಸಮಯ ಬಂದಾಗ ಬೆಣ್ಣೆಯಂತೆ ಕರಗಬೇಕು. ಆದರೆ ಅವನು ಕೆಲವು ವೇಳೆ ವಜ್ರದಂತೆ ಕಠೋರನೂ ಆಗಬೇಕು. ಅಲ್ಲಿ ಕಣ್ಣೀರಿಗೆ ಆಸ್ಪದವಿಲ್ಲ. ಎರಕದಲ್ಲಿ ನಮ್ಮ ಚೇತನ ಪುಟಗೊಳ್ಳಬೇಕಾದರೆ ನಾವು ಅದಕ್ಕೆ ಕೊಡುವ ಬೆಲೆ ಇದು. ಇಲ್ಲದೇ ಇದ್ದರೆ ಯಾರು ಬೇಕಾದರೂ ವೀರರಾಗಬಹುದಿತ್ತು. ಅಂತಹ ಮಂದಿ ಯಾವಾಗಲೂ ಕಡಮೆ. ಏಕೆಂದರೆ ಅದಕ್ಕೆ ನಾವು ಕೊಡಬೇಕಾದ ಬೆಲೆ ಅಧಿಕ. ಆದಕಾರಣವೇ ಭವಭೂತಿ ಶ್ರೀರಾಮಚಂದ್ರನ ಶೀಲವನ್ನು ಬಣ್ಣಿಸುವಾಗ ಅವನನ್ನು “ವಜ್ರಾದಪಿ ಕಠೋರಾಣಿ ಮೃದೂನಿ ಕುಸುಮಾದಪಿ” ಎನ್ನುವನು.</p>
  <p>‘ಉತ್ತಿಷ್ಠ’ ಎಂದರೆ ಎದ್ದುನಿಲ್ಲು ಎನ್ನುವನು. ಕಣ್ಣೀರನ್ನು ಒರಸಿಕೊ, ಗಾಂಡೀವವನ್ನು ಧರಿಸು, ಸೊಂಟ ಕಟ್ಟು ಯುದ್ಧ ಮಾಡುವುದಕ್ಕೆ. ಈ ಒಂದು ಸಣ್ಣ ಮಾತಿನಿಂದ ಸಮಸ್ಯೆಯನ್ನು ಎದುರಿಸ ಬೇಕಾಗಿದೆ ಎನ್ನುವನು. ಇದರಿಂದ ತಪ್ಪಿಸಿಕೊಂಡು ಹೋಗುವುದಕ್ಕೆ ಆಗುವುದಿಲ್ಲ. ಕಷ್ಟದಿಂದ ಪಾರಾಗುವುದಕ್ಕೆ ಸುಲಭವಾದ ಮಾರ್ಗವೇ ಅದನ್ನು ಭೇದಿಸಿಕೊಂಡು ಹೋಗುವುದು. ನಾವು ಓಡಿಹೋದರೆ ಅದು ನಮ್ಮನ್ನು ಅಟ್ಟಿಸಿಕೊಂಡು ಬರುವುದು. ನಾವು ಅದನ್ನು ಎದುರಿಸಿ ನಿಂತರೆ, ಅದು ಓಡುವುದು, ಕೊನೆಗೆ ಸೋಲನ್ನು ಒಪ್ಪಿಕೊಳ್ಳುವುದು. ನಾವು ಓಡಬೇಕು, ಇಲ್ಲವೆ ಎದುರಿಸ ಬೇಕು. ಅರ್ಜುನ ಓಡಿಹೋಗುವವರ ಗುಂಪಿಗೆ ಸೇರಿದವನಲ್ಲ. ಇಲ್ಲಿ ಸಮಸ್ಯೆಯೊಂದಿಗೆ ಮುಷ್ಟಾ ಮುಷ್ಟಿ ಯುದ್ಧ ಮಾಡಬೇಕು. ಸ್ವಾಮಿ ವಿವೇಕಾನಂದರು ಒಮ್ಮೆ ಮಾತನಾಡುವಾಗ ಹೇಳುತ್ತಿದ್ದರು: “ನೀವು ಗೀತೆಯಲ್ಲಿ ಏನನ್ನೂ ಓದಬೇಕಾಗಿಲ್ಲ. ‘ಕುತಸ್ತ್ವಾ ಕಶ್ಮಲಮಿದಂ’ ಮತ್ತು ‘ಕ್ಲೈಬ್ಯಂ ಮಾ ಸ್ಮ ಗಮಃ ಪಾರ್ಥ’ ಈ ಎರಡು ಶ್ಲೋಕಗಳನ್ನು ಓದಿ ಪಾರಾಯಣ ಮಾಡಿ ಅದರಲ್ಲಿರುವ ಅರ್ಥವನ್ನು ಮನನ ಮಾಡಿದರೆ ಸಾಕು. ಇಡೀ ಗೀತೆಯ ಬೋಧನೆಯ ಸಾರ ಇಲ್ಲಿದೆ.” ಎಂತಹ ವೀರನ ಗಾಯತ್ರಿ ಈ ಶ್ಲೋಕಗಳು! ಇದು ಬರೀ ಅರ್ಜುನನಿಗೆ ಮಾತ್ರ ಅನ್ವಯಿಸುವ ಶ್ಲೋಕವಲ್ಲ. ಪ್ರತಿ ಜೀವಿಯೂ ಒಂದಲ್ಲ ಒಂದು ಸಮಯದಲ್ಲಿ, ಒಂದಲ್ಲ ಒಂದು ಕಡೆ ಸಮಸ್ಯೆಯನ್ನು ಎದುರಿಸಬೇಕಾಗಿದೆ. ಅನೇಕ ವೇಳೆ ನಾವು ತಪ್ಪಿಸಿಕೊಂಡು ಹೋಗುವುದಕ್ಕೆ ಪ್ರಯತ್ನಿಸುತ್ತೇವೆ. ಆದರೆ ಸಮಸ್ಯೆ ಓಡಿಬಂದು ನಮ್ಮ ಜುಟ್ಟನ್ನು ಹಿಡಿಯುವುದು. ಆದ ಕಾರಣವೇ ಜೀವನವನ್ನು ಎದುರಿಸಬೇಕು. ಈ ಹೋರಾಟವೇ ನಮ್ಮನ್ನು ಪುರುಷಸಿಂಹರನ್ನಾಗಿ ಮಾಡುವುದು. ವೀರರನ್ನು ತಯಾರು ಮಾಡುವ ಗರಡಿಯ ಮನೆಯೇ ಹೋರಾಟ. ಯಾವನು ಇದಕ್ಕೆ ಅಳುಕುವನೋ ಅವನು ನಗಣ್ಯನಾಗುವನು. ಮೇಲಿನ ಎರಡು ಶ್ಲೋಕಗಳ ಭಾವನೆ ಕುರುಕ್ಷೇತ್ರದ ಸಮರಾಂಗಣದಲ್ಲಿ ಅರ್ಜುನನಿಗೆ ಎಷ್ಟು ಆವಶ್ಯಕವಾಗಿತ್ತೋ ಅಷ್ಟೇ ಆವಶ್ಯಕ ಇಂದು ನಮ್ಮ ದೇಶಕ್ಕೆ; ಇಂದು ಒಂದು ಹೊಸ ರಾಷ್ಟ್ರವನ್ನು ನಿರ್ಮಾಣ ಮಾಡುತ್ತಿರುವ ಸಂದಿಗ್ಧ ಪರಿಸ್ಥಿತಿಯಲ್ಲಿ ಹಲವಾರು ಸಮಸ್ಯೆಗಳು ಮೇಲೆದ್ದು ನಮ್ಮ ಉತ್ಸಾಹ ಸ್ಫೂರ್ತಿಯನ್ನು ಕುಗ್ಗಿಸಲು ಬರುತ್ತಿರುವಾಗ ಇದು ಅತ್ಯಾವಶ್ಯಕ. ಅರ್ಜುನ ಪುನಃ ತನ್ನ ಶೋಚನೀಯ ಸ್ಥಿತಿಯನ್ನು ವಿವರಿಸುತ್ತಾನೆ :</p>
  <div>ಕಥಂ ಭೀಷ್ಮಮಹಂ ಸಂಖ್ಯೇ ದ್ರೋಣಂ ಚ ಮಧುಸೂದನ ।<br/>ಇಷುಭಿಃ ಪ್ರತಿಯೋತ್ಸ್ಯಾಮಿ ಪೂಜಾರ್ಹಾವರಿಸೂದನ 	॥ ೪ ॥</div>
  <div>ಅರಿನಾಶಕ ಮಧುಸೂದನ, ಪೂಜಾರ್ಹರಾದ ಭೀಷ್ಮ, ದ್ರೋಣ ಮುಂತಾದವರೊಡನೆ ಬಾಣದಿಂದ ಹೇಗೆ ಎದುರಿಸಿ ಯುದ್ಧ ಮಾಡಲಿ?</div>
  <p>ಅರ್ಜುನನ ಹೃದಯದಲ್ಲಿ ಮಾನವಸಹಜವಾದ ಭಾವನೆ ಏಳುವುದು. ಭೀಷ್ಮರು ಇವನ ತಾತ, ತನ್ನ ತಂದೆಯನ್ನು ಕಳೆದುಕೊಂಡು ಕಾಡಿನಲ್ಲಿ ಅನಾಥರಾಗಿದ್ದಾಗ ಕರೆತಂದು ಅವರಿಗೆ ಹಸ್ತಿನಾವತಿ ಯಲ್ಲಿ ಆಶ್ರಯ ಕೊಟ್ಟು ಬೆಳೆಸಿದವರು ಅವರು. ಅವರ ಆಶ್ರಯ ಮತ್ತು ಹರಕೆಯ ಬಲದಿಂದ ಬೆಳೆದವರು ಪಾಂಡವರು. ಅದರಂತೆಯೇ ಇವನ ಬಿಲ್ಲಿನ ಗುರುವಾದ ದ್ರೋಣಾಚಾರ್ಯರು. ಅವರು ತನ್ನ ಮಗ ಅಶ್ವತ್ಥಾಮನಿಗಿಂತ ಹೆಚ್ಚಾಗಿ ಅರ್ಜುನನನ್ನು ಪ್ರೀತಿಸಿದ್ದರು. ಆದರ್ಶ ಗುರುವಿಗೆ, ಪ್ರೀತಿ ತನ್ನ ಮಗನಿಗಿಂತ ಯೋಗ್ಯ ಶಿಷ್ಯನ ಮೇಲೆ ಅಧಿಕ. ಶಿಷ್ಯ ನಿಜವಾಗಿಯೂ ಮಾನಸಿಕ ಪುತ್ರ. ಗುರುವನ್ನು ಅರ್ಥ ಮಾಡಿಕೊಂಡವನು, ಅವನಿತ್ತ ವಿದ್ಯೆಯನ್ನು ಅರಗಿಸಿಕೊಂಡವನು, ಆ ವಿದ್ಯೆಯನ್ನು ಮುಂದು ವರಿಸಿಕೊಂಡವನು, ಗುರುವಿನ ಪ್ರೀತಿಯ ಸವಿಯನ್ನು ಚೆನ್ನಾಗಿ ರುಚಿ ನೋಡಿದವನು ಅರ್ಜುನ. ಇವರ ಮೇಲೆ ಬಾಣದ ಮಳೆಗರೆಯುವುದೆ, ಇವರನ್ನು ನೋಯಿಸುವುದೆ ಎಂಬ ಭಾವನೆ ಅವನನ್ನು ಬಾಧಿಸಿದುದರಲ್ಲಿ ಆಶ್ಚರ್ಯವೇನಿಲ್ಲ. ಮಾನವ ಸಹಜವಾದ ಭಾವನೆ ಇದು. ಆದರೆ ಕೆಲವು ವೇಳೆ ಕರ್ತವ್ಯಪರಾಯಣತೆಯ ದೃಷ್ಟಿಯಿಂದ ಇದನ್ನು ಮೀರಿ ಹೋಗಬೇಕು. ಹಿಂದಿನ ಮಮತೆಯಿಂದ ಕಿತ್ತುಕೊಳ್ಳುವಾಗ ತುಂಬಾ ಯಾತನೆ ಆಗುವುದು. ಆದರೆ ಮಹಾಪುರುಷ ಈ ಯಾತನೆಯ ಬೆಲೆಯನ್ನು ಕೊಡಲೇ ಬೇಕಾಗಿದೆ.</p>
  <div>ಗುರೂನಹತ್ವಾ ಹಿ ಮಹಾನುಭಾವಾನ್​<br/>ಶ್ರೇಯೋ ಭೋಕ್ತುಂ ಭೈಕ್ಷ್ಯಮಪೀಹ ಲೋಕೇ ।<br/>ಹತ್ವಾರ್ಥಕಾಮಾಂಸ್ತು ಗುರೂನಿಹೈವ<br/>ಭುಂಜೀಯ ಭೋಗಾನ್ ರುಧಿರಪ್ರದಿಗ್ಧಾನ್ 	॥ ೫ ॥</div>
  <div>ಮಹಾನುಭಾವರಾದ ಗುರುಗಳನ್ನು ಕೊಲ್ಲದೆ ಈ ಲೋಕದಲ್ಲಿ ಭಿಕ್ಷಾನ್ನದಿಂದಲಾದರೂ ಜೀವಿಸುವುದು ಶ್ರೇಯ ಸ್ಕರ. ಆದರೆ ಪ್ರಯೋಜನಾಪೇಕ್ಷಿಗಳಾದ ಗುರುಗಳನ್ನು ಕೊಂದ ರಕ್ತದಿಂದ ಲೇಪನವಾದ ಭೋಗಗಳನ್ನು ಈ ಲೋಕದಲ್ಲಿ ಮಾತ್ರ ಅನುಭವಿಸಬಹುದು.</div>
  <p>ಯುದ್ಧಮಾಡಿ ಗುರುಗಳನ್ನು ಕೊಂದು ಬರುವ ರಾಜ್ಯವನ್ನು ಅನುಭವಿಸುವುದಕ್ಕಿಂತ ಬೇಡಿ ಜೀವನ ತಳ್ಳುವುದು ಮೇಲೆಂದು ಭಾವಿಸುವನು. ದುಃಖ ಬಂದಾಗ ನಾವು ಏನೇನೋ ಮಾತನಾಡು ತ್ತೇವೆ. ಆಡುವ ಮಾತಿನಲ್ಲಿ ಯುಕ್ತಾಯುಕ್ತ ಪರಿಜ್ಞಾನ ಇರುವುಲ್ಲ. ಬೇಡಿದರೆ ಸುಖ ಎಂದು ಅರ್ಜುನ ಭಾವಿಸುತ್ತಾನೆ. ಬೇಡಿದಾಗ ಯಾರಾರು ಎಂತೆಂತಹ ಮಾತುಗಳನ್ನು ಆಡುತ್ತಾರೆ ಎಂಬುದನ್ನು ಅರಿಯ ಅರ್ಜುನ. ಸ್ವಾಭಿಮಾನಿಯಾದ ಅರ್ಜುನ ಇವುಗಳನ್ನೆಲ್ಲ ಕಿವುಡುಗಿವಿಯಿಂದ ಕೇಳುವಷ್ಟು ಸಾತ್ತ್ವಿಕ ಶಕ್ತಿಯನ್ನು ಸಂಪಾದಿಸಿಕೊಂಡಿಲ್ಲ. ಅಂತಹ ಜೀವನಕ್ಕೆ ಎಷ್ಟೊಂದು ಅಣಿ ಯಾಗಬೇಕು. ನಿಂದಾ ಸ್ತುತಿಗಳಲ್ಲಿ ಮೌನವಾಗಿರುವುದು ನಾವಿಚ್ಛಿಸಿದರೆ ಬಂದುಬಿಡುವ ಗುಣವಲ್ಲ. ಕ್ಷತ್ರಿಯನ ಕುಲದಲ್ಲಿ ಹುಟ್ಟಿ, ಅದಕ್ಕೆ ತರಬೇತನ್ನು ತೆಗೆದುಕೊಂಡು, ಪರೀಕ್ಷಾ ಸಮಯ ಬಂದಾಗ ಕ್ಷತ್ರಿಯನ ಗುಣಗಳನ್ನೇ ಮರೆಯುವ ಸ್ಥಿತಿಯಲ್ಲಿರುವ ಅರ್ಜುನ, ಯಾವ ತರಬೇತನ್ನೂ ತೆಗೆದುಕೊಳ್ಳದೆ ಸ್ಥಿತಪ್ರಜ್ಞನ ಶಿಖರಕ್ಕೆ ನೆಗೆಯಲು ಇಚ್ಛಿಸುವನು !</p>
  <p>ಗುರುಗಳು, ಹಿರಿಯರು ಯಾರು ? ತನ್ನ ಶಿಷ್ಯ ಮತ್ತು ಮೊಮ್ಮಗನಾದ ಅರ್ಜುನನನ್ನೇನೋ ಪ್ರೀತಿಸುತ್ತಿದ್ದರು. ಆದರೆ ಪ್ರೀತಿಗಾಗಿ ಎಲ್ಲವನ್ನೂ ಅವರು ಬಲಿಕೊಡಲು ಸಿದ್ಧರಾಗಿರಲಿಲ್ಲ. ದುರ್ಯೋಧನ ಮಾಡುತ್ತಿರುವುದು ತಪ್ಪು ಎಂದು ಬುದ್ಧಿವಾದ ಹೇಳಿದರೇ ಹೊರತು ಅದನ್ನು ಬಲಾತ್ಕಾರವಾಗಿ ದುರ್ಯೋಧನನ ಮೇಲೆ ಪ್ರಯೋಗ ಮಾಡಲಿಲ್ಲ. ಹೇಗೂ ಅವನೊಂದಿಗೆ ರಾಜಿ ಮಾಡಿಕೊಂಡರು. ಭೀಷ್ಮ ದ್ರೋಣರಿಬ್ಬರೂ ತಮ್ಮ ಮಾತನ್ನು ಕೇಳದೆ ಇದ್ದರೆ, ನಿನ್ನೊಂದಿಗೆ ನಾವು ಯುದ್ಧಮಾಡುವುದಿಲ್ಲ ಎಂದು ದುರ್ಯೋಧನನಿಗೆ ಮುಂಚೆಯೇ ಹೇಳಿದ್ದರೆ, ಇಂತಹ ಸಂದಿಗ್ಧ ಪರಿಸ್ಥಿತಿ ಉದಿಸುತ್ತಿರಲೇ ಇರಲಿಲ್ಲ ಎನ್ನಬಹುದು. ಇವರಿಬ್ಬರೂ ಧಣಿ ಕೊಡುವ ಸಂಬಳಕ್ಕೆ ಕೆಲಸ ಮಾಡಿದರೇ ಹೊರತು ಅವನ ಗುಣಾವಗುಣಗಳನ್ನು ವಿಮರ್ಶಿಸುವ ಗೋಜಿಗೆ ಹೋಗಲಿಲ್ಲ. ಪಾಪವನ್ನು ಮಾಡಿದರೂ ಒಂದೇ, ಹಾಗೆ ಮಾಡುತ್ತಿರುವವನಿಗೆ ಸಹಾಯವನ್ನು ಮಾಡುವುದೂ ಒಂದೇ. ಅದರ ಪ್ರತಿಫಲವನ್ನು ಅನುಭವಿಸಲೇಬೇಕು.</p>
  <p>ಇಂತಹವರನ್ನು ಕೊಂದರೆ ಕೇವಲ ಇಹದಲ್ಲಿ ಮಾತ್ರ ಸುಖ, ಅನಂತರ ನರಕಪ್ರಾಪ್ತಿ ಎಂದು ಅರ್ಜುನ ಭಾವಿಸುವನು. ಸಂಕುಚಿತ ದೃಷ್ಟಿಯಿಂದ ಮಾತ್ರ ಅರ್ಜುನ ಈ ಸಮಸ್ಯೆಯನ್ನು ನೋಡುವನು. ಗುರುಹಿರಿಯರ ಕೊಲೆ ಮಾಡಿದರೆ ಪಾಪ. ಆದರೆ ಅವರು ಪಾಪಕ್ಕೆ ಬೆಂಬಲಿಗರಾಗಿರುವಾಗ ಅವರನ್ನು ಕೊಂದರೆ ಪಾಪ, ಎಂದರೆ ಒಂದು ಕೃತ್ಯವನ್ನು ಮಾತ್ರ ತೆಗೆದುಕೊಳ್ಳುತ್ತಾನೆಯೇ ಹೊರತು, ಅದರ ಉದ್ದೇಶವನ್ನು ಗಮನಿಸುವುದಿಲ್ಲ. ಅಲ್ಲಿ ಮಾಡುವ ಕೃತ್ಯಕ್ಕಿಂತ ಉದ್ದೇಶ ಮುಖ್ಯ. ಸಾಧಾರಣವಾಗಿ ಇನ್ನೊಬ್ಬನನ್ನು ಹಣಕ್ಕೋ ಜಿದ್ದಿಗೋ ಕೊಂದರೆ ಅವನಿಗೆ ಫಾಸಿ ವಿಧಿಸುವರು. ಯುದ್ಧದಲ್ಲಿ ಸಿಪಾಯಿ ಶತ್ರುಗಳನ್ನು ಕೊಂದರೆ ಅವನಿಗೆ ವೀರಪದಕವನ್ನು ಕೊಡುವರು. ಅದನ್ನು ಶ್ಲಾಘಿಸುವರು. ಮಮತೆ ಮತ್ತು ಶೋಕಗಳಿಂದ ಕದಡಿಹೋದ ಅರ್ಜುನನ ಬುದ್ಧಿಗೆ ಇವುಗಳಾವುವೂ ಅರ್ಥವಾಗುವಂತಿಲ್ಲ.</p>
  <p>ನ ಚೈತದ್ವಿದ್ಮಃ ಕತರನ್ನೋ ಗರೀಯೋ<br/>ಯದ್ವಾ ಜಯೇಮ ಯದಿ ವಾ ನೋ ಜಯೇಯುಃ ।<br/>ಯಾನೇನ ಹತ್ವಾನ ಜಿಜೀವಿಷಾಮ<br/>ಸ್ತೇ<span class="en">s</span>ವಸ್ಥಿತಾಃ ಪ್ರಮುಖೇ ಧಾರ್ತರಾಷ್ಟ್ರಾಃ ॥ ೬ ॥</p>
  <p>ನಾವು ಇವರನ್ನು ಜಯಿಸುತ್ತೇವೆಯೋ ಅಥವಾ ಇವರೇ ನಮ್ಮನ್ನು ಜಯಿಸುತ್ತಾರೆಯೋ ಮತ್ತು ಇವೆರಡರಲ್ಲಿ ಯಾವುದು ಮೇಲೋ ನಾವು ಅರಿಯೆವು. ಯಾರನ್ನು ಕೊಂದು ಬಾಳಬೇಕೆಂದು ಬಯಸುವುದಿಲ್ಲವೋ ಅಂತಹ ಕೌರವನೇ ನಮ್ಮೆದುರಿಗ ಇರುವನು.</p>
  <p>ಯುದ್ಧದಲ್ಲಿ ಯಾರು ಜಯಿಸುತ್ತಾರೆ ಎಂದು ಹೇಳುವಂತಿಲ್ಲ. ಕೌರವರ ಕಡೆ ಪಾಂಡವರ ಕಡೆಗಿಂತ ಹೆಚ್ಚಾಗಿ ಸೈನ್ಯವಿದೆ. ಅವರ ಸಹಾಯಕ್ಕೆ ಬಂದಿರುವ ವೀರಾಧಿವೀರರಿಗೆ ಬರಗಾಲವಿಲ್ಲ. ಬರೀ ವ್ಯಾವಹಾರಿಕ ದೃಷ್ಟಿಯಿಂದ ನೋಡಿದರೆ ಜಯ ಖಂಡಿತ ಪಾಂಡವರಿಗೇ ಸಿಕ್ಕುವುದು ಎಂದು ಹೇಳುವಂತಿಲ್ಲ. ಆದಕಾರಣವೇ ಅರ್ಜುನ ನಾವು ಗೆಲ್ಲುತ್ತೇವೆಯೋ ಅವರು ಗೆಲ್ಲುತ್ತಾರೆಯೋ ಹೇಳುವಂತಿಲ್ಲ ಎನ್ನುವನು. ಒಂದು ವೇಳೆ ನಾವು ಸೋತುಹೋದರೆ ಆಗಲೆ ಆಗಿರುವ ಅಪಕಾರಕ್ಕೆ ಸಾಲವನ್ನು ತೀರಿಸುವುದಕ್ಕೆ ಹೆಚ್ಚು ಬಡ್ಡಿ ಕೊಟ್ಟು ಮತ್ತಷ್ಟು ಸಾಲವನ್ನು ತೀರಿಸಿದಂತೆ ಆಗುವುದು. ಈ ಸೋಲಿನಿಂದ ಎಂತಹ ಒಂದು ತೇಜೋವಧೆ ಆಗುವುದು ಪಾಂಡವರಿಗೆ.</p>
</html>
