<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಹೊಳೆವ ಮಿಂಚುಹುಳುಗಳಂತೆ. ಅವನು ಎಲ್ಲೋ ಒಂದು ಕಡೆ ಇಲ್ಲ. ಎತ್ತ ಕಣ್ಣನ್ನು ಪಸರಿಸಿದರೂ ಅಲ್ಲೆಲ್ಲಾ ಅವನೇ ಇರುವನು. ಮೊಬ್ಬು ಮೊಬ್ಬಾಗಿಲ್ಲ, ಅಸ್ಪಷ್ಟವಾಗಿಲ್ಲ. ಸ್ಪಷ್ಟವಾಗಿ ಕಾಣುತ್ತಿರು ವನು. ನೋಡುವುದಕ್ಕೆ ಅಸಾಧ್ಯ ಎಂದರೆ ತುಂಬ ಕಾಲ ಅವನ ಕಾಂತಿಯನ್ನು ಕಣ್ಣು ಬಿಟ್ಟುಕೊಂಡು ನೋಡುವುದಕ್ಕೆ ಆಗುವುದಿಲ್ಲ. ಕಣ್ಣನ್ನು ಕೋರೈಸುವ ಕಾಂತಿ ಅದು. ಅವನು ಸೂರ್ಯನಂತೆ ಸ್ವಯಂ ಜ್ಯೋತಿಯಿಂದ ಬೆಳಗುತ್ತಿರುವನು. ಅವನು ಯಾರಿಂದಲೂ ಕಾಂತಿಯನ್ನು ಸಾಲವಾಗಿ ತೆಗೆದುಕೊಳ್ಳು ವುದಿಲ್ಲ. ಎಲ್ಲರಿಗೂ ಕಾಂತಿಯನ್ನು ಕೊಡುವನು ಅವನು. ಅವನು ಅಪ್ರಮೇಯ. ಹೀಗೆ ಎಂದು ಬಣ್ಣಿಸುವುದಕ್ಕೆ ಆಗುವುದಿಲ್ಲ. ನಮ್ಮ ವರ್ಣನೆಗೆ ನಿಲುಕದವನು ಅವನು. ನಮ್ಮ ಬುದ್ಧಿ ಸೋತೆ ಎನ್ನುವುದು ಅವನೆದುರಿಗೆ.</p>
  <div>ತ್ವಮಕ್ಷರಂ ಪರಮಂ ವೇದಿತವ್ಯಂ<br/>	ತ್ವಮಸ್ಯ ವಿಶ್ವಸ್ಯ ಪರಂ ನಿಧಾನಮ್ ।<br/>ತ್ವಮವ್ಯಯಃ ಶಾಶ್ವತಧರ್ಮಗೋಪ್ತಾ <br/>	ಸನಾತನಸ್ತ್ವಂ ಪುರುಷೋ ಮತೋ ಮೇ 	॥ 18 ॥</div>
  <div>ನೀನು ಅರಿಯಲು ಯೋಗ್ಯನಾದ ಅಕ್ಷರರೂಪ. ಈ ಜಗತ್ತಿನ ಶ್ರೇಷ್ಠ ಆಧಾರ. ನೀನು ಅವ್ಯಯ ಮತ್ತು ಶಾಶ್ವತಧರ್ಮವನ್ನು ಕಾಪಾಡುವವನು, ಸನಾತನನಾದ ಪುರುಷನು ನೀನು ಎಂಬುದು ನನ್ನ ಮತ.</div>
  <p>ನೀನು ತಿಳಿಯಬೇಕಾಗಿರುವ ವಸ್ತು. ಈ ಪ್ರಪಂಚದಲ್ಲಿ ತಿಳಿಯುವುದಕ್ಕೆ ಎಷ್ಟೋ ವಸ್ತುಗಳಿವೆ. ಆದರೆ ಒಮ್ಮೆ ಭಗವಂತನನ್ನು ತಿಳಿದುಕೊಂಡರೆ ಎಲ್ಲವನ್ನೂ ತಿಳಿದುಕೊಂಡಂತಾಗುತ್ತದೆ. ಅವನನ್ನು ತಿಳಿದರೆ ಸರ್ವಜ್ಞನಾಗುವನು. ಇತರ ವಸ್ತುಗಳನ್ನು ತಿಳಿದರೆ, ಅಷ್ಟೇ ಅವನ ವಿದ್ಯೆ, ಅದಕ್ಕಿಂತ ಹೆಚ್ಚಾಗಲಾರದು. ಆಧ್ಯಾತ್ಮವಾದರೋ ಹಾಗಲ್ಲ. ಈ ಪ್ರಪಂಚದ ಸಾರವನ್ನೇ ಅದು ವಿವರಿಸುವುದು.</p>
  <p>ನೀನು ಶ್ರೇಷ್ಠನಾದ ಅಕ್ಷರ ಎನ್ನುತ್ತಾನೆ. ಈ ಪ್ರಪಂಚದಲ್ಲಿ ನಾಶವಾಗದೆ ಇರುವ ವಸ್ತು ಒಂದೇ ಇರುವುದು. ಅದೇ ಭಗವಂತ. ಉಳಿದವುಗಳೆಲ್ಲ ದೇಶಕಾಲನಿಮಿತ್ತ ಪ್ರಪಂಚದಲ್ಲಿ ಗುಳ್ಳೆಗಳಂತೆ ಎದ್ದು ಕೆಲವುಕಾಲ ಹರಿದುಹೋಗಿ ಅನಂತರ ನಾಶವಾಗುವುವು. ಈ ಬ್ರಹ್ಮಾಂಡವೇ ನಾಶವಾದರೂ ಅದನ್ನು ಸೃಷ್ಟಿಸಿದ ಭಗವಂತ ನಾಶವಾಗುವುದಿಲ್ಲ. ವಿಶ್ವಕ್ಕೆ ಅವನು ಆಧಾರ. ಆದರೆ ಅವನಿಗೆ ವಿಶ್ವದ ಆಧಾರ ಬೇಕಾಗಿಲ್ಲ. ಅಲೆ ಇರಬೇಕಾದರೆ ಸಾಗರದ ಆಧಾರ ಬೇಕು, ಆದರೆ ಸಾಗರ ಇರಬೇಕಾದರೆ ಅಲೆಯ ಆಧಾರ ಬೇಕಾಗಿಲ್ಲ. ಈ ಬ್ರಹ್ಮಾಂಡವೆಂಬ ಹಲವು ಅಲೆಗಳು ಏಳುವುವು, ಬೀಳುವುವು, ಅವನಲ್ಲಿ. ಆದರೆ ಅವನಾದರೊ ಎಂದಿಗೂ ಚ್ಯುತನಾಗದೆ ಇರುವನು. </p>
  <p>ಅವನು ಅವ್ಯಯ. ಎಂದಿಗೂ ನಾಶವಾಗದವನು. ದೇಶಕಾಲನಿಮಿತ್ತದಲ್ಲಿರುವ ವಸ್ತು ಹುಟ್ಟು ವುದು, ಬದಲಾಯಿಸುವುದು, ನಾಶವಾಗುವುದು. ಆದರೆ ಭಗವಂತನಿಗಾದರೊ ಯಾವ ಬದಲಾ ವಣೆಯೂ ಇಲ್ಲ. ಯಾವ ನಾಶವೂ ಇಲ್ಲ. ಹುಟ್ಟಿದ ವಸ್ತುವಿಗೆ ತಾನೆ ನಾಶವಾಗುವ ಭಯ. ಯಾವಾಗ ಒಂದು ವಸ್ತು ಹುಟ್ಟಿಯೇ ಇಲ್ಲವೋ ಅದು ನಾಶವಾಗುವುದು ಹೇಗೆ ?</p>
  <p>ಅವನು ಪ್ರಪಂಚದಲ್ಲಿ ಶಾಶ್ವತ ಧರ್ಮವನ್ನು ಕಾಪಾಡುವನು. ಪ್ರತಿಯೊಂದು ಧರ್ಮವೂ ಭಗವಂತನ ಕಡೆಗೆ ಹೋಗುವುದಕ್ಕೆ ಒಂದೊಂದು ಮಾರ್ಗ. ಪ್ರತಿಯೊಂದು ಧರ್ಮದಲ್ಲಿಯೂ ಮೂಲವಾದ, ಸಾರವಾದ ತಿರುಳಿದೆ. ಅದನ್ನು ಮುಚ್ಚಿದ ಕರಟ ಸಿಪ್ಪೆಗಳು ಬೇರೆ ಇವೆ, ಇದು ಗೌಣ. ಎಲ್ಲಾ ಧರ್ಮಗಳಲ್ಲಿಯೂ ಕೆಲವು ಕಾಲದಮೇಲೆ ಕೆಲಸಕ್ಕೆ ಬಾರದ ಕಳೆಗಳು ಬೆಳೆಯುವುವು. ಹಾಗೆ ಕಳೆ ಬೆಳೆದಾಗ ದೇವರೇ ಅವತಾರದಂತೆ ಇಳಿದು ಅದನ್ನು ಕಿತ್ತು ಅದರಲ್ಲಿರುವ ಮೂಲಚೈತನ್ಯಕ್ಕೆ ಹೊಸ ಕಾಂತಿಯನ್ನು ಇತ್ತು ಅದನ್ನು ಬೆಳಗುವನು. ದೇವರೇ ಯಾವಾಗಲೂ ಅವತಾರದಂತೆ ಇಳಿಯಬೇಕಾಗಿಲ್ಲ. ಕೆಲವು ವೇಳೆ ಅವನು ಈ ರಕ್ಷಣೆಯ ಕೆಲಸವನ್ನು ತನ್ನ ಭಕ್ತರ ಮೂಲಕ ಮಾಡುವನು. ದೇವರ ದೃಷ್ಟಿಗೆ ಎಲ್ಲಾ ಧರ್ಮಗಳೂ ಒಂದೇ. ಅವನು ಎಲ್ಲಾ ಧರ್ಮಗಳನ್ನೂ ಚೆನ್ನಾಗಿ ಇಟ್ಟಿರಲು ಯತ್ನಿಸುವನು.</p>
  <p>ಅವನೇ ಸನಾತನ ಪುರುಷ. ಎಂದೆಂದಿಗೂ ಇರುವ ಪರಮೇಶ್ವರ. ಅವನು ಹಿಂದೆ ಇದ್ದ, ಈಗ ಇರುವನು, ಮುಂದೆ ಇರುವನು. ಅವನು ನಮಗೆ ಗೊತ್ತಿಲ್ಲದಾಗ ಇದ್ದ. ಈಗ ಅನೇಕರಿಗೆ ಅವನು ಬೇಕಿಲ್ಲ, ಆದರೂ ಇರುವನು. ಮುಂದೆ ವಿಶ್ವವೇ ನಿರ್ನಾಮವಾದರೂ ಅವನು ಇರುವನು. ಅವನನ್ನು ಯಾವ ಹೆಸರಿನಿಂದ ಬೇಕಾದರೂ ಕರೆಯಬಹುದು, ಯಾವ ಆಕಾರದ ಮೂಲಕವಾಗಿ ಬೇಕಾದರೂ ಚಿಂತಿಸಬಹುದು. ಅವನಿಲ್ಲದ ಕಾಲವಿಲ್ಲ. ಅವನಿಲ್ಲದ ದೇಶವಿಲ್ಲ.</p>
  <div>ಅನಾದಿಮಧ್ಯಾಂತಮನಂತವೀರ್ಯ<br/>	ಮನಂತಬಾಹುಂ ಶಶಿಸೂರ್ಯನೇತ್ರಮ್ ।<br/>ಪಶ್ಯಾಮಿ ತ್ವಾಂ ದೀಪ್ತಹುತಾಶವಕ್ತ್ರಂ <br/>	ಸ್ವತೇಜಸಾ ವಿಶ್ವಮಿದಂ ತಪಂತಮ್ 	॥ 19 ॥</div>
  <div>ಆದಿ ಮಧ್ಯ ಅಂತ್ಯ ರಹಿತನೂ, ಅನಂತ ವೀರ್ಯನೂ, ಅನಂತ ಬಾಹುಗಳುಳ್ಳವನೂ, ಸೂರ್ಯಚಂದ್ರರೇ ನೇತ್ರಗಳಾಗಿ ಉಳ್ಳವನೂ; ಪ್ರದೀಪ್ತವಾದ ಅಗ್ನಿಯಂತೆ ಬಾಯಿಯುಳ್ಳವನೂ, ತನ್ನ ತೇಜಸ್ಸಿನಿಂದ ಈ ವಿಶ್ವವನ್ನು ತಪಿಸುತ್ತಿರುವವನೂ ಆದ ನಿನ್ನನ್ನು ನೋಡುತ್ತಿದ್ದೇನೆ.</div>
  <p>ಅವನಿಗೆ ಆದಿ ಇಲ್ಲ. ಯಾವಾಗ ನಾವು ಒಂದು ಆದಿಯನ್ನು ಊಹಿಸುತ್ತೇವೆಯೋ ಆಗ ಆದಿಗೆ ಮುಂಚೆ ಏನಿತ್ತು ಎಂದು ಕೇಳುತ್ತೇವೆ. ಬೇಕಾದರೆ ಯುಗಕ್ಕೆ ಆದಿ ಇರಬಹುದು. ಕಲ್ಪಕ್ಕೆ ಆದಿ ಇರಬಹುದು. ಈ ಭೂಮಿಗೆ ಸೂರ್ಯನಿಗೆ ಆದಿಯನ್ನು ಕಂಡುಹಿಡಿಯಲು ಯತ್ನಿಸಬಹುದು. ಆದಿ ಅಂತ್ಯ ಎಂಬಿವುಗಳು ಕಾಲ ಬಂದಾದಮೇಲೆ ಬರುವುದು. ದೇವರಾದರೊ ಕಾಲಕ್ಕೆ ಪಿತನಾಗಿದ್ದಾನೆ. ಅವನಿಗೆ ಆದಿ ಹೇಗೆ ಸಾಧ್ಯ? ಅದರಂತೆಯೇ ಅವನಿಗೆ ಅಂತ್ಯವಿಲ್ಲ. ಅಂತ್ಯವನ್ನು ಒಪ್ಪಿಕೊಂಡರೆ ಅದಾದಮೇಲೆ ಇನ್ನು ಏನು ಬರುವುದು ಎಂಬ ಪ್ರಶ್ನೆ ನಮ್ಮನ್ನು ಕಾಡುವುದು. ಅವನಿಗೆ ಅಂತ್ಯವೇ ಇಲ್ಲ. ಅವನು ಅನಂತ. ಹಿಂದೆ ಮುಂದೆ ಇವುಗಳ ಮಧ್ಯದಲ್ಲಿ ಇರುವುದು ತಾನೆ ಈಗ ಎಂಬುದು. ಯಾವುಕ್ಕೆ ಹಿಂದೆಯೂ ಇಲ್ಲವೊ ಮುಂದೆಯೂ ಇಲ್ಲವೊ ಅದಕ್ಕೆ ಮಧ್ಯ ಹೇಗೆ ಇರಬಲ್ಲದು?</p>
  <p>ಅವನು ಅನಂತವೀರ್ಯನು. ಅವನ ಶಕ್ತಿಗೆ ಒಂದು ಅಂತ್ಯವಿಲ್ಲ. ಒಂದು ಸರ್ಕಸ್ಸಿನಲ್ಲಿ ನಾಲ್ಕೈದು ಚೆಂಡುಗಳನ್ನು ಕೆಳಗೆ ಬೀಳಿಸದೆ ಒಂದೇ ಸಮನಾಗಿ ಕೈಯಲ್ಲಿ ಆಡಿಸುತ್ತಿರುವುದನ್ನು ನೋಡಿದಾಗ ನಾವು ಆಶ್ಚರ್ಯಚಕಿತರಾಗುತ್ತೇವೆ. ಅನಂತ ಸೂರ್ಯ ಚಂದ್ರ ತಾರಿಕೆಗಳನ್ನು ಆಕಾಶದಲ್ಲಿ ಅವನು ಹೇಗೆ ಆಡಿಸುತ್ತಿರುವನು! ಒಂದೂ ಬೀಳುವುದಿಲ್ಲ. ಒಂದು ಮತ್ತೊಂದಕ್ಕೆ ತಾಕುವುದಿಲ್ಲ. ಅವುಗಳ ಉದಯ ಅಸ್ತಮಗಳಲ್ಲಿ ಸ್ವಲ್ಪವೂ ಹೆಚ್ಚು ಕಡಮೆಯಿಲ್ಲ. ಆ ಭೀಮ ಬಾಹುಗಳು ಬ್ರಹ್ಮಾಂಡವನ್ನೇ ಹೇಗೆ ಎಸೆದಾಡುತ್ತಿವೆ. ಸಹಸ್ರಾರು ಆಟಂಬಾಂಬುಗಳನ್ನು ಮೀರಿಸುವ ಶಕ್ತಿ ಒಂದು ಭೂಕಂಪ ದಲ್ಲಿದೆ, ಒಂದು ಜ್ವಾಲಾಮುಖಿಯಲ್ಲಿದೆ. ಸಹಸ್ರಾರು ಟನ್ನುಗಳಷ್ಟು ತೂಗುವ ಹಡಗುಗಳನ್ನು ಕಡ್ಡಿಯಪೆಟ್ಟಿಗೆಯಂತೆ ಎತ್ತಿ ಬಿಸಾಡಬಲ್ಲುದು ಒಂದು ಚಂಡಮಾರುಡ. ಈ ಶಕ್ತಿಗಳ ಹಿಂದೆಲ್ಲ ಭಗವಂತನೇ ಇರುವನು.</p>
  <p>ಸೂರ್ಯಚಂದ್ರರೇ ಅವನ ಕಣ್ಣುಗಳು. ಸೂರ್ಯ ಕಾಂತಿಯನ್ನೂ ಕಾವನ್ನೂ ಕೊಡುವನು. ಕತ್ತಲೆ ಓಡಿಹೋಗುವುದು ಅವನೆದುರಿಗೆ. ಅವನು ಜ್ಞಾನ. ಅಜ್ಞಾನ ಅವನೆದುರಿಗೆ ನಿಲ್ಲಲಾರದು. ಅವನ ಮತ್ತೊಂದು ಕಣ್ಣೇ ಚಂದ್ರ. ಆಹ್ಲಾದಕರವಾದ ಕಾಂತಿಯನ್ನು ಕೊಡುವನು. ನಮ್ಮ ಕಣ್ಣನ್ನು ಕುಕ್ಕುವ ಕಾಂತಿಯನ್ನಲ್ಲ. ಅವನ ಪ್ರೇಮ, ಕರುಣೆಯ ಚಂದ್ರಮನ ಕಾಂತಿ ಪ್ರಪಂಚದಮೇಲೆಲ್ಲ ಬೀಳುವುದು.</p>
  <p>ಅವನ ಬಾಯಿ ಅಗ್ನಿಯಂತೆ. ನಾಲಗೆಯನ್ನು ಚಾಚಿ ಉರಿಯುತ್ತಿರುವ ಅಗ್ನಿ ತನಗೆ ಬಿದ್ದುದನ್ನೆಲ್ಲ ಹೇಗೆ ಕಬಳಿಸಿಬಿಡುವುದೊ ಹಾಗೆ ಅವನು ಸಂಹಾರ ಕಾಲದಲ್ಲಿ ಎಲ್ಲವನ್ನೂ ದಹಿಸಿಬಿಡುವನು. ಅವನು ತನ್ನ ತೇಜಸ್ಸಿನಿಂದ ಈ ಪ್ರಪಂಚವನ್ನು ಬೆಳಗಿಸುತ್ತಿರುವನು. ಬೆಳಕು ಒಂದು ವಸ್ತುವಿನ ಮೇಲೆ ಬಿದ್ದಾಗ ಮಾತ್ರ ಅದೇನು ಎಂಬುದು ನಮಗೆ ಗೊತ್ತಾಗಬೇಕಾದರೆ, ಭಗವಂತನ ಕಾಂತಿ ಈ ಸೃಷ್ಟಿಯ ಮೇಲೆ ಬಿದ್ದಾಗ ಮಾತ್ರ ಅದನ್ನು ನಾವು ತಿಳಿದುಕೊಳ್ಳಬಹುದು. ಈ ಬ್ರಹ್ಮಾಂಡವನ್ನು ಬೆಳಗುವುದೇ ಭಗವಂತನ ಕಾಂತಿ.</p>
  <div>ದ್ಯಾವಾಪೃಥಿವ್ಯೋರಿದಮಂತರಂ ಹಿ <br/>	ವ್ಯಾಪ್ತಂ ತ್ವಯೈಕೇನ ದಿಶಶ್ಚ ಸರ್ವಾಃ ।<br/>ದೃಷ್ಟ್ವಾದ್ಭುತಂ ರೂಪಮುಗ್ರಂ ತವೇದಂ <br/>	ಲೋಕತ್ರಯಂ ಪ್ರವ್ಯಥಿತಂ ಮಹಾತ್ಮನ್ 	॥ 20 ॥</div>
  <div>ಆಕಾಶ ಪೃಥ್ವಿಗಳ ಮಧ್ಯ ಈ ಅಂತರದಲ್ಲಿ ಸಕಲ ದಿಕ್ಕುಗಳಲ್ಲಿ ನೀನು ವ್ಯಾಪ್ತನಾಗಿದ್ದೀಯೆ. ಮಹಾತ್ಮ, ನಿನ್ನ ಅದ್ಭುತ ಉಗ್ರರೂಪವನ್ನು ನೋಡಿ ಮೂರು ಲೋಕಗಳೂ ಗಡಗಡ ನಡುಗುತ್ತಿವೆ.</div>
  <p>ಮೇಲೆ ಆಕಾಶ, ಕೆಳಗೆ ಪೃಥ್ವಿ ಮತ್ತು ಮಧ್ಯದಲ್ಲಿರುವ ಲೋಕಗಳಲ್ಲೆಲ್ಲ ಭಗವಂತನೇ ವ್ಯಕ್ತನಾಗಿ ದ್ದಾನೆ. ಅವನು ತುಂಬಿ ತುಳುಕುತ್ತಿದ್ದಾನೆ. ಅವನಿಲ್ಲದ ಸ್ಥಳವೇ ಇಲ್ಲ. ಈ ವಿಶ್ವರೂಪ ಅದ್ಭುತ. ಹಿಂದೆ ಎಂದೂ ಇಂತಹ ರೂಪವನ್ನು ನೋಡಿಲ್ಲ, ಕೇಳಿಲ್ಲ, ಕಲ್ಪಿಸಿಕೊಂಡಿಲ್ಲ, ಇದೊಂದು ಅತ್ಯಾ ಶ್ಚರ್ಯಕರವಾಗಿದೆ, ಉಗ್ರವಾಗಿದೆ. ಮಂದಹಾಸಪೂರಿತನಾದ ದಯಾಮಯನಾದ ಭಗವಂತನ ಮುಖವಲ್ಲ ಇಲ್ಲಿ ಕಾಣುವುದು. ಅವನಿಂದ ಬರುವ ತೇಜಸ್ಸು ಮತ್ತು ವೀರ್ಯದ ಕಿರಣಗಳು ನಮ್ಮ ಕಣ್ಣನ್ನು ಕುಕ್ಕುವಂತಿವೆ. ಬಾಯಿ ಜ್ವಾಲಾಮುಖಿಯಂತೆ ಇದೆ. ಸರ್ವಭಕ್ಷಕನಾದ ಯಮ ಕಾಣುತ್ತಿರು ವನು. ಇವನು ನಮ್ಮಲ್ಲಿ ಭಕ್ತಿಯನ್ನು ಹುಟ್ಟಿಸುವಂತಿಲ್ಲ. ಭಯವನ್ನು ಹುಟ್ಟುಸುತ್ತಿರುವನು. ಅರ್ಜುನನಿಗೆ ಕಾಣುವ ವ್ಯಕ್ತಿಗಳೆಲ್ಲ ಇವನಂತೆ ಆ ಉಗ್ರ ರೂಪವನ್ನು ನೋಡಿ ಭಯಗೊಂಡಿರುವರು.</p>
  <div>ಅಮೀ ಹಿ ತ್ವಾಂ ಸುರಸಂಘಾ ವಿಶಂತಿ <br/>	ಕೇಚಿದ್ಭೀತಾಃ ಪ್ರಾಂಜಲಯೋ ಗೃಣಂತಿ ।<br/>ಸ್ವಸ್ತೀತ್ಯುಕ್ತ್ವಾ ಮಹರ್ಷಿಸಿದ್ಧಸಂಘಾಃ <br/>	ಸ್ತುವಂತಿ ತ್ವಾಂ ಸ್ತುತಿಭಿಃ ಪುಷ್ಕಲಾಭಿಃ 	॥ 21 ॥</div>
  <div>ಈ ದೇವತೆಗಳ ಸಂಘಗಳು ನಿನ್ನನ್ನು ಪ್ರವೇಶಿಸುತ್ತಿರುವನು. ಕೆಲವರು ಭೀತರಾಗಿ ನಿನ್ನನ್ನು ಕೈಜೋಡಿಸಿಕೊಂಡು ಸ್ತುತಿಸುತ್ತಿರುವರು. ಮಹರ್ಷಿ ಸಿದ್ಧ ಸಂಘಗಳು “ಜಗತ್ತಿಗೆ ಕಲ್ಯಾಣವಾಗಲಿ” ಎಂದು ನಿನ್ನನ್ನು ಪ್ರಚುರವಾದ ಸ್ತುತಿಗಳಿಂದ ಸ್ತೋತ್ರ ಮಾಡುತ್ತಿರುವರು.</div>
  <p>ಅರ್ಜುನ ತನ್ನ ದೃಶ್ಯದಲ್ಲಿಮೂರು ಬಗೆಯ ಜನರನ್ನು ನೋಡುತ್ತಾನೆ. ಒಬ್ಬರು ಭಗವಂತನಿಂದ ಬಂದ ಸತ್ ಶಕ್ತಿಗಳು. ತಮ್ಮ ಪಾಲಿನ ಕರ್ತವ್ಯಗಳನ್ನು ಮಾಡಿ ಪುನಃ ಅವನನ್ನು ಪ್ರವೇಶಿಸು ತ್ತಿರುವರು. ಮತ್ತೊಬ್ಬರು ಅಂಜಿಕೊಂಡಿರುವರು. ಓಡಿಹೋಗುವುದಕ್ಕೆ ಅವರಿಗೆ ಶಕ್ತಿ ಇಲ್ಲ. ನಿಂತ ಕಡೆಯೇ ನಿಂತುಕೊಂಡು ಭಗವಂತನನ್ನು ಹೊಗಳುತ್ತಿರುವರು. ಈ ಭಕ್ತಿಯ ಹಿಂದೆ ಪ್ರೀತಿಯಲ್ಲ ಇರುವುದು. ಅಂಜಿಕೆಯಿಂದ ತಲ್ಲಣಿಸುತ್ತಿರುವರು. ಮಹರ್ಷಿ ಮತ್ತು ಸಿದ್ಧರ ಸಂಘ ಭಗವಂತನನ್ನು ಅರಿತವರು. ಅವರು ಭಯಗೊಂಡಿಲ್ಲ. ಈ ಉಗ್ರರೂಪಿನ ಹಿಂದೆ ಇರುವ ಪರಮಾತ್ಮನನ್ನು ಸ್ತುತಿಸುತ್ತಿರುವರು. ನರಸಿಂಹ ಕಂಬದಿಂದ ಹೊರಗೆ ಬಂದಾಗ ಅಸುರರು ಓಡಿಹೋದರು. ಆದರೆ ಪ್ರಹ್ಲಾದನಾದರೋ ಆ ಉಗ್ರರೂಪಿನ ಹಿಂದೆ ಇರುವ ಪರಮಾತ್ಮನನ್ನು ಕಂಡು ಅವನನ್ನು ಸ್ತುತಿಸುವನು. ಎಲ್ಲ ಸಿದ್ಧರು ಮಹರ್ಷಿಗಳು ಪರಮಾತ್ಮನನ್ನು ಅರಿತವರು. ಅವರು ಪ್ರಪಂಚಕ್ಕೆ ಒಳ್ಳೆಯದಾಗಲಿ, ಅದು ನಾಶವಾಗದೆ ಇರಲಿ ಎಂದು ಬೇಡುತ್ತಿರುವರು.</p>
  <div>ರುದ್ರಾದಿತ್ಯಾ ವಸವೋ ಯೇ ಚ ಸಾಧ್ಯಾ <br/>	ವಿಶ್ವೇ<span class="en">s</span>ಶ್ವಿನೌ ಮರುತಶ್ಚೋಷ್ಮಪಾಶ್ಚ ।<br/>ಗಂಧರ್ವಯಕ್ಷಾಸುರಸಿದ್ಧಸಂಘಾ <br/>	ವೀಕ್ಷಂತೇ ತ್ವಾಂ ವಿಸ್ಮಿತಾಶ್ಚೈವ ಸರ್ವೇ 	॥ 22 ॥</div>
  <div>ರುದ್ರರು, ಆದಿತ್ಯರು, ವಸುಗಳು ಸಾಧ್ಯರು ವಿಶ್ವೇದೇವತೆಗಳು, ಅಶ್ವಿನೀದೇವತೆಗಳು, ಮರುದ್ಗಣಗಳು, ಉಷ್ಮ ಪರು, ಗಂಧರ್ವ ಯಕ್ಷಾಸುರ ಸಿದ್ಧಸಂಘಗಳು, ಇವರೆಲ್ಲರೂ ಆಶ್ಚರ್ಯಚಕಿತರಾಗಿ ನಿನ್ನನ್ನೇ ನೋಡುತ್ತಿರುವರು.</div>
  <p>ಇಲ್ಲಿ ಬರುವ ದೇವದೇವತೆಗಳೆಲ್ಲ ಆಗಲೇ ವಿಭೂತಿಯೋಗದಲ್ಲಿ ಬಂದಿವೆ. ಅಲ್ಲಿ ಬರದ ಒಂದೆರಡು ಮಾತ್ರ ಇಲ್ಲಿ ವಿಶೇಷ. ಅದೇ ವಿಶ್ವದೇವಾ ಎಂಬುದು. ಬಹಳ ಹಿಂದೆ ವಿಶ್ವೇದೇವಾ ಎಂಬುದು ಸಮಗ್ರ ದೇವರುಗಳಿಗೆಲ್ಲ ಉಪಯೋಗಿಸುವ ಪದವಾಗಿತ್ತು. ಕಾಲಕ್ರಮೇಣ ಅದಕ್ಕೆ ಬೇರೆ ಅರ್ಥ ಬಂದಿತು. ಪುರಾಣದಲ್ಲಿ ದಕ್ಷನ ಮಗಳಾದ ವಿಶ್ವಾ ಎಂಬುವಳಿಗೆ ಆದ ಮಕ್ಕಳಿಗೆ ವಿಶ್ವೇದೇವಾ ಎಂಬ ಹೆಸರು ಬರುವುದು. ಅವರು ಹತ್ತು ಮಂದಿ ಎಂದು ಭಾವಿಸಿದ್ದರು. ಕೆಲವು ವೇಳೆ ಹನ್ನೆರಡು ಎಂದು ಹೇಳುವರು. ಉಷ್ಮಪ ಎಂಬುದು ಒಂದು ಬಗೆಯ ಪಿತೃಗಳಿಗೆ ಅನ್ವಯಿಸುವುದು. ಉಷ್ಮಪ ಎಂದರೆ ಬಿಸಿಯನ್ನು ಕುಡಿಯುವವರು ಎಂದು. ಎಂದರೆ ಯಾಗ ಯಜ್ಞಗಳ ಸಮಯದಲ್ಲಿ ಅವರಿಗೆ ಬಿಸಿಯಾಗಿ ಹಾಕಿದ ಹವಿಸ್ಸುಗಳನ್ನು ಭಕ್ಷಿಸುವ ಪಿತೃಗಳು ಎಂದು ಅರ್ಥ. ಸಾಧ್ಯರು ದೇವತೆಗಳಿಗೆ ಊಳಿಗ ಮಾಡುವ ಒಂದು ಬಗೆಯ ಜನರು.</p>
  <div>ರೂಪಂ ಮಹತ್ತೇ ಬಹುವಕ್ತ್ರನೇತ್ರಂ <br/>	ಮಹಾಬಾಹೋ ಬಹುಬಾಹೂರುಪಾದಮ್ ।<br/>ಬಹೂದರಂ ಬಹುದಂಷ್ಟ್ರಾಕರಾಲಂ <br/>	ದೃಷ್ಟ್ವಾ ಲೋಕಾಃ ಪ್ರವ್ಯಥಿತಾಸ್ತಥಾಹಮ್ 	॥ 23 ॥</div>
  <div>ಮಹಾಬಾಹು, ಅನೇಕ ಮುಖ, ಕಣ್ಣು, ಕೈ, ತೊಡೆ, ಕಾಲು, ಹೊಟ್ಟೆ, ಕೋರೆದಾಡೆಗಳಿಂದ ಕರಾಳವಾಗಿ ಕಾಣುವ ನಿನ್ನ ಮಹದ್ರೂಪವನ್ನು ನೋಡಿ ಲೋಕಗಳು ಮತ್ತು ನಾನು ಭಯಗೊಂಡಿದ್ದೇವೆ.</div>
  <p>ಅರ್ಜುನ ಮೊದಲು ವಿಶ್ವರೂಪವನ್ನು ನೋಡಬೇಕೆಂದು ಬಯಸಿದನು. ಭಗವಂತ ಅವನ ಬಯಕೆಯನ್ನು ಈಡೇರಿಸಲು ತೋರಿಸಿದನು. ಆದರೆ ಆ ಭಯಾನಕವಾದ ಉಗ್ರರೂಪವನ್ನು ನೋಡಿ ತತ್ತರಿಸುತ್ತಾನೆ. ಹಾಗೆಯೇ ಅವನ ಕಣ್ಣಿಗೆ ಕಾಣುವ ಇತರರು ಕೂಡ ಅಂಜಿಕೆಯಿಂದ ನಡುಗುತ್ತಿರು ವಂತೆ ಕಾಣುವರು.</p>
  <div>ನಭಃಸ್ಪೃಶಂ ದೀಪ್ತಮನೇಕವರ್ಣಂ <br/>	ವ್ಯಾತ್ತಾನನಂ ದೀಪ್ತವಿಶಾಲನೇತ್ರಮ್ ।<br/>ದೃಷ್ಟ್ವಾ ಹಿ ತ್ವಾಂ ಪ್ರವ್ಯಥಿತಾಂತರಾತ್ಮಾ <br/>	ಧೃತಿಂ ನ ವಿಂದಾಮಿ ಶಮಂ ಚ ವಿಷ್ಣೋ 	॥ 24 ॥</div>
  <div>ವಿಷ್ಣುವೆ, ಅಂತರಿಕ್ಷವನ್ನು ಮುಟ್ಟಿರುವ, ತೇಜೋಮಯನಾದ, ಅನೇಕ ವರ್ಣಗಳುಳ್ಳ, ತೆರೆಯಲ್ಪಟ್ಟ ಬಾಯಿ ಗಳುಳ್ಳ ಉಜ್ವಲ ವಿಶಾಲ ನೇತ್ರಗಳುಳ್ಳ ನಿನ್ನನ್ನು ನೋಡಿ ನನ್ನ ಮನಸ್ಸು ಭೀತಗೊಂಡಿದೆ. ಧೈರ್ಯವನ್ನು ಮತ್ತು ಶಾಂತಿಯನ್ನು ಹೊಂದದೆ ಇರುವೆನು.</div>
  <p>ಅರ್ಜುನ ನನ್ನ ಮನಸ್ಸು ಭಯಗೊಂಡಿದೆ ಎನ್ನುತ್ತಾನೆ. ಭಗವಂತನ ಉಗ್ರರೂಪವನ್ನು ನೋಡಿ ಸಂತೋಷಪಡುವುದಿಲ್ಲ. ಕೇಳಿದವನು ಇವನೇ ನನಗೆ ನಿನ್ನ ವಿಶ್ವರೂಪವನ್ನು ತೋರು ಎಂದು. ಆದರೆ ಅವನು ಅದನ್ನು ಮನಸ್ಸಿನಲ್ಲಿ ಬೇರೆ ಬಗೆಯಾಗಿ ಚಿತ್ರಿಸಿಕೊಂಡಿದ್ದ ಎಂದು ತೋರುವುದು. ಆದರೆ ಎದುರಿಗೆ ಕಾಣುವ ವಿರಾಟ್ ರೂಪವನ್ನು ನೋಡುವುದಕ್ಕೆ ಅವನು ತಯಾರಾಗಿರಲಿಲ್ಲ. ನಮಗೆಲ್ಲ ಸುಂದರವಾಗಿರುವ ಸತ್ಯ ಬೇಕಾಗಿದೆ. ಅದಕ್ಕೇ ರುಂಡಮಾಲೆಯ ಬದಲು ವನಮಾಲೆಯನ್ನು ಹಾಕು ತ್ತೇವೆ. ವೀರಾಧಿವೀರರು ಮಾತ್ರ ಭಗವಂತ ಹೇಗಿರುವನೋ ಹಾಗೆ ಆರಾಧಿಸಬಲ್ಲರು. ಉಳಿದವರಿಗೆ ಇದೇನಾದರೂ ಆದರೆ ಅದರಿಂದ ತತ್ತರಿಸುತ್ತಾರೆ. ಆದಕಾರಣವೆ ಮೊದಲು ಆಧ್ಯಾತ್ಮ ಜೀವನದಲ್ಲಿ ಮುಂದುವರಿದು ಅನಂತರ ಪಡೆದುಕೊಳ್ಳುವುದು ಎನ್ನುವುದು. ಶ್ರೀರಾಮಕೃಷ್ಣರ ಸೇವೆ ಮಾಡುತ್ತಿದ್ದ ಮಥುರನಾಥ ಎಂಬ ಶ್ರೀಮಂತ ಶ್ರೀರಾಮಕೃಷ್ಣರು ಭಗವದ್ಭಕ್ತಿಯಿಂದ ತಲ್ಲೀನರಾಗುತ್ತಿದ್ದುದನ್ನು ನೋಡುತ್ತಿದ್ದ. ಆಗ ಅವರಿಗೆ ಬಾಹ್ಯಪ್ರಪಂಚದ ಅರಿವೇ ಇರುತ್ತಿರಲಿಲ್ಲ. ಮಥುರನಾಥ ಈ ಸ್ಥಿತಿಯನ್ನು ನೋಡಿ ಪರವಶನಾದ. ನನಗೂ ಇದು ಬಂದರೆ ಎಷ್ಟು ಚೆನ್ನಾಗಿರುವುದು ಎಂದು ಭಾವಿಸಿ ಶ್ರೀರಾಮಕೃಷ್ಣರಿಗೆ ಆ ಅನುಭವವನ್ನು ಕರುಣಿಸಬೇಕೆಂದು ಕೇಳಿಕೊಂಡ. ಶ್ರೀರಾಮಕೃಷ್ಣರು ಎಲ್ಲಾ ಸಕಾಲದಲ್ಲಿ ಬರುವುದು; ಅದಕ್ಕೆ ಆತುರ ಪಡಬೇಡ ಎಂದರು. ಸಕಾಲ ಎಂದರೆ ಮನಸ್ಸು ಪರಿಶುದ್ಧವಾಗಿ ಅಣಿಯಾದಮೇಲೆ ಎಂದು ಅರ್ಥ. ಆದರೆ ಮಥುರನಾಥನಿಗೆ ಆತುರ. ಅದನ್ನು ಬೇಗ ಕರುಣಿಸಬೇಕೆಂದು ಕಾಡಿದ. ಶ್ರೀರಾಮಕೃಷ್ಣರು ದೇವರ ಇಚ್ಛೆ ಇದ್ದರೆ ನಿನಗೆ ಲಭಿಸಲಿ ಎಂದು ಹೇಳಿದರು. ಒಂದು ದಿನ ಮಥುರ ಬೆಳಗ್ಗೆ ಎದ್ದ. ಎಲ್ಲಾ ಭಗವಂತನಿಂದ ತುಂಬಿ ತುಳುಕಾಡುವಂತೆ ಕಂಡ. ತನ್ನ ಒಳಗೆ ಹೊರಗೆ ಎಲ್ಲ ಅವನು ಹಾಸುಹೊಕ್ಕಾಗಿರುವನು. ಮಥುರನಿಗೆ ಸಂಸಾರದ ಯಾವ ಕೆಲಸವನ್ನೂ ಮಾಡುವುದಕ್ಕೆ ಆಗಲಿಲ್ಲ. ಜಮೀನ್ದಾರಿಗೆ ಸಂಬಂಧಪಟ್ಟ ಹಲವು ತುರ್ತು ಕೆಲಸ ಗಳಿದ್ದುವು. ಆತ ರಾಮಕೃಷ್ಣರ ಬಳಿಗೆ ಓಡಿ, “ದಯವಿಟ್ಟು ನನ್ನನ್ನು ದಿವ್ಯಭಾವದಿಂದ ಪಾರುಮಾಡಿ. ಈ ಸ್ಥಿತಿ ನನ್ನನ್ನು ಮೆಟ್ಟಿಕೊಂಡರೆ ನಾನು ಯಾವ ಕೆಲಸವನ್ನೂ ಮಾಡುವಂತಿಲ್ಲ” ಎಂದು ಬೇಡಿದ. ಮುಂಚೆ ಈ ಅವಸ್ಥೆಗೆ ಕಾಡಿದವನು ಇವನೆ. ಆದರೆ ಈಗ ಅದರಿಂದ ಪಾರುಮಾಡಬೇಕೆಂದು ಬೇಡುತ್ತಿರುವನು. ಶ್ರೀರಾಮಕೃಷ್ಣರು ನಗುತ್ತಾ ನೀನೆ ಅಲ್ಲವೆ ಕೇಳಿದ್ದು. ಅದಕ್ಕೆ ಅದು ಬಂತು ಎಂದರು. ಆಗ ಮಥುರ, “ಹೌದು, ನಾನೇ ಕೇಳಿದ್ದು. ಆದರೆ ಅದು ಹೀಗೆ ಪಿಶಾಚಿಯಂತೆ ನನ್ನನ್ನು ಮೆಟ್ಟಿಕೊಳ್ಳುವುದೆಂದು ಹೇಗೆ ಗೊತ್ತಾಗಬೇಕು” ಎಂದು ಹೇಳಿದ. ಶ್ರೀರಾಮಕೃಷ್ಣರು ಆ ಮಾತನ್ನು ಕೇಳಿ ಅವನನ್ನು ಭಾವಮುಖದಿಂದ ಪಾರುಮಾಡಿದರು. ಅರ್ಜುನ ಕೂಡ ಇದೇ ಸ್ಥಿತಿಯಲ್ಲಿರುವನು. ವಿಶ್ವರೂಪವನ್ನು ತೋರೆಂದು ಕೇಳಿಕೊಂಡವನು ಇವನು. ಭಗವಂತ ಕೊಟ್ಟ, ಆದರೆ ಅದನ್ನು ನೋಡಿದಾಗ ತರಗೆಲೆ ಬಿರುಗಾಳಿಗೆ ತತ್ತರಿಸುವಂತೆ ತತ್ತರಿಸುತ್ತಾನೆ. ಏಕೆಂದರೆ ಇನ್ನೂ ಅವನು ಆಧ್ಯಾತ್ಮಿಕ ಸಾಧನೆಮಾಡಿ ಯೋಗ್ಯತೆಯನ್ನು ಪಡೆದುಕೊಂಡಿಲ್ಲ. ಅದಕ್ಕೇ ಅರ್ಜುನನ ಧೈರ್ಯ ಮತ್ತು ಶಾಂತಿ ಕುಂದುವುದು.</p>
  <div>ದಂಷ್ಟ್ರಾಕರಾಲಾನಿ ಚ ತೇ ಮುಖಾನಿ <br/>	ದೃಷ್ವೈವ ಕಾಲಾನಲಸನ್ನಿಭಾನಿ <span class="en">।<br/></span>ದಿಶೋ ನ ಜಾನೇ ನ ಲಭೇ ಚ ಶರ್ಮ <br/>	ಪ್ರಸೀದ ದೇವೇಶ ಜಗನ್ನಿವಾಸ 	॥ 25 ॥</div>
  <div>ದೇವೇಶ, ಕೋರೆ ದಾಡೆಗಳಿಂದ ಕರಾಳವಾಗಿರುವ ಪ್ರಳಯಾಗ್ನಿಯಂತಿರುವ ನಿನ್ನ ಮುಖಗಳನ್ನು ನೋಡಿ ದಿಕ್ಕು ಕಾಣದೆ ಇರುವೆನು, ಶಾಂತಿ ಹೊಂದದೇ ಇರುವೆನು. ಜಗನ್ನಿವಾಸ, ಪ್ರಸನ್ನನಾಗು.</div>
  <p>ಭಗವಂತನ ಪ್ರಳಯಾಗ್ನಿಯಂತಿರುವ ಮುಖವನ್ನು ನೋಡಿ ದಿಕ್ಕುಕಾಣದೆ ಇರುವನು. ಅವನ ನೆಮ್ಮದಿಗೆ ಭಂಗವಾಯಿತು. ಈ ಅನುಭವ ದೊಡ್ಡದೊಂದು ವಿದ್ಯುತ್ ಶಕ್ತಿಯ ಪಾತದಂತೆ ಅವನಿಗೆ ತಾಕಿತು. ಇದಕ್ಕೆ ಅವನ ಮನಸ್ಸು ಸಿದ್ಧವಾಗಿರಲಿಲ್ಲ. ಭಗವಂತನ ಸೌಂದರ್ಯದ ಭಾಗವನ್ನು ನೋಡಿ ಆನಂದಿಸುವುದು ಸುಲಭ. ಅವನ ಉಗ್ರ ರೂಪವನ್ನು ನೋಡಬೇಕಾದರೆ ದಿಟ್ಟತನ ಬೇಕು. ನಾವು ದೇವರ ವಿಷಯದಲ್ಲಿ ಕಲ್ಪಿಸಿಕೊಂಡ ಸುಂದರ ಭಾವನೆಗಳೆಲ್ಲ ಉದುರಿ ಹೋಗುವುದು ಕರಾಳ ಸತ್ಯವನ್ನು ನೋಡಿದಾಗ. ಅದನ್ನು ತಿಳಿದುಕೊಳ್ಳಬೇಕಾದರೆ, ಅದನ್ನು ಮೆಚ್ಚಬೇಕಾದರೆ, ಅದಕ್ಕೆ ಸಿದ್ಧ ರಾಗಿರಬೇಕು. ಅರ್ಜುನ ದೇವರೆ, ಪ್ರಸನ್ನನಾಗು ಎಂದು ಬೇಡುತ್ತಿರುವನು. ನಿನ್ನ ಕೋಮಲ ಸ್ವಭಾವವನ್ನು ತೋರು. ನಿನ್ನ ಭೀಕರ ಮುಖವಾಡವನ್ನು ತೆಗೆದು ಹಾಕು ಎಂದು ಬೇಡುತ್ತಿರುವನು.</p>
  <div>ಅಮೀ ಚ ತ್ವಾಂ ಧೃತರಾಷ್ಟ್ರಸ್ಯ ಪುತ್ರಾಃ <br/>	ಸರ್ವೇ ಸಹೈವಾವನಿಪಾಲಸಂಘೈಃ ।<br/>ಭೀಷ್ಮೋ ದ್ರೋಣಃ ಸೂತಪುತ್ರಸ್ತಥಾಸೌ <br/>	ಸಹಾಸ್ಮದೀಯೈರಪಿ ಯೋಧಮುಖ್ಯೈಃ	 ॥ 26 ॥<br/>ವಕ್ತ್ರಾಣಿ ತೇ ತ್ವರಮಾಣಾ ವಿಶಂತಿ <br/>	ದಂಷ್ಟ್ರಾಕರಾಲಾನಿ ಭಯನಕಾನಿ<span class="en"> ।<br/></span>ಕೇಚಿದ್ವಿಲಗ್ನಾ ದಶನಾಂತರೇಷು <br/>	ಸಂದೃಶ್ಯಂತೇ ಚೂರ್ಣಿತೈರುತ್ತಮಾಂಗೈಃ 	॥ 27  ॥</div>
  <div>ರಾಜಸಮೂಹಗಳಿಂದ ಕೂಡಿದ ಧೃತರಾಷ್ಟ್ರನ ಸಮಸ್ತ ಪುತ್ರರು, ಭೀಷ್ಮ ದ್ರೋಣ ಮತ್ತು ಕರ್ಣ ಇವರೆಲ್ಲ ನಮ್ಮ ಮುಖ್ಯರಾದ ಯೋಧರಿಂದ ಕೂಡಿ ಕೋರೆದಾಡೆಗಳಿಂದ ಕರಾಳವೂ ಭಯಂಕರವೂ ಆದ ನಿನ್ನ ಮುಖಗಳನ್ನು ತ್ವರೆಯಿಂದ ಪ್ರವೇಶಿಸುತ್ತಿರುವರು. ಕೆಲವರು ನಿನ್ನ ಹಲ್ಲಿನ ಸಂದುಗಳಲ್ಲಿ ಸಿಕ್ಕಿಕೊಂಡು ಪುಡಿಪುಡಿಯಾದ ತಲೆಗಳಿಂದ ಕಾಣುತ್ತಿರುವರು.</div>
  <p>ಶ್ರೀಕೃಷ್ಣ ಅರ್ಜುನನಿಗೆ ಮುಂದೆ ಏನಾಗುವುದೋ ಅವನ್ನು ಕೂಡ ತೋರುತ್ತಿರುವನು. ಈ ಯುದ್ಧದಲ್ಲಿ ಕೊನೆಗೆ ಯಾರಾದರೊಬ್ಬರು ಸೋಲುವುದು ನಿಜವಾದರೂ ಪಾಂಡವರ ಕಡೆ ಇರುವ ಅತಿರಥ ಮಹಾರಥರುಗಳಲ್ಲಿ ಹಲವರು ಕೌರವರೊಡನೆ ಕಾಲ ರುದ್ರನ ತೆರೆದ ಬಾಯನ್ನು ತ್ವರೆ ಯಿಂದ ಪ್ರವೇಶಿಸುತ್ತಿರುವರು. ಹಲವರು ಆಗಲೆ ಅವನ ಹಲ್ಲಿನ ಸಂದಿಯಲ್ಲಿ ಸಿಕ್ಕಿಕೊಂಡು ಜಜ್ಜಿ ಪುಡಿಯಾಗುತ್ತಿರುವರು. ಭವಿಷ್ಯದ ದೃಶ್ಯ ಆಗಲೇ ಕಾಣುತ್ತಿದೆ. ಅರ್ಜುನ ತಾನು ಕೊಂದರೆ ಮಾತ್ರ ಕೌರವರು ಸಾಯುವರು ಎಂದು ಭಾವಿಸಿದ್ದ. ಇವನು ಕೊಲ್ಲಲಿ, ಕೊಲ್ಲದಿರಲಿ ನಾಶವಾಗುವುದಂತೂ ನಿಲ್ಲುವಹಾಗಿಲ್ಲ. ದೇವರು ಆಗಲೆ ಅದನ್ನು ನಿಶ್ಚಯಿಸಿರುವನು. ಅವನು ನಿಶ್ಚಯಿಸಿದಂತೆ ಆಗಿಯೇ ಆಗುವುದು. ಅವನಿಚ್ಛೆಗೆ ಯಾರೂ ಅಡ್ಡಿಯನ್ನು ತರಲಾರರು.</p>
  <div>ಯಥಾ ನದೀನಾಂ ಬಹುವೋಂಬುವೇಗಾಃ <br/>	ಸಮುದ್ರಮೇವಾಭಿಮುಖಾ ದ್ರವಂತಿ<span class="en"> ।<br/></span>ತಥಾ ತವಾಮೀ ನರಲೋಕವೀರಾ <br/>	ವಿಶಂತಿ ವಕ್ತ್ರಾಣ್ಯಭಿವಿಜ್ವಲಂತಿ 	॥ 28 ॥</div>
  <div>ಹೇಗೆ ನದಿಗಳ ಮಹಾ ಪ್ರವಾಹ ಸಮುದ್ರದ ಕಡೆಗೆ ಹರಿಯುತ್ತಿರುವುದೊ ಹಾಗೆಯೇ ಈ ನರಲೋಕವೀರರು ಉರಿಯುತ್ತಿರುವ ನಿನ್ನ ಮುಖವನ್ನು ಪ್ರವೇಶಿಸುತ್ತಿರುವರು.</div>
  <p>ಕೌರವ ಪಾಂಡವರ ಸೇನೆ ಹೇಗೆ ಕಾಲನ ಬಾಯನ್ನು ಪ್ರವೇಶಿಸುತ್ತಿರುವುದೊ ಅದನ್ನು ಸುಂದರ ವಾದ ಉಪಮಾನದ ಮೂಲಕ ವಿವರಿಸುವನು. ಹೇಗೆ ತುಂಬು ಪ್ರವಾಹದಿಂದ ಹರಿಯುವ ನದಿಗಳು ಸಮುದ್ರವನ್ನು ಸೇರಿ ಅದರಲ್ಲಿ ಮಾಯವಾಗುವುವೋ ಹಾಗೆ ಸೇನಾ ಸಮೂಹ ದಳ್ಳುರಿ ಏಳುತ್ತಿರುವ ಭಗವಂತನ ಬಾಯನ್ನು ಪ್ರವೇಶಿಸಿ ನಾಮಾವಶೇಷವಾಗಿ ಹೋಗುತ್ತಿರುವುದು.</p>
  <div>ಯಥಾ ಪ್ರದೀಪ್ತಂ ಜ್ವಲನಂ ಪತಂಗಾ <br/>	ವಿಶಂಶಿ ನಾಶಾಯ ಸಮೃದ್ಧವೇಗಾಃ <span class="en">।<br/></span>ತಥೈವ ನಾಶಾಯ ವಿಶಂತಿ ಲೋಕಾ—<br/>	ಸ್ತವಾಪಿ ವಕ್ತ್ರಾಣಿ ಸಮೃದ್ಧವೇಗಾಃ 	॥ 29  ॥</div>
  <div>ಹೇಗೆ ಪತಂಗಗಳು ಹಾರಿಬಂದು ಉರಿವ ದೀಪದಲ್ಲಿ ಬೀಳುವುವೊ ಹಾಗೆಯೇ ಈ ಜನರು ಕೂಡ ವೇಗದಿಂದ ತಮ್ಮ ನಾಶಕ್ಕಾಗಿ ನಿನ್ನ ಮುಖವನ್ನು ಪ್ರವೇಶಿಸುತ್ತಿರುವರು.</div>
  <p>ಇಲ್ಲಿ ನಮ್ಮ ಮನಸ್ಸಿಗೆ ನಾಟುವಂತಹ ಮತ್ತೊಂದು ಉಪಮಾನವನ್ನು ಕೊಡುವನು. ದೂರದಲ್ಲಿ ಕತ್ತಲೆಯಲ್ಲಿ ಪತಂಗ ಹಾರಾಡುತ್ತಿರುವುದು. ಉರಿವ ಜ್ವಾಲೆಯೊಂದು ಅದಕ್ಕೆ ಕಾಣುವುದು. ಆ ಜ್ವಾಲೆಯಮೇಲೆ ಪತಂಗಕ್ಕೆ ಅಂತಹ ಆಕರ್ಷಣೆ. ಅಲ್ಲಿಂದ ದೌಡಾಯಿಸಿ ಬಂದು ಜ್ವಾಲೆಯ ಸುತ್ತಲೂ ಹಾರಾಡಿ ಕೊನೆಗೆ ಅದರಲ್ಲಿ ಬಿದ್ದು ಸಾಯುವುದು. ಹಾಗೆಯೆ ಸೇನೆಗಳು ಪತಂಗಗಳಂತೆ ಮೃತ್ಯು ಶಿಖೆಗೆ ಬಂದು ಬೀಳುತ್ತಿವೆ.</p>
  <div>ಲೇಲಿಹ್ಯಸೇ ಗ್ರಸಮಾನಃ ಸಮಂತಾ—<br/>	ಲ್ಲೋಕಾನ್ ಸಮಗ್ರಾನ್ ವದನೈರ್ಜ್ವಲದ್ಭಿಃ <span class="en">।<br/></span>ತೇಜೋಭಿರಾಪೂರ್ಯ ಜಗತ್ಸಮಗ್ರಂ <br/>	ಭಾಸಸ್ತವೋಗ್ರಾಃ ಪ್ತತಪಂತಿ ವಿಷ್ಣೋ 	 ॥  30 ॥</div>
  <div>ಎಲ್ಲಾ ಲೋಕಗಳನ್ನೂ ಗ್ರಾಸವಾಗಿ ತೆಗೆದುಕೊಳ್ಳುತ್ತ ಉರಿಯುತ್ತಿರುವ ಮುಖದಿಂದ ನೀನು ನೆಕ್ಕುತ್ತಿದ್ದೀಯೆ. ಸರ್ವವ್ಯಾಪಿಯಾದ ವಿಷ್ಣುವೆ, ನಿನ್ನ ಉಗ್ರ ಪ್ರಕಾಶ ಸಮಗ್ರ ಜಗತ್ತನ್ನು ಬೆಳಗಿ ತಪಿಸುತ್ತಿದೆ.</div>
  <p>ಮತ್ತೂ ಭೀಕರವಾದ ಇನ್ನೊಂದು ಚಿತ್ರವನ್ನು ಕೊಡುವನು. ಲೋಕಗಳನ್ನೆಲ್ಲ ಅನ್ನದ ತುತ್ತಿನಂತೆ ನುಂಗುತ್ತಿರುವನು. ಮುಖವೋ ಜ್ವಾಲಾಮಯವಾಗಿದೆ. ನುಂಗುವುದು ಮಾತ್ರವಲ್ಲ, ನುಂಗಿ ಚಪ್ಚರಿ ಸುತ್ತಿರುವನು. ಈ ಧ್ವಂಸಲೀಲೆಯಲ್ಲಿ ಅಂತಹ ಆಸಕ್ತಿ. ಸರ್ವವ್ಯಾಪಿಯಾಗಿರುವ ಭಗವಂತ ಪ್ರಪಂಚವನ್ನೆಲ್ಲ ಬೆಳಗುತ್ತಿರುವನು. ಆ ಬೆಳಕಿನಲ್ಲಿ ಈ ಪ್ರಪಂಚ ಕಂಪಿಸುತ್ತಿದೆ, ತಮ್ಮ ಸರದಿ ಯಾವಾಗ ಬರುವುದೊ, ಮೃತ್ಯು ಬಾಯಿಗೆ ಪ್ರವೇಶ ಮಾಡುವುದಕ್ಕೆ ಎಂದು. </p>
  <div>ಆಖ್ಯಾಹಿ ಮೇ ಕೋ ಭವಾನುಗ್ರರೂಪೋ <br/>	ನಮೋ<span class="en">s</span>ಸ್ತು ತೇ ದೇವವರ ಪ್ರಸೀದ <span class="en"> ।<br/></span>ವಿಜ್ಞಾತುಮಿಚ್ಛಾಮಿ ಭವಂತಮಾದ್ಯಂ <br/>	ನ ಹಿ ಪ್ರಜಾನಾಮಿ ತವ ಪ್ರವೃತ್ತಿಮ್ 	॥ 31 ॥</div>
  <div>ಉಗ್ರರೂಪಿ, ನೀನು ಯಾರು ಹೇಳು. ದೇವದೇವ, ನಿನಗೆ ನಮಸ್ಕಾರ. ಪ್ರಸನ್ನನಾಗು, ಆದಿಪುರುಷನಾದ ನಿನ್ನನ್ನು ತಿಳಿಯಲು ಇಚ್ಛಿಸುತ್ತೇನೆ. ನಿನ್ನ ಪ್ರವೃತ್ತಿಯನ್ನು ನಾನು ಅರಿಯೆನು.</div>
  <p>ಅರ್ಜುನನೇ ಕೇಳಿದ್ದು ಭಗವಂತನ ವಿಶ್ವರೂಪವನ್ನು ನೋಡಬೇಕೆಂದು. ಈಗ ನೀನು ಯಾರು ಎಂದು ಕೇಳುತ್ತಾನೆ. ಏಕೆಂದರೆ ಇವನು ಮನದಲ್ಲಿ ಬೇರೊಂದನ್ನು ಕಲ್ಪಿಸಿಕೊಂಡಿದ್ದನು. ಈಗ ಇವನಿಗೆ ಕಾಣುವುದು ಭಯಾನಕವಾಗಿರುವುದು. ಆದಕಾರಣವೇ ಇದನ್ನೇ ಏನು ತಾನು ನೋಡ ಬೇಕೆಂದು ಬಯಸಿದ್ದು ಎಂಬ ಸಂದೇಹದಿಂದ ಕೇಳುತ್ತಾನೆ. ನೀನು ಪ್ರಸನ್ನನಾಗು ಎಂದು ಕೇಳುತ್ತಾನೆ. ಈಗ ಕೋಪಾನಲನಂತೆ ವಿಶ್ವವನ್ನೆಲ್ಲ ನುಂಗುತ್ತಿರುವ ಭೈರವ ಮೂರ್ತಿಯಾಗಿರುವನು. ಅದರ ಹಿಂದೆ ಇರುವ ಸೌಮ್ಯ ಮೂರ್ತಿಯನ್ನು ನೋಡಬೇಕೆಂದು ಬಯಸುವನು. ಭಗವಂತ ಏತಕ್ಕೆ ಇಂತಹ ಕಾರ್ಯದಲ್ಲಿ ತೊಡಗಿದ್ದಾನೆ ಎಂಬುದನ್ನು ತಿಳಿಯಲು ಆಶಿಸುತ್ತಾನೆ. ಭಗವಂತ ತನ್ನ ಕಾಲರುದ್ರನ ರೂಪವನ್ನು ಅರ್ಜುನನಿಗೆ ತೋರಿಸಿ, ಅವನನ್ನು ಕೂಡ ಸಂಹಾರ ಕಾರ್ಯಕ್ಕೆ ನಿಮಿತ್ತವಾಗಿ ಉಪಯೋಗಿಸಬೇಕೆಂದಿರುವನು. ಅರ್ಜುನನ ಮನಸ್ಸನ್ನು ಅದಕ್ಕೆ ಅಣಿಮಾಡಬೇಕಾಗಿದೆ. ಅದನ್ನು ಭಗವಂತನ ಬಾಯಿಂದಲೇ ಕೇಳ ಬಯಸುವನು. ಆಗಲೇ ಭಗವಂತ ತನ್ನ ಸ್ವರೂಪದ ಅರ್ಥವನ್ನು ವಿವರಿಸುವನು.</p>
  <p>ಭಗವಂತ ಹೀಗೆ ಹೇಳುತ್ತಾನೆ:</p>
  <div>ಕಾಲೋ<span class="en">s</span>ಸ್ಮಿ ಲೋಕಕ್ಷಯಕೃತ್ಪ್ರವೃದ್ಧೋ <br/>	ಲೋಕಾನ್ ಸಮಾಹರ್ತುಮಿಹ ಪ್ರವೃತ್ತಃ<br/>ಪುತೇ<span class="en">s</span>ಪಿ ತ್ವಾ ನ ಭವಿಷ್ಯಂತಿ ಸರ್ವೇ <br/>	ಯೇ<span class="en">s</span>ವಸ್ಥಿತಾಃ ಪ್ರತ್ಯನೀಕೇಶು ಯೋಧಾಃ 	 ॥  32  ॥</div>
  <div> ಲೋಕಗಳನ್ನು ನಾಶಮಾಡಲು ಹೊರಟಿರುವ ಕಾಲ ನಾನು, ಲೋಕಗಳನ್ನೆಲ್ಲಾ ನಾಶಗೊಳಿಸಲೆಂದೇ ಇಲ್ಲಿಗೆ ಬಂದಿದ್ದೇನೆ. ಈ ಸೇನೆಗಳೆಲ್ಲ, ಯುದ್ಧಕ್ಕಾಗಿ ಬಂದಿರುವ ಈ ಯೋಧರೆಲ್ಲರೂ, ನೀನು ಯುದ್ಧ ಮಾಡೆನೆಂದರೂ ಬದುಕುವವರಲ್ಲ. </div>
  <p>ಶ್ರೀಕೃಷ್ಣ ಈಗ ಅರ್ಜುನನಿಗೆ ತೋರುತ್ತಿರುವ ವಿಶ್ವರೂಪ ಸಂಹಾರಕನ ರೂಪ. ಅವನು ಹಿಂದೆ ತೋರಿದ ವಿಶ್ವರೂಪಗಳಲ್ಲಿ ಇದು ಇರಲಿಲ್ಲ. ಅವನು ತಾನು ಸರ್ವರಲ್ಲಿಯೂ ಇದ್ದೇನೆ, ಸರ್ವವೂ ತನ್ನಲ್ಲಿವೆ ಎಂಬ ಭಾವವನ್ನು ತೋರಿದ. ಅದು ನೋಡುವುದಕ್ಕೆ ಅಷ್ಟು ಭಯಾನಕವಲ್ಲ. ಸಣ್ಣ ಮಗುವಾದಾಗ ಶ್ರೀಕೃಷ್ಣ ತನ್ನ ಬಾಯನ್ನು ಯಶೋದೆಗೆ ತೋರಿದ. ಅವಳು ಅಲ್ಲಿ ಬ್ರಹ್ಮಾಂಡವನ್ನು ಕಂಡಳು. ದುರ್ಯೋಧನನಿಗೆ ಸಂಧಿಯ ಸಮಯದಲ್ಲಿ ವಿಶ್ವರೂಪವನ್ನು ತೋರಿದ. ಅಲ್ಲಿ ಎಲ್ಲರೂ ಕೃಷ್ಣನಂತೆ ಕಂಡರು. ಕೃಷ್ಣನಲ್ಲದವರು ಯಾರೂ ಇರಲಿಲ್ಲ. ಇದೊಂದು ವಿಶ್ವರೂಪ. ಆದರೆ ಇಲ್ಲಿ, ಕುರುಕ್ಷೇತ್ರದಲ್ಲಿ, ಅರ್ಜುನನಿಗೆ ತೋರುತ್ತಿರುವ ರೂಪವಾದರೊ ಸಂಹಾರಕನ ವಿಶ್ವರೂಪ. ಭಗ ವಂತ ಆಗಲೇ ಸಂಹಾರಕನ ಉಡುಪಿನಲ್ಲಿದ್ದಾನೆ. ಆಗ ಅವನನ್ನು ನೋಡುವುದಕ್ಕೆ ಬಹಳ ಧೈರ್ಯ ಬೇಕು. ಪ್ರಪಂಚ ಸಂಹಾರಕ್ಕೆ ಅಣಿಯಾಗಿದೆ. ಇವನು ಕೂಡ ಅದನ್ನು ಮಾಡಲು ಉದ್ಯುಕ್ತನಾಗಿರು ವನು. ತೆನೆ ಹೊಲದಲ್ಲಿ ಬಲಿತು ನಿಂತಿದೆ, ರೈತ ಕೂಡ ತನ್ನ ಕುಡುಗೋಲನ್ನು ತೆಗೆದುಕೊಂಡು ಬಂದಿರುವನು ತೆನೆಗಳನ್ನೆಲ್ಲ ಕತ್ತರಿಸುವುದಕ್ಕೆ.</p>
  <p>ಶತ್ರುಸೇನೆಯಲ್ಲಿ ಯಾರಿರುವರೊ ಅವರು ನೀನಿಲ್ಲದೇ ಇದ್ದರೂ ಜೀವಿಸಲಾರರು ಎನ್ನುವನು. ಅರ್ಜುನ ಭಾವಿಸಿದ್ದು ತಾನು ಯುದ್ಧ ಮಾಡಿ ಅವರನ್ನು ಕೊಲ್ಲುತ್ತೇನೆ, ಇದರಿಂದ ತನಗೆ ಪಾಪ ಬರುವುದು ಎಂದು. ಆದರೆ ನೀನು ಯುದ್ಧ ಮಾಡದೇ ಹೊರಟು ಹೋದರೂ ಈ ಕೊಲೆಯ ಕೆಲಸವಂತೂ ನಿಲ್ಲುವಂತಿಲ್ಲ. ಭಗವಂತನಿಗೆ ತನ್ನ ಕೆಲಸವನ್ನು ಮಾಡುವುದಕ್ಕೆ ವಸ್ತುಗಳಿಗೆ, ವ್ಯಕ್ತಿಗಳಿಗೆ ಅಭಾವವಿಲ್ಲ. ಅವನು ಯಾವುದನ್ನಾದರೂ ನಿಮಿತ್ತವಾಗಿ ತೆಗೆದುಕೊಂಡು ಅದರ ಮೂಲಕ ತನ್ನ ಕೆಲಸವನ್ನು ಮಾಡುತ್ತಾನೆ. ಈ ಬಗೆಯ ವಿಶ್ವರೂಪವನ್ನು ಅರ್ಜುನನಿಗೆ ತೋರ ಬೇಕಾಗಿತ್ತು. ಆಗಲೇ ಅವನಲ್ಲಿರುವ ಪಾಪಭೀತಿ ಓಡಬೇಕಾದರೆ.</p>
  <div>ತಸ್ಮಾತ್ ತ್ವಮುತ್ತಿಷ್ಠ ಯಶೋ ಲಭಸ್ವ<br/>	ಜಿತ್ವಾ ಶತ್ರೂನ್ ಭುಂಕ್ಷ ್ವ ರಾಜ್ಯಂ ಸಮೃದ್ಧಮ್ ।<br/>ಮಯೈವೈತೇ ನಿಹತಾಃ ಪೂರ್ವಮೇವ<br/>	ನಿಮಿತ್ತಮಾತ್ರಂ ಭವ ಸವ್ಯಸಾಚಿನ್ 	॥ 33 ॥</div>
  <div>ಆದುದರಿಂದ ನೀನು ಏಳು, ಕೀರ್ತಿಯನ್ನು ಗಳಿಸು. ಶತ್ರುಗಳನ್ನು ಗೆದ್ದು ಧನ ಧಾನ್ಯ ಸಮೃದ್ಧವಾದ ರಾಜ್ಯವನ್ನು ಅನುಭವಿಸು. ಇವರನ್ನೆಲ್ಲ ನಾನು ಮೊದಲೆ ಸಂಹರಿಸಿದ್ದೇನೆ. ಸವ್ಯಸಾಚಿ, ನೀನು ಬರೀ ನಿಮಿತ್ತರೂಪನಾಗು.</div>
  <p>ಆದುದರಿಂದ ನೀನು ಯುದ್ಧ ಮಾಡುವುದಕ್ಕೆ ಅಣಿಯಾಗು ಎನ್ನುವನು. ಇನ್ನು ಮೇಲೆ ಶೋಕಿಸು ವುದು ಬೇಡ. ಮುಂದೆ ಏನು ಆಗಬೇಕೊ ಅದೆಲ್ಲ ನಿಶ್ಚಯವಾಗಿದೆ, ಆಡುವ ನಾಟಕದಲ್ಲಿ ಮುಂದೆ ಏನೇನು ಆಗಬೇಕು ಎಂಬುದು ಮೊದಲೆ ನಿಶ್ಚಯಿಸಿ ಆಗಿರುವ ಹಾಗೆ. ನಾಟಕದಲ್ಲಿ ಒಬ್ಬೊಬ್ಬನಿಗೆ ಒಂದೊಂದು ಪಾತ್ರವಿದೆ. ಯಾರೋ ಒಬ್ಬ ಪಾತ್ರಧಾರಿ ಖಾಯಿಲೆ ಬಿದ್ದರೆ ಆ ನಾಟಕ ನಿಂತು ಹೋಗುವುದಿಲ್ಲ. ಇನ್ನೊಬ್ಬನಿಗೆ ಆ ಪಾತ್ರವನ್ನು ಕೊಟ್ಟು ಆಡಿಸುವರು.</p>
  <p>ನೀನು ಯಶಸ್ಸನ್ನು ಹೊಂದು ಎನ್ನುತ್ತಾನೆ. ಯುದ್ಧದಲ್ಲಿ ಭೀಷ್ಮ ದ್ರೋಣ ಕರ್ಣರಂತಹ ವ್ಯಕ್ತಿಗಳನ್ನೇ ಕೊಂದಾಗ ಪ್ರಪಂಚದಲ್ಲಿ ಬರುವ ಕೀರ್ತಿ ಆಚಂದ್ರಾರ್ಕವಾದುದು. ಅಂತಹ ಕೀರ್ತಿಯೇ ಬೇಡವೆಂದರೂ ಇವನ ಮನೆಬಾಗಿಲನ್ನು ತಟ್ಟಿ ಪ್ರವೇಶಿಸುವುದರಲ್ಲಿದೆ. ಇದು ಎಷ್ಟು ಜನಕ್ಕೆ ಒದಗುವುದು? ಎಲ್ಲೋ ಕೆಲವರ ಭಾಗ್ಯ. ಎಲ್ಲರಿಗೂ ಸಿಕ್ಕುವ ಅವಕಾಶವಲ್ಲ ಇದು. ಕೀರ್ತಿ ಒಂದೇ ಅಲ್ಲ, ಜೊತೆಗೆ ರಾಜ್ಯ ಬರುವುದು ಆಳುವುದಕ್ಕೆ. ಅದು ಎಂತಹ ರಾಜ್ಯ? ಧನ ಧಾನ್ಯಗಳಿಂದ ಸಮೃದ್ಧಿಯಾದ ರಾಜ್ಯ. ಅನಂತರ ಇವುಗಳನ್ನು ಸಂಪಾದನೆ ಮಾಡುವುದಕ್ಕೆ ಅವನು ಕಷ್ಟಪಡ ಬೇಕಾಗಿಲ್ಲ. ಇವುಗಳೆಲ್ಲ ಇವೆ. ಅದೆಲ್ಲ ಸಿಕ್ಕುವುದು. ನಿರಾತಂಕವಾಗಿ ಆಳಬಹುದು.</p>
  <p>ಇವರೆಲ್ಲ ಮೊದಲೇ ನನ್ನಿಂದ ಹತರಾಗಿದ್ದಾರೆ. ಇವರೆಲ್ಲ ಆಗಲೇ ಕೊಲ್ಲಲ್ಪಟ್ಟಿದ್ದಾರೆ. ಅರ್ಜುನ ಸತ್ತವನನ್ನು ನೂಕಬೇಕಾಗಿದೆ ಅಷ್ಟೆ. ಇವನು ತಾನು ಕೊಂದೆ ಎಂದು ಮರುಗಬೇಕಾಗಿಲ್ಲ. ನಾಟಕದಲ್ಲಿ ಯಾರು ಬೀಳಬೇಕು ಎಂಬುದನ್ನು, ಯಾರು ಸಾಯಬೇಕು ಎಂಬುದನ್ನು ನಾಟಕ ಬರೆಯುವವನು ಆಗಲೆ ನಿರ್ಧಾರ ಮಾಡಿದ್ದಾನೆ. ರಂಗಭೂಮಿಯ ಮೇಲೆ ಅವನು ಹಾಗೆಯೇ ಬೀಳಬೇಕಾಗಿದೆ. ಅವನಿಗೆ ಬೇರೆ ವಿಧಿಯೇ ಇಲ್ಲ. ಸೂತ್ರಧಾರ ಹೇಳುವಂತೆ ನಟ ಕೇಳಬೇಕು.</p>
  <p>ನೀನು ನಿಮಿತ್ತನಾಗು ಎನ್ನುತ್ತಾನೆ. ಭಗವಂತನ ಕೈಯಲ್ಲಿ ಒಂದು ಯಂತ್ರವಾಗಬೇಕಾಗಿದೆ. ಮಹಾಕವಿ ಹೇಳುತ್ತಾನೆ. ಅದನ್ನು ಕುಳಿತುಕೊಂಡು ಯಾರೋ ಬರೆಯುತ್ತಾರೆ. ಬರೆಯವವನು ಇಲ್ಲದೇ ಇದ್ದರೆ ಹೇಳುವವರು ನಿಲ್ಲಿಸುವುದಿಲ್ಲ. ಇನ್ನು ಯಾರನ್ನೊ ಕರೆಸಿ ತನ್ನ ಕೆಲಸ ಮಾಡಿಸುತ್ತಾನೆ. ಅರ್ಜುನ ಕೀರ್ತಿಯನ್ನು ಗಳಿಸಿದ ಎಂದು ಪ್ರಪಂಚ ನೋಡುವುದು. ಆದರೆ ಭಗವಂತ ಅವನಿಗೆ ಕೀರ್ತಿಯನ್ನು ಗಳಿಸಿಕೊಟ್ಟ. ಕೊಟ್ಟದ್ದನ್ನು ಸ್ವೀಕರಿಸಿದ ಅರ್ಜುನ, ಅಷ್ಟೆ. ಇದು ತೆರೆಯ ಮರೆಯ ಹಿಂದಿನ ದೃಶ್ಯ. ಕುಳಿತು ನೋಡುವವರಿಗೆ ಇದು ಕಾಣುವುದಿಲ್ಲ. ಭಗವಂತ ಒಂದು ಯಃಕಶ್ಚಿತ್ ವಸ್ತುವಿನ ಮೂಲಕ ಅಮೋಘವಾದುದನ್ನು ಮಾಡಬಲ್ಲ. ಜನ ಹೊರಗೆ ಇರುವ ವಸ್ತುವನ್ನು ನೋಡುತ್ತಾರೆಯೇ ಹೊರತು ಅದನ್ನು ಉಪಯೋಗಿಸುವವನು ಅವರಿಗೆ ಕಾಣುವುದಿಲ್ಲ. ಒಬ್ಬ ಭಗವಂತನ ನಿಮಿತ್ತವಾಗುವುದಕ್ಕೆ ಒಪ್ಪಿಕೊಂಡರೆ ಭಗವಂತ ಅವನನ್ನು ಉಪಯೋಗಿಸುವನು. ಅವನು ನಾನು ಒಲ್ಲೆ ಎಂದರೂ ಭಗವಂತನ ಕೆಲಸ ನಿಂತು ಹೋಗುವುದಿಲ್ಲ. ಇಲ್ಲಿ ನಷ್ಟ, ಆ ನಿಮಿತ್ತಕ್ಕೆ ಹೊರತು ದೇವರಿಗಲ್ಲ.</p>
  <p>ಈ ಪ್ರಪಂಚ ಭಗವಂತನ ಇಚ್ಛಾನುಸಾರ ನಡೆಯುತ್ತಿದೆ. ಯಾವ ಒಂದು ವ್ಯಕ್ತಿಯ ಮೇಲೂ ನಿಂತಿಲ್ಲ. ಎಂತಹ ಮಹಾಮಹಾ ವ್ಯಕ್ತಿಗಳು ಹೋದರು. ಈ ಪ್ರಪಂಚವೇನು ನಿಂತುಹೋಯಿತೆ? ಹಿಂದಿನಂತೆಯೇ ನಡೆಯುತ್ತಿದೆ. ಮಹಾ ವ್ಯಕ್ತಿಗಳಲ್ಲ ಈ ಪ್ರಪಂಚವನ್ನು ನಡೆಸುವವರು. ದೇವರು ಮಹಾವ್ಯಕ್ತಿಗಳನ್ನು ನಡೆಸುವುದು. ಅವನ ಇಚ್ಛೆಯಂತೆ ಈ ಪ್ರಪಂಚವಾಗುವುದು. ಅದಕ್ಕೆ ನಾವು ಮಣಿದರೆ ಉದ್ಧಾರವಾಗುವವರು ನಾವು, ಮಣಿಯದೆ ಇದ್ದರೆ ಹಾಳಾಗಿ ಹೋಗುವವರು ನಾವು.</p>
  <div>ದ್ರೋಣಂ ಚ ಭೀಷ್ಮಂ ಚ ಜಯದ್ರಥಂ ಚ <br/>	ಕರ್ಣಂ ತಥಾನ್ಯಾನಪಿ ಯೋಧವೀರಾನ್ <span class="en">।<br/></span>ಮಯಾ ಹತಾಂಸ್ತ್ವಂ ಜಹಿ ಮಾ ವ್ಯಥಿಷ್ಠಾ <br/>	ಯುಧ್ಯಸ್ವ ಜೇತಾಸಿ ರಣೇ ಸಪತ್ನಾನ್ 	॥ 34 ॥</div>
  <div>ನನ್ನಿಂದ ಹತರಾದ ದ್ರೋಣ ಭೀಷ್ಮ ಜಯದ್ರಥ ಕರ್ಣ ಇವರನ್ನು ಮತ್ತು ಇತರ ವೀರರನ್ನು ನೀನು ಕೊಲ್ಲು, ವ್ಯಥೆಪಡಬೇಡ. ಯುದ್ಧದಲ್ಲಿ ಶತ್ರುವನ್ನು ಜಯಿಸುವೆ. ಆದುದರಿಂದ ಯುದ್ಧಮಾಡು.</div>
  <p>ಅರ್ಜುನ ಕೊಲ್ಲುವುದಕ್ಕೆ ಮುಂಚೆ ಶ್ರೀಕೃಷ್ಣ ಅವರೆಲ್ಲ ಕಾಲವಾಗಬೇಕೆಂದು ಸಂಕಲ್ಪ ಮಾಡಿರು ವನು. ಯಾರೂ ಅದಕ್ಕೆ ವಿರೋಧವಾಗಿ ಹೋಗುವ ಹಾಗಿಲ್ಲ. ದ್ರೋಣ ಪಾಂಡವರ ಗುರು. ಅದರಲ್ಲಿಯೂ ಅರ್ಜುನನ ಮೆಚ್ಚಿನ ಗುರು. ಭೀಷ್ಮಾಚಾರ್ಯರಾದರೋ ಅಷ್ಟವಸುಗಳಲ್ಲಿ ಒಬ್ಬರು. ಇಚ್ಛಾಮರಣಿಗಳು. ಜಯದ್ರಥ ದುರ್ಯೋಧನನ ತಂಗಿಯನ್ನು ಮದುವೆಯಾದನು. ತಪಸ್ಸುಮಾಡಿ ಅರ್ಜುನನ ವಿನಾ ಪಾಂಡವರನ್ನೆಲ್ಲ ಒಂದು ದಿವಸದ ಮಟ್ಟಿಗೆ ಸೋಲಿಸುತ್ತೇನೆ ಎಂಬ ವರವನ್ನು ಪಡೆದಿದ್ದನು. ಕರ್ಣ ಇಡೀ ಕೌರವನ ಪಕ್ಷದಲ್ಲಿ ಅರ್ಜುನನಿಗೆ ಸಮನಾಗಿ ಕಾದಬಲ್ಲ ವೀರ. ದುರ್ಯೋಧನನ ಬಲಗೈ ಇದ್ದಂತೆ ಇರುವವನು. ಇಂತಹ ಅತಿರಥ ಮಹಾರಥರೆಲ್ಲರ ಆಯುಸ್ಸು ಮುಗಿಯುತ್ತ ಬಂದಿದೆ. ಅರ್ಜುನ ನಿಮಿತ್ತ ಮಾತ್ರವಾಗಿ ಅವರೊಂದಿಗೆ ಯುದ್ಧ ಮಾಡಬೇಕಾಗಿದೆ, ಅಷ್ಟೆ. ಅವರೆಲ್ಲ ಸತ್ತುಬೀಳುವರು.</p>
  <p>ವ್ಯಥೆಪಡಬೇಡ ಎನ್ನುತ್ತಾನೆ. ಅರ್ಜುನನು ಗುರುಗಳನ್ನು ಹಿರಿಯರನ್ನು ಕೊಲ್ಲುತ್ತಿರುವೆ ಎಂದು ತಿಳಿಯಬೇಕಾಗಿಲ್ಲ. ನಿಜವಾಗಿ ಇವರನ್ನೆಲ್ಲ ಕೊಲ್ಲುತ್ತಿರುವವನು ಭಗವಂತ. ಅರ್ಜುನನಿಗೆ ಇದರಿಂದ ಯಾವ ಪಾಪವೂ ಬರುವುದಿಲ್ಲ.</p>
  <p>ಅರ್ಜುನನ ಮನಸ್ಸಿನಲ್ಲಿ ಅಳುಕುತ್ತಿದ್ದ ಮತ್ತೊಂದು ಪ್ರಶ್ನೆಯೇ, ಯುದ್ಧದಲ್ಲಿ ನಾವೇ ಗೆಲ್ಲು ತ್ತೇವೆಯೊ ಅವರು ಗೆಲ್ಲುತ್ತಾರೆಯೊ ಎಂಬ ಸಂದೇಹ. ಆ ಸಂದೇಹವನ್ನು ನಿವಾರಣೆ ಮಾಡುವುದ ಕ್ಕಾಗಿ, ನೀವೇ ಗೆಲ್ಲುವಿರಿ, ಅದರಲ್ಲಿ ಯಾವ ಸಂದೇಹವೂ ಇಲ್ಲ ಎಂದು ಹೇಳುತ್ತಾನೆ.</p>
  <p>ನಂತರ ಸಂಜಯ ಹೇಳುತ್ತಾನೆ:</p>
  <div>ಏತಚ್ಛ್ರುತ್ವಾ ವಚನಂ ಕೇಶವಸ್ಯ ಕೃತಾಂಜಲಿರ್ವೇಪಮಾನಃ ಕಿರೀಟೀ ।<br/>ನಮಸ್ಕೃತ್ವಾ ಭೂಯ ಏವಾಹ ಕೃಷ್ಣಂ ಸಗದ್ಗದಂ ಭೀತಭೀತಃ ಪ್ರಣಮ್ಯ 	॥ 35 ॥</div>
  <div>ಶ್ರೀಕೃಷ್ಣನ ಈ ಮಾತನ್ನು ಕೇಳಿ ಅರ್ಜುನನು ಕೈಗಳನ್ನು ಜೋಡಿಸಿಕೊಂಡು ನಡುಗುತ್ತ ಪುನಃ ಪುನಃ ನಮಸ್ಕರಿಸುತ್ತ, ಅತ್ಯಂತ ಭೀತನಾಗಿ ತಲೆಬಾಗಿಸಿಕೊಂಡು ಶ್ರೀಕೃಷ್ಣನನ್ನು ಕುರಿತು ಗದ್ಗದ ಕಂಠದಿಂದ ಹೀಗೆ ಹೇಳುತ್ತಾನೆ.</div>
  <p>ಯುದ್ಧ ಕ್ಷೇತ್ರಕ್ಕೆ ದೂರದಲ್ಲಿರುವ ಸಂಜಯನಿಗೆ ಅರ್ಜುನ ಏನು ಮಾಡುತ್ತಿದ್ದಾನೆ ಎಂಬುದು ಕಾಣುತ್ತಿದೆ. ಅವನು ಧೃತರಾಷ್ಟ್ರನಿಗೆ ಹೇಳುತ್ತಿದ್ದಾನೆ. ಅರ್ಜುನನಿಗೆ ಇನ್ನು ಯಾವ ಸಂದೇಹವೂ ಇಲ್ಲ. ಮುಂದೆ ಏನಾಗುವುದು ಎಂಬುದು ಸ್ಪಷ್ಟವಾಗಿ ಗೊತ್ತಾಗುವುದು. ಭಕ್ತಿ ಮತ್ತು ಭಯದಿಂದ ಕೈಗಳನ್ನು ಜೋಡಿಸಿಕೊಂಡು ಕೃಷ್ಣನನ್ನು ಪ್ರಾರ್ಥನೆ ಮಾಡುತ್ತಾನೆ. ಹಾಗೆ ಪ್ರಾರ್ಥಿಸುವಾಗ ಗದ್ಗದ ಕಂಠ. ಭಾವ ಒಳಗಿನಿಂದ ಉಕ್ಕುತ್ತಿರುವಾಗ ಬಾಯಿನಲ್ಲಿ ಮಾತು ಸರಾಗವಾಗಿ ಹೊರಡುವುದಿಲ್ಲ, ತಡೆ ತಡೆದು ಬರುತ್ತಿದೆ. ಅರ್ಜುನ ಕ್ಷತ್ರಿಯ, ವೀರಯೋಧ. ಅವನು ಕವಿಯಲ್ಲ. ಆದರೆ ಭಾವ ಉಕ್ಕಿ ಬಂದರೆ ಅದೊಂದು ಕಾವ್ಯದ ಹೊನಲಾಗುವುದು.</p>
  <p>ಅರ್ಜುನ ಹೀಗೆ ಪ್ರಾರ್ಥಿಸುತ್ತಾನೆ :</p>
  <div>ಸ್ಥಾನೇ ಹೃಷೀಕೇಶ ತವ ಪ್ರಕೀರ್ತ್ಯಾ ಜಗತ್ ಪ್ರಹೃಷ್ಯತ್ಯನುರಜ್ಯತೇ ಚ <span class="en">।<br/></span>ರಕ್ಷಾಂಸಿ ಭೀತಾನಿ ದಿಶೋ ದ್ರವಂತಿ ಸರ್ವೇ ನಮಸ್ಯಂತಿ ಚ ಸಿದ್ಧಸಂಘಾಃ 	॥ 36 ॥</div>
  <div>ಹೃಷೀಕೇಶ, ನಿನ್ನ ಮಹಾತ್ಮ್ಯ ಕೀರ್ತನೆಯಿಂದ ಜಗತ್ತು ಸಂತೋಷಪಡುತ್ತಿದೆ. ಮತ್ತು ಅನುರಾಗವನ್ನು ಹೊಂದುತ್ತಿದೆ. ರಾಕ್ಷಸರು ಭೀತರಾಗಿ ದೆಸೆದೆಸೆಗೂ ಓಡುತ್ತಿರುವರು. ಸಿದ್ಧರ ಸಂಘ ನಮಸ್ಕರಿಸುತ್ತಿದೆ. ಇವೆಲ್ಲ ಯುಕ್ತವೇ ಸರಿ.</div>
  <p>ಈ ವಿಶ್ವರೂಪವನ್ನು ನೋಡುತ್ತಿದ್ದವರು, ಅಧರ್ಮನಾಶದಲ್ಲಿ ಭಗವಂತನು ಹೇಗೆ ಉದ್ಯುಕ್ತ ನಾಗಿದ್ದಾನೆ ಎಂಬುದನ್ನು ನೋಡಿ ಕೊಂಡಾಡುತ್ತಿದ್ದಾರೆ. ಅವನನ್ನೆ ನೆಚ್ಚಿದ ಧರ್ಮಾತ್ಮರನ್ನು ಅವನು ಎಂದಿಗೂ ಕೈ ಬಿಡುವುದಿಲ್ಲ ಎಂಬುದನ್ನು ನೋಡುತ್ತಿದ್ದಾರೆ: ಅದಕ್ಕಾಗಿ ಅವನನ್ನು ಪ್ರೀತಿಸುತ್ತಿದ್ದಾರೆ. ಇಲ್ಲಿ ಎರಡು ಬಗೆಯ ಜನರು ಇರುವರು. ರಾಕ್ಷಸರು ಎಂದರೆ ಅಧರ್ಮಿಗಳು. ಭಗವಂತನ ಕಾಲರುದ್ರನ ರೂಪವನ್ನು ನೋಡಿ ಅಂಜಿಕೆಯಿಂದ ಓಡಿಹೋಗುತ್ತಿರುವರು. ದುಷ್ಟರ ಸ್ವಭಾವವೇ ಹಾಗೆ. ತಮಗಿಂತ ದುರ್ಬಲರಾದವರನ್ನು ಕಂಡರೆ ಪೀಡಿಸುವರು, ತಮಗಿಂತ ಬಲಿಷ್ಠರಾದವರನ್ನು ಕಂಡರೆ ಓಡಿಹೋಗುವರು. ಈ ದೃಶ್ಯವನ್ನು ತಾಳಲಾರರು ರಾಕ್ಷಸರು. ಅಂಜಿಕೆಯಿಂದ ಪಲಾಯನ ಮಾಡುತ್ತಿರುವರು. ಮತ್ತೊಂದು ವರ್ಗದವರೆ ಸಿದ್ಧರು. ಭಗವಂತನ ನೈಜಸ್ಥಿತಿಯನ್ನು ಬಲ್ಲವರು. ಇಂತಹ ರುದ್ರರೂಪವನ್ನು ನೋಡಿದರೂ, ಅದರ ಹಿಂದೆ ಇರುವ ಪ್ರೇಮಮೂರ್ತಿ ಇವರಿಗೆ ಕಾಣದೆ ಇಲ್ಲ. ಅವನು ಅಧರ್ಮಿಗಳಿಗೆ ರುದ್ರ. ಆದರೆ ಯಾರು ಅವನ ಭಕ್ತರೊ ಅವರಿಗೆ ಅವನು ಯಾವಾಗಲೂ ಪ್ರೇಮಮೂರ್ತಿಯೇ. ನರಸಿಂಹ ರಾಕ್ಷಸನನ್ನು ಸಿಗಿದಾಗ ಪ್ರಹ್ಲಾದ ಹತ್ತಿರ ಬಂದು ನಿಂತುಕೊಂಡರೆ, ಅವನನ್ನು ಪ್ರೇಮದಿಂದ ನೆಕ್ಕುತ್ತಾನೆ. ಬೆಕ್ಕು ಇಲಿಯನ್ನು ತನ್ನ ಬಾಯಲ್ಲಿ ಹಿಡಿದು ನಿಷ್ಕರುಣೆಯಿಂದ ಅಗಿದರೂ, ತನ್ನ ಮರಿಯನ್ನು ಅದೇ ಬಾಯಿಂದ ಸ್ವಲ್ಪವೂ ನೋವಾಗದ ರೀತಿ ಪ್ರೀತಿಯಿಂದ ಹಿಡಿದುಕೊಳ್ಳುವುದು. ಅದರಂತೆ ಭಕ್ತರು ಭಗವಂತ ಎಂತಹ ರುದ್ರನ ರೂಪವನ್ನು ಧರಿಸಿದ್ದರೂ ಅದರ ಹಿಂದೆ ಇರುವ ಪ್ರೇಮಮೂರ್ತಿಯನ್ನು ನೋಡುವರು.</p>
  <div>ಕಸ್ಮಾಚ್ಚ ತೇ ನ ನಮೇರನ್ ಮಹಾತ್ಮನ್ ಗರೀಯಸೇ ಬ್ರಹ್ಮಣೋ<span class="en">s</span>ಪ್ಯಾದಿಕರ್ತ್ರೇ <span class="en">।<br/></span>ಅನಂತ ದೇವೇಶ ಜಗನ್ನಿವಾಸ ತ್ವಮಕ್ಷರಂ ಸದಸತ್ತತ್ಪರಂ ಯತ್ 	॥ 37 ॥</div>
  <div>ಮಹಾತ್ಮನೇ, ಬ್ರಹ್ಮನಿಗೂ ಆದಿಕಾರಣನಾದ ಉತ್ಕೃಷ್ಟನಾದ ನಿನಗೆ ಹೇಗೆ ನಮಸ್ಕರಿಸದೆ ಇದ್ದಾರು ? ಅನಂತ, ದೇವೇಶ, ಜಗನ್ನೀವಾಸ, ನೀನೇ ಅಕ್ಷರ, ಸತ್ತು, ಅಸತ್ತು ಮತ್ತು ಪರವಾದದ್ದು.</div>
  <p>ವಿಷ್ಣು ಪೌರಾಣಿಕ ರೀತಿಯಲ್ಲಿ ಬ್ರಹ್ಮನಿಗೂ ಮೂಲ. ವಿಷ್ಣುವಿನ ನಾಭಿಯಿಂದ ಬ್ರಹ್ಮ ಹುಟ್ಟಿದ. ಅನಂತರ ಪ್ರಪಂಚವನ್ನು ಸೃಷ್ಟಿಸಲು ಪ್ರಾರಂಭಿಸುವನು. ಭಗವಂತ ಎಲ್ಲರಿಗಿಂತಲೂ ಉತ್ಕೃಷ್ಟ. ಈ ಪ್ರಪಂಚದಲ್ಲಿ ಎಲ್ಲಿಯಾದರೂ ಯಾವುದಾದರೂ ಒಂದು ಒಳ್ಳೆಯ ವಸ್ತುವಿದ್ದರೆ ಅದೆಲ್ಲ ಭಗವಂತನ ಪ್ರಭೆ. ಎಲ್ಲರೂ ಅವನನ್ನು ಪ್ರತಿಬಿಂಬಿಸುವವರೇ. ಅವನನ್ನು ಮೀರಿದವರಿಲ್ಲ, ಮತ್ತು ಅವನಿಗೆ ಸಮನಾದವರೂ ಇಲ್ಲ. ಇಂತಹ ಪವಿತ್ರಾತ್ಮ ಎದುರಿಗೆ ನಿಂತಿರುವಾಗ ಯಾರಿಗೆ ನಮಸ್ಕರಿಸ ದಿರಲು ಸಾಧ್ಯ. ಪವಿತ್ರತೆ ಮತ್ತು ಮಹಾತ್ಮ್ಯೆಗೆ ಅಂತಹ ಶಕ್ತಿ ಇದೆ. ನಮಗೆ ಅದು ಗೊತ್ತಾಗದೆ ಇದ್ದರೂ ಅದು ತನ್ನ ಪ್ರತಿಭೆಯನ್ನು ನಮ್ಮ ಮೇಲೆ ಬೀರುವುದು. ಹೇಗೆ ಕಬ್ಬಿಣದ ಅದುರು ಸ್ಪರ್ಶಶಿಲೆ ಕಡೆಗೆ ಧಾವಿಸುವುದೊ ಹಾಗೆ ಮಾನವ ಪರಮಾತ್ಮನ ಮಹಿಮೆಗೆ ಬಾಗುತ್ತಾನೆ. ಅವನು ಅನಂತ. ಅವನಿಗೆ ಒಂದು ಆದಿ ಅಂತ್ಯಗಳಿಲ್ಲ. ಎಲ್ಲೆಲ್ಲಿಯೂ ತುಂಬಿರುವನು. ಅವನಿಲ್ಲದ ಸ್ಥಳವಿಲ್ಲ. ಅವನು ದೇವೇಶ. ಇಂದ್ರ ವರುಣ ಅಗ್ನಿ ಮುಂತಾದ ದೇವತೆಗಳೆಲ್ಲ ಭಗವಂತನ ಆಜ್ಞೆಯನ್ನು ಶಿರಸಾಧರಿಸಿ ಪಾಲಿಸುವರು. ಅವನು ಈ ದೇವತೆಗಳ ಮೂಲಕ ಕೆಲಸಮಾಡುವುದು. ಅವನು ಜಗತ್ತಿಗೆಲ್ಲ ನಿವಾಸಸ್ಥಾನ, ಆಶ್ರಯಸ್ಥಾನ. ಅವನಿದ್ದರೆ ಜಗತ್ತು. ಸಾಗರ ಇದ್ದರೆ ಅಲೆಗಳು ಹೇಗೋ ಹಾಗೆ ಅವನಿಂದ ಜಗತ್ತಿನ ಗುಳ್ಳೆ ಏಳುವುದು. ಅವನು ಅಕ್ಷರ. ಎಂದಿಗೂ ನಾಶವಾಗದವನು. ಈ ಪ್ರಪಂಚದಲ್ಲಿ ಅವನು ವಿನಾ ಉಳಿದುವುಗಳೆಲ್ಲ ಅಲೆಯಂತೆ ಏಳುವುವು, ಬೀಳುವುವು, ಇರುವಾಗ ಬದಲಾಯಿಸುವುವು. ಏಳುವುದಕ್ಕೆ ಮುಂಚೆ ಇರುವುದಿಲ್ಲ. ಬಿದ್ದಾದ ಮೇಲೆ ಇರುವುದಿಲ್ಲ. ಆದರೆ ಭಗವಂತನಾದರೊ ತ್ರಿಕಾಲದಲ್ಲಿಯೂ ಇರುವನು. ಅವನೇ ಸತ್, ವ್ಯಕ್ತವಾಗಿರುವ ಪ್ರಕೃತಿ. ಅವ್ಯಕ್ತ, ವ್ಯಕ್ತವಾಗದೆ ಇರುವ ಪ್ರಕೃತಿ ಮತ್ತು ಪರಾ ಎಂದರೆ ಅವ್ಯಕ್ತಕ್ಕಿಂತಲೂ ಆಳವಾದ ಅಗಮ್ಯವಾದ ಭಾವ.</p>
  <div>ತ್ವಮಾದಿದೇವಃ ಪುರುಷಃ ಪುರಾಣಸ್ತ್ವಮಸ್ಯ ವಿಶ್ವಸ್ಯ ಪರಂ ನಿದಾನಮ್ ।<br/>ವೇತ್ತಾ<span class="en">s</span>ಸಿ ವೇದ್ಯಂ ಚ ಪರಂ ಚ ಧಾಮ ತ್ವಯಾ ತತಂ ವಿಶ್ವಮನಂತರೂಪ 	॥ 38 ॥</div>
  <div>ಆದಿದೇವನು ನೀನು, ಪುರಾಣಪುರುಷನು ನೀನು, ವಿಶ್ವಕ್ಕೆ ಉತ್ಕೃಷ್ಟವಾದ ಆಶ್ರಯ ನೀನು. ನೀನು ಸರ್ವಜ್ಞ. ಜ್ಞೇಯವಸ್ತು ಮತ್ತು ಪರಂಧಾಮ. ಅನಂತರೂಪ. ನಿನ್ನಿಂದಲೇ ವಿಶ್ವ ವ್ಯಾಪ್ತವಾಗಿದೆ.</div>
  <p>ಭಗವಂತನೇ ದೇವತೆಗಳಿಗೆಲ್ಲ ಆದಿ. ಅವನಿಗಿಂತ ಮುಂಚೆ ಯಾರೂ ಇರಲಿಲ್ಲ. ಮುಂಚೆ ಅವನು, ಅನಂತರ ಉಳಿದ ದೇವತೆಗಳೆಲ್ಲ ಅವನ ಇಚ್ಛಾಮಾತ್ರದಿಂದ ಜನಿಸಿದರು. ಇವನಷ್ಟು ಹಳಬರು ಯಾರೂ ಇಲ್ಲ. ಈ ಪ್ರಪಂಚದಲ್ಲಿ ಆದಿಯಿಂದ ಅಂತ್ಯದವರೆಗೆ ನೋಡುತ್ತಿರುವವನು ಇವ ನೊಬ್ಬನೇ. ಇವನೇ ಈ ಸೃಷ್ಟಿನಾಟಕದ ಕರ್ತೃ, ನಿತ್ಯಪ್ರೇಕ್ಷಕ. ಈ ಬ್ರಹ್ಮಾಂಡಕ್ಕೆ ಇವನಷ್ಟು ಶ್ರೇಷ್ಠವಾದ ಆಶ್ರಯ ಮತ್ತೊಂದಿಲ್ಲ. ಈ ಬ್ರಹ್ಮಾಂಡವೇನು ಸಾಮಾನ್ಯವೆ? ಸಮುದ್ರ ತೀರದ ಮರಳಿನ ಕಣಗಳನ್ನು ಮೀರಿ ಸೂರ್ಯ ಚಂದ್ರ ನಿಹಾರಿಕೆಗಳಿವೆ. ಇಂತಹ ಬೃಹತ್ ವಿಶ್ವಕ್ಕೆ ತಳಪಾಯ ಇನ್ನೆಷ್ಟು ದೊಡ್ಡದಾಗಿರಬೇಕು ಮತ್ತು ಭದ್ರವಾಗಿರಬೇಕು. ಇವನು ಸರ್ವಜ್ಞ. ಈ ಪ್ರಪಂಚದಲ್ಲಿ ಎಲ್ಲವನ್ನೂ ಸೃಷ್ಟಿಸಿದವನು. ಅವನು ಏತಕ್ಕಾಗಿ ಸೃಷ್ಟಿಸಿದನೋ ಅದು ಅವನೊಬ್ಬನಿಗೇ ಗೊತ್ತು. ನಾವೆಲ್ಲ ನಮ್ಮ ಎದುರಿಗೆ ಇರುವ ವಸ್ತುವನ್ನು ಸ್ವಲ್ಪ ತಿಳಿದುಕೊಳ್ಳಬಲ್ಲೆವು ಅಷ್ಟೆ. ಆಳಕ್ಕೆ ಹೋಗಲಾರೆವು. ಅದರ ಗುಣಗಳನ್ನೆಲ್ಲ ತಿಳಿದುಕೊಳ್ಳಲಾರೆವು. ಅದಕ್ಕೂ ಮತ್ತೊಂದಕ್ಕೂ ಇರುವ ಸಂಬಂಧ ನಮಗೆ ಗೊತ್ತಿಲ್ಲ. ಭೂಮದಲ್ಲಿ ಅದಕ್ಕೆ ಇರುವ ಸ್ಥಾನ ನಮಗೆ ಗೊತ್ತಿಲ್ಲ. ಇದೆಲ್ಲ ಗೊತ್ತಿರುವುದು ಒಬ್ಬನಿಗೇ. ಅವನೇ ಪರಮಾತ್ಮ. ಈ ಪ್ರಪಂಚದಲ್ಲಿ ಜ್ಞೇಯ ವಸ್ತು ಎಂದರೆ ತಿಳಿದುಕೊಳ್ಳಬೇಕಾಗಿರುವುದು ಇದೊಂದೇ. ಉಳಿದವುಗಳೆಲ್ಲ ಅಲ್ಪ. ಅಲ್ಪವನ್ನು ತಿಳಿದುಕೊಂಡರೆ ಅಲ್ಲಿಗೆ ಅದು ಕೊನೆಗಾಣುವುದು. ಆದರೆ ಯಾವಾಗ ಪ್ರಪಂಚದಲ್ಲಿ ಭಗವಂತನನ್ನು ಅರಿಯುವೆವೊ ಆಗ ಎಲ್ಲವನ್ನೂ ಅರಿಯುವೆವು. ನಾವೆಂದರೆ ಏನೆನ್ನುವುದು ಗೊತ್ತಾಗುವುದು, ಜಗತ್ತೆಂದರೆ ಏನೆನ್ನುವುದು ಗೊತ್ತಾಗುವುದು. ಅವನೇ ಶ್ರೇಷ್ಠವಾದ ಸ್ಥಾನ, ಪರಂಧಾಮ. ಯಾವಾಗ ನಾವು ಅಲ್ಲಿಗೆ ಹೋಗುವೆವೋ ಈ ಸಂಸಾರ ಚಕ್ರದಿಂದ ತಪ್ಪಿಸಿಕೊಳ್ಳುತ್ತೇವೆ. ಕರ್ಮ ಇನ್ನು ಮೇಲೆ ನಮ್ಮನ್ನು ಅಲ್ಲಿಂದ ಎಳೆತರಲಾರದು, ಬಂಧನದ ನೊಗವನ್ನು ಕತ್ತಿನಮೇಲೆ ಇಡಲಾರದು. ನಾವು ಮುಕ್ತರಾಗು ತ್ತೇವೆ, ಬಂಧನದಿಂದ ಎಂದೆಂದಿಗೂ ಪಾರಾಗುತ್ತೇವೆ. ಎಲ್ಲಾ ಸಂಶಯಗಳೂ ನಾಶವಾಗುತ್ತವೆ, ಆಸೆಗಳು ಸೀದು ಹೋಗುತ್ತವೆ.</p>
  <p>ಅನಂತರೂಪನು ಅವನು. ಈ ಪ್ರಪಂಚದಲ್ಲಿ ಇರುವ ಎಲ್ಲಾ ನಾಮರೂಪಗಳ ಹಿಂದೆ ಇರುವವನು ಅವನೆ. ಅವನೇ ವಿಶ್ವವನ್ನೆಲ್ಲಾ ವ್ಯಾಪಿಸಿಕೊಂಡಿರುವನು. ಆಕಾಶ ಹೇಗೆ ನಾಮರೂಪ ಗಳನ್ನೆಲ್ಲ ವ್ಯಾಪಿಸಿಕೊಂಡಿದೆಯೋ, ಅದರ ಒಳಗೆ ಮತ್ತು ಹೊರಗೆ ಇದೆಯೋ ಹಾಗೆಯೇ ಭಗವಂತ ನಮ್ಮೊಳಗೆ ಮತ್ತು ಹೊರಗೆ ಇರುವನು.</p>
  <div>ವಾಯುರ್ಯಮೋ<span class="en">s</span>ಗ್ನಿರ್ವರುಣಃ ಶಶಾಂಕಃ ಪ್ರಜಾಪತಿಸ್ತ್ವಂ ಪ್ರಪಿತಾಮಹಶ್ಚ <span class="en">।<br/></span>ನಮೋ ನಮಸ್ತೇ<span class="en">s</span>ಸ್ತು ಸಹಸ್ರಕೃತ್ವಃ ಪುನಶ್ಚ ಭೂಯೋ<span class="en">s</span>ಪಿ ನಮೋ ನಮಸ್ತೇ 	॥ 39 ॥</div>
  <div>ವಾಯು, ಯಮ, ಅಗ್ನಿ, ವರುಣ, ಚಂದ್ರ, ಪ್ರಜಾಪತಿ, ಮತ್ತು ಅವರ ಪಿತಾಮಹನೂ ಅವರೆಲ್ಲರೂ ನೀನೇ. ನಿನಗೆ ಸಾವಿರ ನಮಸ್ಕಾರಗಳು. ಪುನಃ ನಮಸ್ಕಾರ ಮತ್ತೊಮ್ಮೆ ನಮಸ್ಕಾರ.</div>
  <p>ನೀನೆ ಎಲ್ಲವೂ ಆಗಿರುವೆ ಎಂದು ಹೇಳಿ ಬಾರಿ ಬಾರಿಗೆ ನಮಸ್ಕರಿಸುತ್ತಾನೆ. ಯಾವಾಗ ಒಬ್ಬನಲ್ಲಿ ಉದ್ವೇಗಾತಿಶಯವಿರುವುದೊ, ಆಗ ಒಮ್ಮೆ ಅವನು ಹೇಳಿದರೆ ತೃಪ್ತಿಯಾಗುವುದಿಲ್ಲ, ಪುನಃ ಅದನ್ನು ಹೇಳುವುದು ಮಾನವಸಹಜವಾದುದು.</p>
  <p>ಣಿಲ7ಖಿಙಣ40ಃ2 ಪ್ ನಮಃ ಪುರಸ್ತಾದಥ ಪೃಷ್ಠತಸ್ತೇ <br/>	ನಮೋ<span class="en">s</span>ಸ್ತು ತೇ ಸರ್ವತ ಏವ ಸರ್ವ ।</p>
  <div>ಅನಂತವೀರ್ಯಾಮಿತವಿಕ್ರಮಸ್ತ್ವಂ <br/>	ಸರ್ವಂ ಸಮಾಪ್ನೋಷಿ ತತೋ<span class="en">s</span>ಸಿ ಸರ್ವಃ 	॥ 40  ॥</div>
  <div>ಪರಮಾತ್ಮನೇ, ನಿನಗೆ ಹಿಂದೆ ಮುಂದೆ, ಮತ್ತು ಎಲ್ಲಾ ಕಡೆಯಲ್ಲಿಯೂ ನಮಸ್ಕಾರ. ಅನಂತವೀರ್ಯನೆ, ನೀನು ಅಮಿತ ಪರಾಕ್ರಮನು. ನೀನು ಎಲ್ಲವನ್ನೂ ವ್ಯಾಪಿಸಿಕೊಂಡಿರುವುದರಿಂದ ಸರ್ವಸ್ವರೂಪನಾಗಿರುವೆ.</div>
  <p>ಪರಮಾತ್ಮನೇ ಎಲ್ಲರಿಗೂ ಆತ್ಮಸ್ವರೂಪನಾಗಿರುವನು. ಮನೆ ಮನೆಯಲ್ಲಿ ವಿದ್ಯುಚ್ಛಕ್ತಿ ಬಲ್ಬಿ ನಲ್ಲಿ ಬೆಳಗುತ್ತಿದೆ. ಆದರೆ ಅದು ಒಂದೇ ಮೂಲದಿಂದ ಬಂದುದು. ವಿವಿಧ ಬಣ್ಣಗಳ ಬಲ್ಬುಗಳ ಹಿಂದೆ ಬೆಳಗುವುದೊಂದೇ ಶಕ್ತಿ. ಅದರಂತೆಯೇ ನಮ್ಮ ಹಿಂದೆಲ್ಲ ಬೆಳಗುವವನು ಅವನೇ. ಯಾವುದನ್ನು ನಾವು ಎಂದು ಹೇಳಿಕೊಳ್ಳುತ್ತೇವೆಯೊ ಅದರೊಳಗೆ ಬೆಳಗುವವನೂ ಅವನೇ. ಅವನು ಯಾವಾಗ ಎಲ್ಲ ಕಡೆಯೂ ಇರುವನೊ, ಆಗ ಎಲ್ಲ ಕಡೆಗೂ ನಮಸ್ಕಾರ. ಅವನ ಒಂದು ಭಾಗದಷ್ಟೇ ಮತ್ತೊಂದು ಭಾಗ ಪವಿತ್ರ. ಸಕ್ಕರೆಯಿಂದ ಮಾಡಿದ ಬೊಂಬೆಯ ತಲೆಯನ್ನು ತಿಂದರೂ ಒಂದೇ, ಕಾಲನ್ನು ತಿಂದರೂ ಒಂದೇ.</p>
  <p>ಅವನು ಅನಂತ ಪರಾಕ್ರಮಶಾಲಿ. ಈ ಬ್ರಹ್ಮಾಂಡವನ್ನು ಸೃಷ್ಟಿಸಿದವನು, ಆಳುತ್ತಿರವವನು, ಎಲ್ಲವನ್ನು ತನ್ನ ನಿಯಮವೆಂಬ ವಜ್ರಮುಷ್ಟಿಯಲ್ಲಿ ಬಿಗಿದು ಹಿಡಿದಿರುವನು. ಅತಿ ಸಣ್ಣದಾದರೂ ಆಗಲೀ, ದೊಡ್ಡದಾದರೂ ಆಗಲೀ, ಯಾವುದೂ ಅವನನ್ನು ಮೀರಿ ಹೋಗಲಾರದು. ಈ ಪ್ರಪಂಚ ವನ್ನೆಲ್ಲ ಅವನು ವ್ಯಾಪಿಸಿಕೊಂಡಿರುವನು. ಎಲ್ಲವೂ ಅವನೇ ಆಗಿರುವನು. ಹೇಗೆ ಚಿನ್ನ ಅದರಿಂದ ಆದ ಪ್ರತಿಯೊಂದು ನಗನಾಣ್ಯದ ಹಿಂದೆಯೂ ಇದೆಯೋ, ಹಾಗೆಯೇ ಈ ಪ್ರಪಂಚದ ಎಲ್ಲಾ ನಾಮರೂಪಗಳ ಹಿಂದೆಯೂ ಅವನೇ ಇರುವನು.</p>
  <div>ಸಖೇತಿ ಮತ್ವಾ ಪ್ರಸಭಂ ಯದುಕ್ತಂ <br/>	ಹೇ ಕೃಷ್ಣ ಹೇ ಯಾದವ ಹೇ ಸಖೇತಿ <span class="en">।<br/></span>ಅಜಾನತಾ ಮಹಿಮಾನಂ ತವೇದಂ <br/>	ಮಯಾ ಪ್ರಮಾದಾತ್ ಪ್ರಣಯೇನ ವಾಪಿ 	॥ 41 <span class="en">॥<br/></span>ಯಚ್ಚಾವಹಾಸಾರ್ಥಮಸತ್ಕೃತೋ<span class="en">s</span>ಸಿ <br/>	ವಿಹಾರಶಯ್ಯಾಸನಭೋಜನೇಷು <span class="en">।<br/></span>ಏಕೋ<span class="en">s</span>ಥವಾಪ್ಯಚ್ಯುತ ತತ್ಸಮಕ್ಷಂ <br/>	ತತ್ಕಾ ್ಷಮಯೇ ತ್ವಾಮಹಮಪ್ರಮೇಯಮ್ 	॥ 42 ॥</div>
  <div>ಅಚ್ಯುತ, ನಿನ್ನ ಮಹಿಮೆಯನ್ನು ಮತ್ತು ವಿಶ್ವರೂಪವನ್ನು ಅರಿಯದೆ ನೀನು ನನ್ನ ಸ್ನೇಹಿತನೆಂದು ತಿಳಿದು, ಮರೆವಿನಿಂದ ಆಗಲಿ, ಪ್ರೀತಿಯಿಂದ ಆಗಲಿ, “ಕೃಷ್ಣ, ಯಾದವ, ಸಖ,” ಎಂದು ನಿನ್ನನ್ನು ಕರೆದು ಅವಿವೇಕವನ್ನೇ ನಾದರೂ ಮಾಡಿದ್ದರೆ, ವಿನೋದವಾಗಿ ಆಟವಾಡುವಾಗಲೊ, ಊಟಮಾಡುವಾಗಲೊ, ಮಲಗುವಾಗಲೊ, ನಿನ್ನೊಟ್ಟಿಗಿದ್ದಾಗ, ನನ್ನಿಂದ ನಿನಗೆ ಏನಾದರೂ ಅಪಮಾನವಾಗಿದ್ದರೆ, ಅದನ್ನು ಕ್ಷಮಿಸಬೇಕೆಂದು ಪ್ರಾರ್ಥಿಸು ತ್ತೇನೆ.</div>
  <p>ಅರ್ಜುನ ಮೊದಲು ಶ್ರೀಕೃಷ್ಣನನ್ನು ತನ್ನ ಕೇವಲ ಸಖ ಎಂದು ಮಾತ್ರ ತಿಳಿದಿದ್ದ. ಶ್ರೀಕೃಷ್ಣನ ಮಹಿಮೆ ಗೊತ್ತಾದದ್ದು ಕುರುಕ್ಷೇತ್ರದ ಯುದ್ಧಭೂಮಿಯಲ್ಲಿ. ಚಿನ್ನವನ್ನು ಒರೆಗಲ್ಲಿಗೆ ತಿಕ್ಕಿದಾಗ ತಾನೆ ಅದು ಏನು ಎಂಬುದು ಗೊತ್ತಾಗುವುದು. ಯಾವಾಗ ವಿಶ್ವರೂಪವನ್ನು ನೋಡಿದನೊ, ಆಗ ಶ್ರೀಕೃಷ್ಣನ ಮಹಿಮೋನ್ನತ ವ್ಯಕ್ತಿತ್ವ ಗೊತ್ತಾಗುವುದು. ಆಗ ಹಿಂದೆ ಶ್ರೀಕೃಷ್ಣನನ್ನು ಅಷ್ಟು ಸದರದಿಂದ ಕಂಡುದಕ್ಕೆ ಕ್ಷಮಾಪಣೆ ಬೇಡುವನು. ಇದನ್ನೆಲ್ಲ ಅಜ್ಞಾನದಲ್ಲಿದ್ದಾಗ ಮಾಡಿದ್ದು. ಆವಾಗ ನಮಗೆ ಏನೂ ಅನ್ನಿಸುವುದಿಲ್ಲ. ಆದರೆ ಜ್ಞಾನೋದಯವಾದ ಕೂಡಲೆ ಮೊದಲು ನಮಗೆ ಗೊತ್ತಾಗುವುದು ನಮ್ಮ ಅವಿವೇಕ. ಅಯ್ಯೋ ಎಂತಹ ತಪ್ಪನ್ನು ನಾನು ಮಾಡಿದೆ ಎಂದು ಆಗ ತಳಮಳಿಸುವೆವು.</p>
  <div>ಪಿತಾ<span class="en">s</span>ಸಿ ಲೋಕಸ್ಯ ಚರಾಚರಸ್ಯ ತ್ವಮಸ್ಯ <br/>	ಪೂಜ್ಯಸ್ಯ ಗುರುರ್ಗರೀಯಾನ್ ।<br/>ನ ತ್ವತ್ಸಮೋ<span class="en">s</span>ಸ್ತ್ಯಭ್ಯಧಿಕಃ ಕುತೋ<span class="en">s</span>ನ್ಯೋ <br/>	ಲೋಕತ್ರಯೇ<span class="en">s</span>ಪ್ಯಪ್ರತಿಮಪ್ರಭಾವ 	॥ 43 ॥</div>
  <div>ಅಪ್ರತಿಮ ಪ್ರಭಾವನೆ, ಸ್ಥಾವರ ಜಂಗಮ ಲೋಕಕ್ಕೆ ತಂದೆ ನೀನು. ಅದಕ್ಕೆ ಪೂಜ್ಯನೂ ಗುರುವೂ ಶ್ರೇಷ್ಠನೂ ಆಗಿರುವೆ. ಲೋಕತ್ರಯದಲ್ಲಿ ನಿನಗೆ ಸಮಾನರಿಲ್ಲ. ಹೀಗಿರುವಾಗ ನಿನಗಿಂತ ದೊಡ್ಡವರು ಎಲ್ಲಿರುವರು?</div>
  <p>ಭಗವಂತನ ಪ್ರಭಾವ ಅಪ್ರತಿಮವಾದುದು. ಇದರಷ್ಟು ತನ್ನ ಪ್ರಭಾವವನ್ನು ನಮ್ಮ ಮೇಲೆ ಬೀರುವ ಮತ್ತೊಂದು ಇಲ್ಲ. ಅದು ಅಮೋಘವಾದುದು. ಎಷ್ಟು ದಿನಗಳ ಮೇಲೆ ಆದರೂ ಅದು ನಮ್ಮ ಮೇಲೆ ಪ್ರಭಾವವನ್ನು ಬೀರಿಯೆ ಬೀರುವುದು. ಎಂದಿಗೂ ಅದು ವ್ಯರ್ಥವಾಗುವುದಿಲ್ಲ. ಅವನ ಪ್ರಭಾವವೆಂಬುದು ಬೀಜದಂತೆ. ಒಂದಲ್ಲ ಒಂದು ದಿನ ಅದು ಮೊಳೆಯುವುದು. ಯಾವಾಗ ಅದಕ್ಕೆ ಸ್ವಲ್ಪ ತೇವ ಮತ್ತು ನೆಲದ ಆಸರೆ ಸಿಕ್ಕುವುದೊ ಆಗ ಅದರೊಳಗೆ ಇರುವ ಸಸಿ ಬೇರು ಬಿಡಲೆತ್ನಿಸುವುದು. ಭಗವಂತ ಕೆಲವರ ಮೇಲೆ ತನ್ನ ಪ್ರಭಾವವನ್ನು ಬೀರಲು ಸ್ವಲ್ಪಕಾಲ ತೆಗೆದು ಕೊಳ್ಳುವನು. ಅವರು ಕಲ್ಲು ನೆಲದಂತೆ, ಬಂಡೆಯಂತಿರುವರು. ಆದರೆ ಅನೇಕ ಕಡೆ ನಾವು ಬಂಡೆಯ ಸಂದಿನಿಂದ ದೊಡ್ಡ ಗಿಡ ಎದ್ದಿರುವುದನ್ನು ನೋಡುತ್ತೇವೆ. ಬೆಳವಣಿಗೆಗೆ ವಿರೋಧವಾಗಿ ವಾತಾವರಣ ಇದ್ದರೂ ಅವನ ಕರುಣೆ ನಮ್ಮ ಮೇಲೆ ಬಿದ್ದರೆ ಹೇಗೊ ಅವನ ಕಡೆ ಹೋಗುವುದಕ್ಕೆ ಅವಕಾಶವನ್ನು ಅವನು ಕಲ್ಪಿಸುವನು.</p>
  <p>ಅವನು ಚರ ಅಚರ ವಸ್ತುಗಳಿಗೆಲ್ಲಾ ತಂದೆಯಾಗಿರುವನು. ಎಲ್ಲವನ್ನು ಸೃಷ್ಟಿಸಿದವನು ಮಾತ್ರ ವಲ್ಲ. ಎಲ್ಲರ ರಕ್ಷಣೆಯೂ ಅವನ ಜವಾಬ್ದಾರಿ. ಅವನು ಯಾವುದನ್ನೂ ತಿರಸ್ಕರಿಸುವುದಿಲ್ಲ. ಬಂದುದೆಲ್ಲ ಮುಂದುವರಿಯುವುದಕ್ಕೆ ಅವಕಾಶ ಕಲ್ಪಿಸುವನು. ಬೆಟ್ಟದ ಮೇಲೆ ಹುಟ್ಟಿರುವ ಗಿಡಕ್ಕೆ ನೀರೆರೆಯುವನು. ಪಶುಪಕ್ಷಿ ಪ್ರಾಣಿಗಳಿಗೆಲ್ಲ ಕಾಲಕಾಲಕ್ಕೆ ಆಹಾರ ಒದಗಿಸುವನು. ಅವುಗಳಿಗೆಲ್ಲ ಅಷ್ಟು ಸುಂದರವಾದ ಬಟ್ಟೆಯನ್ನು ಕೊಟ್ಟಿರುವನು. ಪಕ್ಷಿಗಳಿಗೆಲ್ಲ ಎಷ್ಟೊಂದು ಆಕಾರದ ಪುಕ್ಕಗಳು, ಅದರಲ್ಲಿ ಎಂತೆಂತಹ ಬಣ್ಣಗಳು! ಬೆಳಗ್ಗೆ ಹುಟ್ಟಿ ಸಾಯಂಕಾಲ ಸತ್ತು ಬೀಳುವ ಚಿಟ್ಟೆಯ ರೆಕ್ಕೆಯ ಮೇಲೆ ಎಂತಹ ಅದ್ಭುತವಾದ ಚಿತ್ರ ಬರೆದಿರುವನು ದೇವರು! ಮನುಷ್ಯ ಅವುಗಳನ್ನು ನೋಡಿ ತನ್ನ ಬಟ್ಟೆಗೆ ಬಣ್ಣಹಾಕಬೇಕಾಗಿದೆ. ಯಾವಾಗ ಅವನು ಲೋಕಕ್ಕೆ ತಂದೆ ಎಂಬ ಭಾವ ಬರುವುದೊ, ನಾವು ಆಗ ಎಲ್ಲವನ್ನೂ ಪ್ರೀತಿಸುತ್ತೇವೆ. ಏಕೆಂದರೆ ಇವರೆಲ್ಲರೂ ನಮ್ಮಂತೆಯೆ ಭಗವಂತನ ಮಕ್ಕಳು.</p>
  <p>ಅವನು ಬರೀ ತಂದೆಯಲ್ಲ, ಪೂಜ್ಯ ತಂದೆ. ಪರಮ ಪವಿತ್ರ ಭಗವಂತ. ಅವನಷ್ಟು ಗೌರವಕ್ಕೆ ಅರ್ಹವಾದುದು ಈ ಪ್ರಪಂಚದಲ್ಲಿ ಇಲ್ಲ. ಅವನು ಲೋಕಗುರು. ಆ ಲೋಕಗುರುವೇ ಹಲವು ಮಾನವ ಗುರುಗಳ ಮೂಲಕ ಕೆಲಸ ಮಾಡಿ ನಮ್ಮನ್ನು ಗುರಿಯೆಡೆಗೆ ಒಯ್ಯುತ್ತಿರುವನು, ನಮ್ಮ ಆಧ್ಯಾತ್ಮಿಕ ಜೀವನ ವಿಕಾಸವಾಗಲು ಅವಕಾಶ ಕಲ್ಪಿಸುವನು. ಅದಕ್ಕೆ ಬೇಕಾದ ಗ್ರಂಥಗಳನ್ನು ಒದಗಿಸುವನು. ಆ ಜೀವನ ವಿಕಾಸವಾಗುವುದಕ್ಕೆ ವಾತಾವರಣವನ್ನು ಕಲ್ಪಿಸುವನು. ಇರುವ ಆತಂಕ ಗಳನ್ನು ನಿವಾರಿಸುವನು, ದೊರಕದ ವಸ್ತುಗಳನ್ನು ಒದಗಿಸುವನು, ಲೋಕಗುರು ಸದಾಕಾಲದಲ್ಲಿ ಕೆಲಸ ಮಾಡುತ್ತಿರುವನು. ಯಾರು ಉತ್ತಮ ಜೀವನ ನಡೆಸಲು ತವಕಪಡುತ್ತಿರುವರೋ, ಅವರಿಗೆ ಭಗವಂತ ಹೇಗೆ ಕೆಲಸ ಮಾಡುತ್ತಿರುವನು ಎಂಬುದು ವೇದ್ಯ.</p>
  <p>ಈ ಪ್ರಪಂಚದಲ್ಲಿ, ಜ್ಞಾನದಲ್ಲಿ ಶಕ್ತಿಯಲ್ಲಿ ಪವಿತ್ರತೆಯಲ್ಲಿ ಅವನಿಗೆ ಸರಿ ಸಮಾನರಾರು ಇರಬಲ್ಲರು? ನೂರಾರು ಜನ ಗೌಣ ದೇವರುಗಳು ಇರಬಹುದು. ಆದರೆ ಅವರುಗಳ ಮೂಲಕ ಕೆಲಸ ಮಾಡುತ್ತಿರುವವನು ದೇವದೇವನಾದ ಭಗವಂತನೊಬ್ಬನೇ. ಇತರರೆಲ್ಲ ಅವನ ಆಜ್ಞಾ ಧಾರಕರು. ಅವನಿಗೆ ಸಮನೇ ಇಲ್ಲದಿರುವಾಗ ಅವನನ್ನು ಮೀರಲು ಹೇಗೆ ಸಾಧ್ಯ?</p>
  <div>ತಸ್ಮಾತ್ ಪ್ರಣಮ್ಯ ಪ್ರಣಿಧಾಯ ಕಾಯಂ <br/>	ಪ್ರಸಾದಯೇ ತ್ವಾಮಹಮೀಷಮೀಡ್ಯಮ್ ।<br/>ಪಿತೇವ ಪುತ್ರಸ್ಯ ಸಖೇವ ಸಖ್ಯುಃ <br/>	ಪ್ರಿಯಃ ಪ್ರಯಾಯಾರ್ಹಸಿ ದೇವ ಸೋಢುಮ್ 	॥ 44 ॥</div>
  <div>ದೇವ, ಆದಕಾರಣ ನನ್ನ ಶರೀರವನ್ನು ದಂಡದಂತೆ ಕೆಳಗೆ ಉರುಳಿಸಿ, ನಮಸ್ಕರಿಸಿ ಸ್ತುತ್ಯರ್ಹನೂ ಈಶ್ವರನೂ ಆದ ನಿನ್ನನ್ನು ಪ್ರಸನ್ನನಾಗೆಂದು ಪ್ರಾರ್ಥೀಸುತ್ತೇನೆ. ತಂದೆ ಮಗನ ಅಪರಾಧವನ್ನು, ಸ್ನೇಹಿತರು ಸ್ನೇಹಿತನ ಅಪರಾಧವನ್ನು, ಪ್ರಿಯನು ಪ್ರಿಯಳ ಅಪರಾಧವನ್ನು ಸಹಿಸಿಕೊಳ್ಳುವಂತೆ ಸಹಿಸಿಕೊಳ್ಳಬೇಕು.</div>
  <p>ಅರ್ಜುನ ತನ್ನ ಶರೀರವನ್ನು ದಂಡದಂತೆ ಕೆಳಗೆ ಉರುಳಿಸಿ ಸಾಷ್ಟಾಂಗ ಪ್ರಣಾಮ ಮಾಡುತ್ತಾನೆ. ಈ ನಮಸ್ಕಾರದಲ್ಲಿ ಅಹಂಕಾರ ಸಂಪೂರ್ಣವಾಗಿ ಶರಣಾಗಿದೆ ಭಗವಂತನಿಗೆ. ನಾನು ಎಂಬುದನ್ನು ಭಗವಂತನಿಗೆ ಅರ್ಪಿಸಿ, ದೇವರೆ, ನಾನು ಸೊನ್ನೆ, ನೀನು ಸೊನ್ನೆಗೆ ಬೆಲೆ ಕೊಡುವ ಒಂದು ಎಂದು ಒಪ್ಪಿಕೊಂಡಿರುವನು.</p>
  <p>ನನ್ನ ಮೇಲೆ ಪ್ರಸನ್ನನಾಗು ಎಂದು ಬೇಡುತ್ತಿರುವನು. ತಾನೇನೊ ಹಿಂದೆ ದೊಡ್ಡ ಅಪರಾಧವನ್ನು ಇವನಿಗೆ ಮಾಡಿದ್ದೆ; ಅದನ್ನು ಕ್ಷಮಿಸಬೇಕು ಎಂದು ಬೇಡುವನು. ಹಾಗೆ ಕ್ಷಮಾಪಣೆಯನ್ನು ಬೇಡುವಾಗ ಮೂರು ಉದಾಹರಣೆಗಳನ್ನು ತರುವನು. ತಂದೆ ತನ್ನ ಮಗ ಮಾಡಿದ ತಪ್ಪನ್ನು ಮನ್ನಿಸುವಂತೆ ಮನ್ನಿಸು ಎಂದು ಕೇಳಿಕೊಳ್ಳುತ್ತಾನೆ. ಇಲ್ಲಿ ತಂದೆಗೆ ಎಲ್ಲಾ ಗೊತ್ತಿದೆ. ಮಗುವಿ ಗಾದರೋ ಪ್ರಪಂಚದಲ್ಲಿ ಯಾವುದನ್ನು ಮಾಡಬೇಕು, ಯಾವುದನ್ನು ಬಿಡಬೇಕು ಎಂಬುದು ಗೊತ್ತಿಲ್ಲ. ಅನೇಕ ವೇಳೆ ಮಾಡಬಾರದುದನ್ನು ಮಾಡುತ್ತದೆ, ಮಾಡುವುದನ್ನು ಬಿಡುತ್ತದೆ. ಆದರೆ ಪ್ರೀತಿ ಇರುವ ತಂದೆಯಾದರೊ, ಪಾಪ ಮಗು, ಅದಕ್ಕೆ ಗೊತ್ತಿಲ್ಲ, ಹಾಗೆ ಮಾಡಿತು ಎಂದು ಅದನ್ನೆಲ್ಲ ಮರೆಯುತ್ತಾನೆ. ಪ್ರೀತಿ ಇದ್ದರೆ ಅದು ಎಲ್ಲವನ್ನು ಮರೆಸುವುದು. ಪ್ರೀತಿಸುವ ವ್ಯಕ್ತಿಯಲ್ಲಿ ನಾವು ತಪ್ಪನ್ನೆ ಕಾಣುವುದಿಲ್ಲ. ಒಂದು ವೇಳೆ ಕಂಡರೂ, ಇದೇನು ಮಹಾ, ಎಂದು ತಳ್ಳಿಬಿಡುವೆವು. ಒಂದು ವೇಳೆ ಅದು ದೊಡ್ಡ ತಪ್ಪೇ ಎಂದು ಗೊತ್ತಾದರೂ, ಈ ಪ್ರಪಂಚದಲ್ಲಿ ತಪ್ಪುಮಾಡದವರು ಯಾರು ಇರುವರು ಎಂದು ತೇಲಿಸಿಬಿಡುತ್ತೇವೆ. ಪ್ರೀತಿಯೊಂದಿದ್ದರೆ ಶತಶತ ಅಪರಾಧಗಳನ್ನೂ ಕ್ಷಮಿಸ ಬಲ್ಲದು. ಯಾವಾಗ ಪ್ರೀತಿ ಇಲ್ಲವೊ, ಸಣ್ಣದು ಅಕ್ಷಮ್ಯವಾದ ಮಹಾ ಅಪರಾಧವಾಗಿ ಪರಿಣಮಿಸು ವುದು. ಎಲ್ಲಿ ಪ್ರೀತಿ ಇದೆಯೊ ಅದನ್ನು ಗಮನಿಸಿಸುವುದೇ ಇಲ್ಲ. ಸ್ನೇಹಿತನನ್ನು ಮನ್ನಿಸುವಂತೆ, ಪ್ರಿಯ ಪ್ರಿಯಳ ಅಪರಾಧವನ್ನು ಮನ್ನಿಸುವಂತೆ ಮನ್ನಿಸು ಎನ್ನುತ್ತಾನೆ. ಸ್ನೇಹಿತರನ್ನು ಪ್ರಿಯ ಪ್ರಿಯಳನ್ನು ಬಂಧಿಸಿರುವುದು ಪ್ರೀತಿಯೆ. ಪ್ರೀತಿಯ ಆಧಾರದಮೇಲೆ ನಿಂತುಕೊಂಡರೆ ಮಾತ್ರ ಏನನ್ನು ಬೇಕಾದರೂ ಕ್ಷಮಿಸಬಹುದು. ಅರ್ಜುನ ಭಗವಂತನನ್ನು ಪ್ರಾರ್ಥಿಸುವುದು ಈ ದೃಷ್ಟಿ ನಾವೊಂದು ತಪ್ಪಿನ ಕಂತೆಯೇ ಆಗಿದ್ದೇವೆ. ಅವನು ನಮ್ಮ ಯೋಗ್ಯತೆಗೆ ತಕ್ಕ ವರ ಕೊಡುವಂತೆ ಆದರೆ ನಾವು ಎಂದೆಂದಿಗೂ ಉದ್ಧಾರವಾಗುವಂತೆಯೇ ಇಲ್ಲ. ಅವನು ನಮ್ಮ ಯೋಗ್ಯತೆಗಿಂತ ಹೆಚ್ಚನ್ನು ಕೊಡುತ್ತಾನೆ. ನಾವು ಮಾಡಿರುವ ಮಹಾಪರಾಧಗಳನ್ನೆಲ್ಲಾ ಮನ್ನಿಸುತ್ತಾನೆ. ಗಾಢಾಂಧಕಾರದಲ್ಲಿ ಮಿಂಚುತ್ತಿರುವ ಹುಳುಗಳಂತೆ ನಮ್ಮ ಒಳ್ಳೆಯ ಗುಣ. ಎಲ್ಲೊ ಮಿಣುಕು ಮಿಣುಕು ಎನ್ನುತ್ತಿದೆ. ದೇವರು ನಮ್ಮಲ್ಲಿರುವ ಕತ್ತಲೆಯನ್ನೆಲ್ಲ ಮರೆತು ಆ ಮಿಣುಕು ಹುಳವನ್ನು ಎತ್ತಿಕೊಂಡು ಅದನ್ನು ಮೆಚ್ಚುವನು.ದೇವರೇ ನಾನು ಮಹಾಪರಾಧಮಾಡಿದೆ, ನನ್ನನ್ನು ಉದ್ಧರಿಸು ಎನ್ನುವುದು ನಮ್ಮ ಒಂದು ಒಳ್ಳೆಯ ಗುಣ. ನಾವು ಇದನ್ನು ತೋರಿಸಿದರೆ ಸಾಕು, ದೇವರು ಮೆಚ್ಚುತ್ತಾನೆ, ಕ್ಷಮಿಸುತ್ತಾನೆ. ಅದರಲ್ಲಿ ಸಂದೇಹವೇ ಇಲ್ಲ. ಅರ್ಜುನ ಭಗವಂತನನ್ನು ಬೇಡುತ್ತಿರುವುದು ಕೂಡ ಈ ವರವನ್ನೇ.</p>
  <p>ಅದೃಷ್ಟಪೂರ್ವಂ ಹೃಷಿತೋ<span class="en">s</span>ಸ್ಮಿ ದೃಷ್ಟ್ವಾ ಭಯೇನ ಚ ಪ್ರವ್ಯಥಿತಂ ಮನೋ ಮೇ ।<br/>ತದೇವ ಮೇ ದರ್ಶಯ ದೇವ ರೂಪಂ ಪ್ರಸೀದ ದೇವೇಶ ಜಗನ್ನಿವಾಸ ॥ 45 ॥</p>
  <p>ದೇವ, ಹಿಂದೆ ಎಂದೂ ನೋಡದ ವಿಶ್ವರೂಪವನ್ನು ನೋಡಿ ಹರ್ಷಿತವಾಗಿದ್ದೇನೆ ಮತ್ತು ಭಯದಿಂದ ನನ್ನ ಮನಸ್ಸು ಕ್ಲೇಶಕೊಂಡಿದೆ. ದೇವೇಶ, ನಿನ್ನ ಆ ರೂಪವನ್ನೇ ನನಗೆ ತೋರಿಸು. ಜಗನ್ನಿವಾಸ ದಯೆ ತೋರು.</p>
  <p>ಇಲ್ಲಿ ಅರ್ಜುನ ಎರಡು ಭಾವಗಳಿಂದ ತಾಡಿತನಾಗಿರುವನು. ಒಂದು ಹಿಂದೆ ಎಂದೂ ನೋಡದ ಭಗವಂತನ ಐಶ್ವರ್ಯ ರೂಪವನ್ನು ನೋಡಿ ಆನಂದಪಡುತ್ತಿರುವನು. ಮತ್ತು ಅದೇ ಭಯಂಕರ ವಿಶ್ವರೂಪವನ್ನು ನೋಡಿ ತಲ್ಲಣಿಸುತ್ತಿರುವನು. ಅದನ್ನು ಹೆಚ್ಚು ಕಾಲ ನೋಡಲಾರನು. ಇವನ ಮನಸ್ಸು ಭಗವಂತನ ರುದ್ರರೂಪವನ್ನು ನೋಡುವುದಕ್ಕೆ ಇನ್ನೂ ಅಣಿಯಾಗಿಲ್ಲ. ತುಂಬಾ ಸಿಹಿಯಾಗಿರುವುದನ್ನು ನಾವು ಹೆಚ್ಚು ತಿನ್ನುವುದಕ್ಕೆ ಆಗುವುದಿಲ್ಲ. ಸ್ವಲ್ಪ ತಿನ್ನುವುದರೊಳಗೆ ವಾಂತಿ ಬರುವುದು. ಹಾಗಾಗಿದೆ ವಿಶ್ವರೂಪ ಅರ್ಜುನನಿಗೆ. ನಿನ್ನ ರೂಪವನ್ನೇ ತೋರಿಸು ಎನ್ನುತ್ತಾನೆ. ಅಂದರೆ ಶ್ರೀಕೃಷ್ಣನ ಹಳೆಯ ರೂಪ. ಯಾವ ರೂಪಿನಲ್ಲಿ ಅವನನ್ನು ಸಖ ಎಂದು ಕರೆದನೊ, ಯಾವ ರೂಪಿನಲ್ಲಿ ಈಗ ಸಾರಥ್ಯವನ್ನು ಮಾಡುತ್ತಿರುವನೊ ಅದನ್ನೆ ತೋರು ಎನ್ನುವನು. ಜೀವನದಲ್ಲಿ ಒಂದು ವಸ್ತುವನ್ನು ಅದು ಏನು ಎಂಬುದನ್ನು ಆಲೋಚಿಸದೆ ಇಚ್ಛಿಸುತ್ತೇವ. ಅದು ಬಂದಾಗ ತಲ್ಲಣಿಸುತ್ತೇವೆ. ಏಕೆಂದರೆ ನಾವು ಸತ್ಯವನ್ನು ಒಂದು ರೀತಿ ಕಲ್ಪಿಸಿಕೊಂಡಿರುವೆವು. ವಾಸ್ತವದ ಸಿಡಿಲು ಹೊಡೆಯಿತು ಎಂದರೆ ನಮ್ಮ ಸುಂದರ ಕಲ್ಪನೆಯ ಅರಮನೆ ಪುಡಿಪುಡಿಯಾಗುವುದು. ಆ ಬಡಿತವನ್ನು ಸಹಿಸುವುದಕ್ಕೆ ಸಿದ್ಧರಾಗಿಲ್ಲ ನಾವಿನ್ನು.</p>
  <p>ಕಿರೀಟಿನಂ ಗದಿನಂ ಚಕ್ರಹಸ್ತ ಮಿಚ್ಛಾಮಿ ತ್ವಾಂ ದ್ರಷ್ಟುಮಹಂ ತಥೈವ ।<br/>ತೇನೈವ ರೂಪೇಣ ಚತುರ್ಭುಜೇನ ಸಹಸ್ರಬಾಹೋ ಭವ ವಿಶ್ವಮೂರ್ತೇ ॥ 46 ॥</p>
  <p>ಸಹಸ್ರ ಬಾಹುವೆ, ಮೊದಲಿನಂತೆ ಕಿರೀಟಧಾರಿಯೂ ಗದಾಧರನೂ ಚಕ್ರಪಾಣಿಯೂ ಆಗಿರುವ ನಿನ್ನನ್ನು ನೋಡಲು ಇಚ್ಛಿಸುತ್ತೇನೆ. ವಿಶ್ವಮೂರ್ತೆ, ಚತುರ್ಭುಜವುಳ್ಳ ನಿನ್ನ ಹಿಂದಿನ ರೂಪಿನಿಂದಲೇ ಇರುವವನಾಗು.</p>
  <p>ಅರ್ಜುನನಿಗೆ ಸಹಸ್ರಬಾಹುಗಳುಳ್ಳು ವಿಶ್ವರೂಪ ಬೇಕಾಗಿಲ್ಲ. ಅದು ಬಹಳ ಉಗ್ರವಾದದು. ಅದನ್ನು ಹೆಚ್ಚುಕಾಲ ಸಹಿಸಲಾರನು. ಅವನಿಗೆ ಚತುರ್ಭುಜವೇ ಸಾಕು. ಶಂಖಚಕ್ರಗದಾಪದ್ಮವೇ ಸಾಕು. ಎಲ್ಲಾ ವಿಧವಾದ ಆಯುಧಗಳನ್ನು ಅವನು ಧರಿಸಿರಬೇಕಾಗಿಲ್ಲ. ಗದೆ ಹತ್ತಿರದಲ್ಲಿರುವ ದುಷ್ಟರನ್ನು ದಮನಮಾಡುವುದುಕ್ಕೆ ಚಕ್ರ ದೂರದಲ್ಲಿರುವ ದುಷ್ಟರನ್ನು ನಿಗ್ರಹಿಸುವುದಕ್ಕೆ. ಅವನಿಗೆ ಸರ್ವವ್ಯಾಪಿಯಾದ ವಿಶ್ವಮೂರ್ತಿ ಬೇಕಾಗಿಲ್ಲ. ವಸುದೇವನ ಪುತ್ರ ಸಾಕು. ನೋಡಲು ಸೌಮ್ಯವಾಗಿರಬೇಕು. ಸೂರ್ಯ ಹುಟ್ಟುತ್ತಿರುವಾಗ ಅಥವಾ ಮುಳುಗುತ್ತಿರುವಾಗ ನೋಡಲು ಸುಂದರವಾಗಿರುವನು. ಅವನನ್ನು ಆಗ ಎಷ್ಟು ಹೊತ್ತು ಬೇಕಾದರೂ ನೋಡಬಹುದು. ಅದೇ ಸೂರ್ಯ ನೆತ್ತಿಯಮೇಲಿರುವಾಗ ಒಂದು ಕ್ಷಣ ನೋಡುವುದರೊಳಗೆ ಕಣ್ಣಿಗೆ ಕತ್ತಲೆ ಕಟ್ಟಿದಂತಾಗುವುದು. ಆಗಲೇ ಭಗವಂತ ದಯೆಯಿಂದ ಅರ್ಜುನನಿಗೆ ಹೇಳುತ್ತಾನೆ.</p>
</html>
