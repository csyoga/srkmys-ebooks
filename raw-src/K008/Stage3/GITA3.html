<?xml version="1.0"?>
<html>
  <div>ಕಥಂ ಭೀಷ್ಮಮಹಂ ಸಂಖ್ಯೇ ದ್ರೋಣಂ ಚ ಮಧುಸೂದನ ।<br/>ಇಷುಭಿಃ ಪ್ರತಿಯೋತ್ಸ್ಯಾಮಿ ಪೂಜಾರ್ಹಾವರಿಸೂದನ	 ॥ 4 ॥</div>
  <div>ಅರಿನಾಶಕ ಮಧುಸೂದನ, ಪೂಜಾರ್ಹರಾದ ಭೀಷ್ಮ, ದ್ರೋಣ ಮುಂತಾದವರೊಡನೆ ಬಾಣದಿಂದ ಹೇಗೆ ಎದುರಿಸಿ ಯುದ್ಧ ಮಾಡಲಿ?</div>
  <p>ಅರ್ಜುನನ ಹೃದಯದಲ್ಲಿ ಮಾನವಸಹಜವಾದ ಭಾವನೆ ಏಳುವುದು. ಭೀಷ್ಮರು ಇವನ ತಾತ, ತನ್ನ ತಂದೆಯನ್ನು ಕಳೆದುಕೊಂಡು ಕಾಡಿನಲ್ಲಿ ಅನಾಥರಾಗಿದ್ದಾಗ ಕರೆತಂದು ಅವರಿಗೆ ಹಸ್ತಿನಾವತಿ ಯಲ್ಲಿ ಆಶ್ರಯ ಕೊಟ್ಟು ಬೆಳೆಸಿದವರು ಅವರು. ಅವರ ಆಶ್ರಯ ಮತ್ತು ಹರಕೆಯ ಬಲದಿಂದ ಬೆಳೆದವರು ಪಾಂಡವರು. ಅದರಂತೆಯೇ ಇವನ ಬಿಲ್ಲಿನ ಗುರುವಾದ ದ್ರೋಣಾಚಾರ್ಯರು. ಅವರು ತನ್ನ ಮಗ ಅಶ್ವತ್ಥಾಮನಿಗಿಂತ ಹೆಚ್ಚಾಗಿ ಅರ್ಜುನನನ್ನು ಪ್ರೀತಿಸಿದ್ದರು. ಆದರ್ಶ ಗುರುವಿಗೆ, ಪ್ರೀತಿ ತನ್ನ ಮಗನಿಗಿಂತ ಯೋಗ್ಯ ಶಿಷ್ಯನ ಮೇಲೆ ಅಧಿಕ. ಶಿಷ್ಯ ನಿಜವಾಗಿಯೂ ಮಾನಸಿಕ ಪುತ್ರ. ಗುರುವನ್ನು ಅರ್ಥ ಮಾಡಿಕೊಂಡವನು, ಅವನಿತ್ತ ವಿದ್ಯೆಯನ್ನು ಅರಗಿಸಿಕೊಂಡವನು, ಆ ವಿದ್ಯೆಯನ್ನು ಮುಂದು ವರಿಸಿಕೊಂಡವನು ಮತ್ತು ಗುರುವಿನ ಪ್ರೀತಿಯ ಸವಿಯನ್ನು ಚೆನ್ನಾಗಿ ರುಚಿ ನೋಡಿದವನು ಅರ್ಜುನ. ಇವರ ಮೇಲೆ ಬಾಣದ ಮಳೆಗರೆಯುವುದೆ, ಇವರನ್ನು ನೋಯಿಸುವುದೆ ಎಂಬ ಭಾವನೆ ಇವನನ್ನು ಬಾಧಿಸಿದುದರಲ್ಲಿ ಆಶ್ಚರ್ಯವೇನಿಲ್ಲ. ಮಾನವ ಸಹಜವಾದ ಭಾವನೆ ಇದು. ಆದರೆ ಕೆಲವು ವೇಳೆ ಕರ್ತವ್ಯಪರಾಯಣತೆಯ ದೃಷ್ಟಿಯಿಂದ ಇದನ್ನು ಮೀರಿ ಹೋಗಬೇಕು. ಹಿಂದಿನ ಮಮತೆಯಿಂದ ಕಿತ್ತುಕೊಳ್ಳುವಾಗ ತುಂಬಾ ಯಾತನೆ ಆಗುವುದು. ಆದರೆ ಮಹಾಪುರುಷ ಈ ಯಾತನೆಯ ಬೆಲೆಯನ್ನು ಕೊಡಲೇ ಬೇಕಾಗಿದೆ.</p>
  <div>ಗುರೂನಹತ್ವಾ ಹಿ ಮಹಾನುಭಾವಾನ್<br/>ಶ್ರೇಯೋ ಭೋಕ್ತುಂ ಭೈಕ್ಷ ್ಯಮಪೀಹ ಲೋಕೇ ।<br/>ಹತ್ವಾರ್ಥಕಾಮಾಂಸ್ತು ಗುರೂನಿಹೈವ<br/>ಭುಂಜೀಯ ಭೋಗಾನ್ ರುಧಿರಪ್ರದಿಗ್ಧಾನ್ 	॥ 5 ॥</div>
  <div>ಮಹಾನುಭಾವರಾದ ಗುರುಗಳನ್ನು ಕೊಲ್ಲದೆ ಈ ಲೋಕದಲ್ಲಿ ಭಿಕ್ಷಾನ್ನದಿಂದಲಾದರೂ ಜೀವಿಸುವುದು ಶ್ರೇಯ ಸ್ಕರ. ಆದರೆ ಪ್ರಯೋಜನಾಪೇಕ್ಷಿಗಳಾದ ಗುರುಗಳನ್ನು ಕೊಂದ ರಕ್ತದಿಂದ ಲೇಪನವಾದ ಭೋಗಗಳನ್ನು ಈ ಲೋಕದಲ್ಲಿ ಮಾತ್ರ ಅನುಭವಿಸಬಹುದು.</div>
  <p>ಯುದ್ಧಮಾಡಿ ಗುರುಗಳನ್ನು ಕೊಂದು ಬರುವ ರಾಜ್ಯವನ್ನು ಅನುಭವಿಸುವುದಕ್ಕಿಂತ ಬೇಡಿ ಜೀವನ ತಳ್ಳುವುದು ಮೇಲೆಂದು ಭಾವಿಸುವನು. ದುಃಖ ಬಂದಾಗ ನಾವು ಏನೇನೋ ಮಾತನಾಡು ತ್ತೇವೆ. ಆಡುವ ಮಾತಿನಲ್ಲಿ ಯುಕ್ತಾಯುಕ್ತ ಪರಿಜ್ಞಾನವನ್ನು ಯೋಚಿಸುವುದೇ ಇಲ್ಲ. ಬೇಡಿದರೆ ಸುಖ ಎಂದು ಅರ್ಜುನ ಭಾವಿಸುತ್ತಾನೆ. ಬೇಡಿದಾಗ ಯಾರಾರು ಎಂತೆಂತಹ ಮಾತುಗಳನ್ನು ಆಡುತ್ತಾರೆ ಎಂಬುದನ್ನು ಅರಿಯ ಅರ್ಜುನ. ಸ್ವಾಭಿಮಾನಿಯಾದ ಅರ್ಜುನ ಇವುಗಳನ್ನೆಲ್ಲ ಕಿವುಡುಗಿವಿಯಿಂದ ಕೇಳುವಷ್ಟು ಸಾತ್ತ್ವಿಕ ಶಕ್ತಿಯನ್ನು ಸಂಪಾದಿಸಿಕೊಂಡಿಲ್ಲ. ಅಂತಹ ಜೀವನಕ್ಕೆ ಎಷ್ಟೊಂದು ಅಣಿಯಾಗಬೇಕು. ನಿಂದಾ ಸ್ತುತಿಗಳಲ್ಲಿ ಮೌನವಾಗಿರುವುದು ನಾವಿಚ್ಛಿಸಿದರೆ ಮಾತ್ರ ಬಂದುಬಿಡುವ ಗುಣವಲ್ಲ. ಕ್ಷತ್ರಿಯನ ಕುಲದಲ್ಲಿ ಹುಟ್ಟಿ, ಅದಕ್ಕೆ ತರಬೇತನ್ನು ತೆಗೆದುಕೊಂಡು, ಪರೀಕ್ಷಾ ಸಮಯ ಬಂದಾಗ ಕ್ಷತ್ರಿಯನ ಗುಣಗಳನ್ನೇ ಮರೆಯುವ ಸ್ಥಿತಿಯಲ್ಲಿರುವ ಅರ್ಜುನ, ಯಾವ ತರಬೇತನ್ನೂ ತೆಗೆದುಕೊಳ್ಳದೆ ಸ್ಥಿತಪ್ರಜ್ಞನ ಶಿಖರಕ್ಕೆ ನೆಗೆಯಲು ಇಚ್ಛಿಸುವನು !</p>
  <p>ಗುರುಗಳು, ಹಿರಿಯರು ಯಾರು ? ತಮ್ಮ ಶಿಷ್ಯ ಮತ್ತು ಮೊಮ್ಮಗನಾದ ಅರ್ಜುನನನ್ನೇನೋ ಪ್ರೀತಿಸುತ್ತಿದ್ದರು. ಆದರೆ ಪ್ರೀತಿಗಾಗಿ ಎಲ್ಲವನ್ನೂ ಅವರು ಬಲಿಕೊಡಲು ಸಿದ್ಧರಾಗಿರಲಿಲ್ಲ. ದುರ್ಯೋಧನ ಮಾಡುತ್ತಿರುವುದು ತಪ್ಪು ಎಂದು ಬುದ್ಧಿವಾದ ಹೇಳಿದರೇ ಹೊರತು ಅದನ್ನು ಬಲಾತ್ಕಾರವಾಗಿ ದುರ್ಯೋಧನನ ಮೇಲೆ ಪ್ರಯೋಗ ಮಾಡಲಿಲ್ಲ. ಹೇಗೊ ಅವನೊಂದಿಗೆ ರಾಜಿ ಮಾಡಿಕೊಂಡರು. ಭೀಷ್ಮ ದ್ರೋಣರಿಬ್ಬರೂ ತಮ್ಮ ಮಾತನ್ನು ಕೇಳದೆ ಇದ್ದರೆ, ನಿನ್ನೊಂದಿಗೆ ನಾವು ಯುದ್ಧಮಾಡುವುದಿಲ್ಲ ಎಂದು ದುರ್ಯೋಧನನಿಗೆ ಮುಂಚೆಯೇ ಹೇಳಿದ್ದರೆ, ಇಂತಹ ಸಂದಿಗ್ಧ ಪರಿಸ್ಥಿತಿ ಉದಿಸುತ್ತಲೇ ಇರಲಿಲ್ಲ ಎನ್ನಬಹುದು. ಇವರಿಬ್ಬರೂ ಧಣಿ ಕೊಡುವ ಸಂಬಳಕ್ಕೆ ಕೆಲಸ ಮಾಡಿದರೇ ಹೊರತು ಅವನ ಗುಣಾವಗುಣಗಳನ್ನು ವಿಮರ್ಶಿಸುವ ಗೋಜಿಗೆ ಹೋಗಲಿಲ್ಲ. ಪಾಪವನ್ನು ಮಾಡಿದರೂ ಒಂದೇ, ಹಾಗೆ ಮಾಡುತ್ತಿರುವವನಿಗೆ ಸಹಾಯವನ್ನು ಮಾಡುವುದೂ ಒಂದೇ. ಅದರ ಪ್ರತಿಫಲವನ್ನು ಅನುಭವಿಸಲೇಬೇಕು.</p>
  <p>ಇಂತಹವರನ್ನು ಕೊಂದರೆ ಕೇವಲ ಇಹದಲ್ಲಿ ಮಾತ್ರ ಸುಖ, ಅನಂತರ ನರಕಪ್ರಾಪ್ತಿ ಎಂದು ಅರ್ಜುನ ಭಾವಿಸುವನು. ಸಂಕುಚಿತ ದೃಷ್ಟಿಯಿಂದ ಮಾತ್ರ ಅರ್ಜುನ ಈ ಸಮಸ್ಯೆಯನ್ನು ನೋಡು ವನು. ಗುರುಹಿರಿಯರ ಕೊಲೆ ಮಾಡಿದರೆ ಪಾಪ. ಆದರೆ ಅವರು ಪಾಪಕ್ಕೆ ಬೆಂಬಲಿಗರಾಗಿರುವಾಗ ಅವರನ್ನು ಕೊಂದರೆ ಪಾಪ ಎಂದರೆ, ಒಂದು ಕೃತ್ಯವನ್ನು ಮಾತ್ರ ತೆಗೆದುಕೊಳ್ಳುತ್ತಾನೆಯೇ ಹೊರತು, ಅದರ ಉದ್ದೇಶವನ್ನು ಗಮನಿಸುವುದಿಲ್ಲ. ಇಲ್ಲಿ ಮಾಡುವ ಕೃತ್ಯಕ್ಕಿಂತ ಉದ್ದೇಶ ಮುಖ್ಯ. ಸಾಧಾರಣ ವಾಗಿ ಇನ್ನೊಬ್ಬನನ್ನು ಹಣಕ್ಕೋ ಜಿದ್ದಿಗೋ ಕೊಂದರೆ ಅವನಿಗೆ ಫಾಸಿ ವಿಧಿಸುವರು. ಯುದ್ಧದಲ್ಲಿ ಸಿಪಾಯಿ ಶತ್ರುಗಳನ್ನು ಕೊಂದರೆ ಅವನಿಗೆ ವೀರಪದಕವನ್ನು ಕೊಡುವರು, ಅದನ್ನು ಶ್ಲಾಘಿಸುವರು. ಮಮತೆ ಮತ್ತು ಶೋಕಗಳಿಂದ ಕದಡಿಹೋದ ಅರ್ಜುನನ ಬುದ್ಧಿಗೆ ಇವುಗಳಾವುವೂ ಅರ್ಥವಾಗು ವಂತಿಲ್ಲ.</p>
  <div>ನ ಚೈತದ್ವಿದ್ಮಃ ಕತರನ್ನೋ ಗರೀಯೋ<br/>ಯದ್ವಾ ಜಯೇಮ ಯದಿ ವಾ ನೋ ಜಯೇಯುಃ ।<br/>ಯಾನೇನ ಹತ್ವಾ ನ ಜಿಜೀವಿಷಾಮ—<br/>ಸ್ತೇ<span class="en">s</span>ವಸ್ಥಿತಾಃ ಪ್ರಮುಖೇ ಧಾರ್ತರಾಷ್ಟ್ರಾಃ 	॥ 6 ॥</div>
  <div>ನಾವು ಇವರನ್ನು ಜಯಿಸುತ್ತೇವೆಯೋ ಅಥವಾ ಇವರೇ ನಮ್ಮನ್ನು ಜಯಿಸುತ್ತಾರೆಯೋ ಮತ್ತು ಇವೆರಡರಲ್ಲಿ ಯಾವುದು ಮೇಲೋ ನಾವು ಅರಿಯೆವು. ಯಾರನ್ನು ಕೊಂದು ಬಾಳಬೇಕೆಂದು ಬಯಸುವುದಿಲ್ಲವೋ ಅಂತಹ ಕೌರವರೇ ನಮ್ಮೆದುರಿಗೆ ಇರುವರು.</div>
  <p>ಯುದ್ಧದಲ್ಲಿ ಯಾರು ಜಯಿಸುತ್ತಾರೆ ಎಂದು ಹೇಳುವಂತಿಲ್ಲ. ಕೌರವರ ಕಡೆ ಪಾಂಡವರ ಕಡೆಗಿಂತ ಹೆಚ್ಚಾಗಿ ಸೈನ್ಯವಿದೆ. ಅವರ ಸಹಾಯಕ್ಕೆ ಬಂದಿರುವ ವೀರಾಧಿವೀರರಿಗೆ ಬರಗಾಲವಿಲ್ಲ. ಬರೀ ವ್ಯಾವಹಾರಿಕ ದೃಷ್ಟಿಯಿಂದ ನೋಡಿದರೆ ಜಯ ಖಂಡಿತ ಪಾಂಡವರಿಗೇ ಸಿಕ್ಕುವುದು ಎಂದು ಹೇಳುವಂತಿಲ್ಲ. ಆದಕಾರಣವೇ ಅರ್ಜುನ ನಾವು ಗೆಲ್ಲುತ್ತೇವೆಯೋ ಅವರು ಗೆಲ್ಲುತ್ತಾರೆಯೋ ಹೇಳುವಂತಿಲ್ಲ ಎನ್ನುವನು. ಒಂದು ವೇಳೆ ನಾವು ಸೋತುಹೋದರೆ ಆಗಲೆ ಆಗಿರುವ ಅಪಕಾರಕ್ಕೆ ಸಾಲವನ್ನು ತೀರಿಸುವುದಕ್ಕೆ ಹೆಚ್ಚು ಬಡ್ಡಿ ಕೊಟ್ಟು ಮತ್ತಷ್ಟು ಸಾಲವನ್ನು ತೀರಿಸಿದಂತೆ ಆಗುವುದು. ಈ ಸೋಲಿನಿಂದ ಎಂತಹ ಒಂದು ತೇಜೋವಧೆ ಆಗುವುದು ಪಾಂಡವರಿಗೆ!</p>
  <p>ಒಂದು ವೇಳೆ ಪಾಂಡವರೇ ಗೆದ್ದರು ಎಂದು ಭಾವಿಸಿದರೂ ಅರ್ಜುನನ ದೃಷ್ಟಿಯಲ್ಲಿ ಅದೇನೂ ಅಷ್ಟು ಮೇಲಲ್ಲ. ಏಕೆಂದರೆ ಕೌರವರು ಬಂಧು ಬಾಂಧವರು ಗುರು ಹಿರಿಯರು ಇವರನ್ನೆಲ್ಲಾ ಕೊಲ್ಲಬೇಕಾಗುವುದು. ಅವರ ಕಡೆಯವರೂ ಏನೂ ಸುಮ್ಮನೆ ಸಾಯುವುದಕ್ಕೆ ಬಂದವರಲ್ಲ. ಸಾಯುವುದಕ್ಕೆ ಮುಂಚೆ ಅವರೂ ಕೂಡ ಬೇಕಾದಷ್ಟು ಜನರನ್ನು ಆಹುತಿ ತೆಗೆದುಕೊಳ್ಳುವರು. ಕೌರವರು ಮತ್ತು ಪಾಂಡವರು ಎರಡು ಕಡೆಯೂ ಬೇಕಾದಷ್ಟು ಕೊಲೆಯಾಗುವುದು. ಕೌರವರ ಕಡೆ ದುರ್ಯೋಧನಾದಿಗಳೆಲ್ಲಾ ತೀರಿಕೊಂಡರೆ ಆ ವೃದ್ಧ ಧೃತರಾಷ್ಟ್ರ ಮತ್ತು ಗಾಂಧಾರಿಯರ ಗೋಳು ಮತ್ತು ಹಲವು ವಿಧವೆಯರ ಮತ್ತು ಅನಾಥರ ಕಂಬನಿ ಇವುಗಳನ್ನೆಲ್ಲಾ ಸಹಿಸಬೇಕಾಗುವುದು. ಆದಕಾರಣವೇ ಇವೆರಡರಲ್ಲಿ ಯಾವುದು ಮೇಲೋ ಹೇಳುವುದಕ್ಕೆ ಆಗುವುದಿಲ್ಲ ಎನ್ನುವನು. ಎತ್ತ ಕಡೆ ತಕ್ಕಡಿ ಮೇಲೆ ಹೋದರೂ ದುಃಖ ತಪ್ಪಿದ್ದಲ್ಲ. ಸೋತರೆ, ಆಗಿರುವ ಅವಮಾನಕ್ಕೆ ಮತ್ತಷ್ಟನ್ನು ಸೇರಿಸಿದಂತೆ ಆಗುವುದು. ಗೆದ್ದರೆ, ಎಲ್ಲರ ಗೋಳಿನ ಜ್ವಾಲಾಮುಖಿಯ ಮೇಲೆ ಮಾತ್ರ ಇವನು ನಿಲ್ಲಬಹುದು. ಅವೆರಡರಲ್ಲಿ ಪರಿಣಾಮದ ಉಗ್ರತೆಯ ದೃಷ್ಟಿಯಿಂದ ಕಡಮೆ ಯಾವುದು ಎಂಬು ದನ್ನು ನಿಶ್ಚಯಿಸಲು ಸಾಧ್ಯವಿಲ್ಲ.</p>
  <p>‘ಯಾರನ್ನು ಕೊಂದು ನಮಗೆ ಬದುಕಲು ಇಚ್ಛೆ ಇಲ್ಲವೊ’ ಎನ್ನುವನು. ಪಾಂಡವರಿಗೆ ಜಯ ಬರಬೇಕಾದರೆ ಭೀಷ್ಮ ದ್ರೋಣಾದಿಗಳು, ಕೌರವನ ಸಹೋದರರು, ಅವನ ಸಹಾಯಕ್ಕೆ ಬಂದ ಅನೇಕ ಜನ ನಿರ್ನಾಮವಾಗುವರು. ಅರ್ಜುನನಿಗೆ ದುರ್ಯೋಧನಾದಿಗಳು ತಮಗೆ ಅನ್ಯಾಯ ಮಾಡಿರುವರು ಎಂಬುದು ಗೊತ್ತಿದೆ. ಅವರಿಗೆ ಬುದ್ಧಿಯನ್ನು ಕಲಿಸಬೇಕು ಎಂದು ಇಚ್ಛೆಯೂ ಇದೆ. ಆದರೆ ಹೀಗೆ ಬುದ್ಧಿ ಕಲಿಸುವುದಕ್ಕಾಗಿ ವಂಶವನ್ನೇ ನಿರ್ಮೂಲ ಮಾಡಿ ಹಲವು ಜನರ ಸಾವಿಗೆ ಮತ್ತು ನೋವಿಗೆ ಕಾರಣವಾಗಬೇಕಲ್ಲ! ಅಂತಹ ಒಂದು ಪರಿಸ್ಥಿತಿಯಲ್ಲಿ ಯಾರೆದುರಿಗೆ ಜಯವನ್ನು ತೋರಿ ಸುಖ ವನ್ನು ಅನುಭವಿಸುವುದು? ಕೌರವರು ಸೋತು ಬದುಕಿದರೆ ತಾನೆ ಅವರು ತಾವು ಮಾಡಿದ್ದು ತಪ್ಪು ಎಂದು ಪಶ್ಚಾತ್ತಾಪಪಡುವುದು. ಆದರೆ ಆ ಛಲಗಾರ ದುರ್ಯೋಧನ ಸೋಲನ್ನು ಕೇಳುವ ವ್ಯಕ್ತಿಯಲ್ಲ. ಅವನು ಬದುಕಿರುವ ತನಕ ಸೋಲೆಂಬುದಿಲ್ಲ. ಸತ್ತಮೇಲೆ ಸೋತನೆಂದು ಕೇಳುವಂತೆಯೇ ಇಲ್ಲ.</p>
  <p>ರಾಜ್ಯ, ಲೌಕಿಕಸಂಪತ್ತು, ನಮ್ಮ ಬಟ್ಟೆ, ಒಡವೆ, ಸೀರೆ ಮುಂತಾದುವನ್ನು ಧರಿಸಿದಾಗ ಅದನ್ನು ನೋಡುವುದಕ್ಕೆ, ಮೆಚ್ಚುವುದಕ್ಕೆ ಜನರಿರಬೇಕು. ಯಾರೂ ಇಲ್ಲದೆ ಹಾಳೂರಿಗೆ ರಾಜನಾಗಿ ವೈಭವ ದಿಂದ ಸಿಂಹಾಸನದ ಮೇಲೆ ಕುಳಿತರೆ ಅದನ್ನು ನೋಡುವುದಕ್ಕೆ ಯಾರಿದ್ದಾರೆ? ಅದರಿಂದ ಎಂತಹ ಆನಂದ ಬಂದೀತು?–ಎಂದು ಅರ್ಜುನ ಭಾವಿಸುವನು.</p>
  <div>ಕಾರ್ಪಣ್ಯದೋಷೋಪಹತಸ್ವಭಾವಃ<br/>ಪೃಚ್ಛಾಮಿ ತ್ವಾಂ ಧರ್ಮಸಂಮೂಢಚೇತಾಃ ।<br/>ಯಚ್ಛ್ರೇಯಃ ಸ್ಯಾನ್ನಿಶ್ಚಿತಂ ಬ್ರೂಹಿ<br/>ತನ್ಮೇ ಶಿಷ್ಯಸ್ತೇ<span class="en">s</span>ಹಂ ಶಾಧಿ ಮಾಂ ತ್ವಾಂ ಪ್ರಪನ್ನಮ್ 	॥ 7 ॥</div>
  <div>ಕನಿಕರವೆಂಬ ದೋಷದಿಂದ ನನ್ನ ಸ್ವಭಾವ ಮಲಿನವಾಗಿದೆ. ಯಾವುದು ಧರ್ಮ ಎಂಬುದನ್ನು ತಿಳಿದುಕೊಳ್ಳಲಾರ ದವನಾಗಿ ನಿನ್ನನ್ನು ಕೇಳುತ್ತಿದ್ದೇನೆ. ಯಾವುದು ನನಗೆ ಶ್ರೇಯಸ್ಕರವೋ ಅದನ್ನು ನಿಶ್ಚಯಿಸಿ ನೀನು ಹೇಳು. ನಾನು ನಿನ್ನ ಶಿಷ್ಯ. ನಿನ್ನಲ್ಲಿ ಶರಣಾಗಿರುವ ನನಗೆ ಬುದ್ಧಿಯನ್ನು ಹೇಳು.</div>
  <p>ಅರ್ಜುನನಿಗೆ ಈಗ ಅನ್ನಿಸುತ್ತಿದೆ, ಈ ಕನಿಕರವೆಂಬ ಸುಳಿ ಮನಸ್ಸನ್ನೆಲ್ಲಾ ಕಲಕುತ್ತಿದೆ ಎಂದು. ಅದು ಒಂದು ಒಳ್ಳೆಯ ಸ್ವಭಾವ ಎಂದು ಮುಂಚೆ ಬಗೆದಿದ್ದ. ಆದರೆ ಅದು ಮನಸ್ಸನ್ನು ಕದಡಿದಾಗ, ಅದರಿಂದ ತಿಳಿವಳಿಕೆಯನ್ನೆಲ್ಲಾ ಕಳೆದುಕೊಂಡಾಗ, ಅದರಿಂದ ಬರೀ ವ್ಯಥೆಯಾಗುವಾಗ, ಅದೊಂದು ಜಾಡ್ಯವಾಗಿರಬೇಕು ಎಂದು ಅರಿವಾಗುವುದು. ನಮ್ಮ ದೌರ್ಬಲ್ಯದಿಂದ ಪಾರಾಗಬೇಕಾದರೆ ಅದು ದೌರ್ಬಲ್ಯ ಎಂದು ಮೊದಲು ನಮಗೆ ಅರ್ಥವಾಗಬೇಕು. ಆಗಲೇ ಅದರಿಂದ ಪಾರಾಗಲು ಯತ್ನಿಸು ವೆವು. ಯಾವಾಗ ದೋಷ ಎಂದು ಗೊತ್ತಾಗುವುದಿಲ್ಲವೋ ಅದೇನೋ ಒಂದು ಎಲ್ಲರೆದುರಿಗೆ ತೋರಿಸಿಕೊಂಡು ಹೆಮ್ಮೆಪಡುವ ವಿಷಯವೆಂದು ಭಾವಿಸುತ್ತೇವೆ. ಯಾವುದಕ್ಕೆ ನಾಚಬೇಕೋ ಅದಕ್ಕೆ ಹೆಮ್ಮೆಪಡುತ್ತೇವೆ. ಅರ್ಜುನನಿಗೆ ಈಗ ಚೆನ್ನಾಗಿ ಅರ್ಥ ಆಗಿದೆ, ಕೌರವರ ಮೇಲೆ ತನಗೆ ಇರುವ ಕರುಣೆ ಅಜ್ಞಾನಜನ್ಯವಾಗಿದೆ, ತನ್ನ ನೈಜ ತಿಳಿವಳಿಕೆಗೆ ಕಿಲುಬು ಕಟ್ಟಿದಂತಾಗಿದೆ ಎಂಬುದು. ಹೇಗೆ ಒಂದು ಕೊಳೆಯ ಕನ್ನಡಿ ಚೆನ್ನಾಗಿ ಪ್ರತಿಬಿಂಬಿಸಲಾರದೋ ಹಾಗೆ ಆಗಿದೆ ಅರ್ಜುನನ ಮನಸ್ಸು –ಪರಿಸ್ಥಿತಿಯನ್ನು ಸರಿಯಾಗಿ ತಿಳಿದುಕೊಳ್ಳಲಾರ.</p>
  <p>ಮಂಜು ಆವರಿಸಿಕೊಂಡಾಗ ನಾವು ಯಾವುದನ್ನೂ ಸರಿಯಾಗಿ ತಿಳಿದುಕೊಳ್ಳಲಾರೆವು. ತಿಳಿದು ಕೊಳ್ಳಬೇಕಾದರೆ ಆ ಮಂಜು ಹೋಗಬೇಕು. ಇಲ್ಲಿ ಮಂಜು ಎಲ್ಲೋ ಹೊರಗೆ ಇರುವ ವಸ್ತುವಲ್ಲ. ಅರ್ಜುನನ ದೃಷ್ಟಿಯಲ್ಲಿಯೇ ಮಂಜಿನ ದೋಷವಿದೆ. ಈಗ ಅವನ ಬುದ್ಧಿ ಸರಿಯಾಗಿ ಕೆಲಸ ಮಾಡುವ ಸ್ಥಿತಿಯಲ್ಲಿ ಇಲ್ಲ. ಇದು ಅರ್ಜುನನಿಗೆ ಅರ್ಥವಾಗುತ್ತಿದೆ. ನಮಗೆ ಖಾಯಿಲೆ ಇದೆ ಎಂದು ಗೊತ್ತಾದಾಗಲೆ ವೈದ್ಯನ ಹತ್ತಿರ ಹೋಗುತ್ತೇವೆ. ಅದರಂತೆ ಈಗ ಅರ್ಜುನ ಶ್ರೀಕೃಷ್ಣನನ್ನು ಕೇಳುತ್ತಾನೆ, ಯಾವುದು ಶ್ರೇಯಸ್ಕರವೋ ಅದನ್ನು ನೀನು ನಿಶ್ಚಯಿಸಿ ಹೇಳು ಎಂದು. ಇದುವರೆಗೆ ತಾನೆ ಸರಿ ಎಂದು ತಿಳಿದಿದ್ದ. ಈಗ ತಾನು ಸರಿಯಲ್ಲ, ತನ್ನ ದೃಷ್ಟಿಯಲ್ಲಿ ಏನೋ ಒಂದು ದೋಷವಿದೆ, ನೀನು ಸರಿಯಾಗಿ ನೋಡುತ್ತಿರುವೆ, ನೀನು ನಿಶ್ಚಯಿಸಿ ಹೇಳು ಎನ್ನುವನು. ಜೀವನದಲ್ಲಿ ಶ್ರೇಯಸ್ಸು ಬೇರೆ, ಪ್ರೇಯಸ್ಸು ಬೇರೆ. ಶ್ರೇಯಸ್ಸು ಮೊದಲು ಮಾಡಲು ಅರುಚಿ, ಅಪ್ರಿಯ, ನೀರಸವಾಗಿ ಕಾಣುವುದು. ಅನಂತರ ಅದೇ ನಮ್ಮನ್ನು ಪೂರ್ಣತೆಯೆಡೆಗೆ ಒಯ್ಯುವುದು. ಪ್ರೇಯಸ್ಸು ಮೊದ ಮೊದಲು ಬಹಳ ಪ್ರಿಯವಾಗಿರುವುದು. ಆದರೆ ಕ್ರಮೇಣ ನಮ್ಮನ್ನು ವಿಷಯ ಪ್ರಪಂಚದ ಗೋಜಿಗೆ ಸಿಕ್ಕಿಸುವುದು. ರೋಗಿ ವೈದ್ಯನಿಗೆ ತನಗೆ ರುಚಿಕರವಾದ ಔಷಧಿಯನ್ನು ಕೊಡಿ ಎಂದು ಕೇಳದೆ ಯಾವುದರಿಂದ ತಾನು ಖಾಯಿಲೆಯಿಂದ ಪಾರಾಗಬಹುದು ಅಂತಹ ಔಷಧವನ್ನು ಕೊಡಿ ಎಂದು ಕೇಳಿಕೊಳ್ಳುವನು, ಔಷಧ ಮತ್ತು ಪಥ್ಯವನ್ನು ನಿರ್ಣಯಿಸುವುದಕ್ಕೆ ವೈದ್ಯನಿಗೆ ಅವಕಾಶವನ್ನು ಕೊಡುವನು. ಇದರಂತೆ ಅರ್ಜುನ ತನಗೆ ಯಾವುದು ಶ್ರೇಯಸ್ಕರ ಎಂಬುದು ತನಗಿಂತ ಹೆಚ್ಚಾಗಿ ಶ್ರೀಕೃಷ್ಣನಿಗೆ ಗೊತ್ತಿದೆ ಎಂದು ನಂಬುವನು.</p>
  <p>ನಾನು ನಿನ್ನ ಶಿಷ್ಯ ಎಂದು ಹೇಳಿಕೊಳ್ಳುವನು. ಇದುವರೆಗೆ ತಾನು ಶ್ರೀಕೃಷ್ಣನ ಸಖ, ಅವನಿಗೆ ಸರಿಸಮ ಎಂದು ಭಾವಿಸಿದ್ದ. ಜೀವನದಲ್ಲಿ ಪರೀಕ್ಷಾ ಸಮಯ ತಾನೆ ನಮ್ಮ ಯೋಗ್ಯತೆಯನ್ನು ಒರೆಗೆ ತಿಕ್ಕುವುದು? ಈ ಸಮರಾಂಗಣದಲ್ಲಿ ಅರ್ಜುನನಿಗೆ ತಾನೆಷ್ಟು ಕೆಳಗೆ ಇರುವೆನು, ಶ್ರೀಕೃಷ್ಣ ಎಂತಹ ಮಹೋನ್ನತ ವ್ಯಕ್ತಿ ಎಂಬುದು ಅರ್ಥವಾಗುವುದು. ತಾನಾಗಿ ಆ ಮಹೋನ್ನತ ವ್ಯಕ್ತಿ ಎದುರಿಗೆ ಬಾಗುವನು. ನಾನು ಶಿಷ್ಯ, ನಿನ್ನಿಂದ ಕಲಿತುಕೊಳ್ಳುವುದಕ್ಕೆ ಕಾತರನಾಗಿರುವವನು, ನನ್ನ ಕೊರತೆಯನ್ನು ನೀನು ಪೂರ್ಣ ಮಾಡಬೇಕು ಎಂಬ ಭಾವವಿದೆ ಇದರಲ್ಲಿ. ಗುರು ತನ್ನ ಹೃದಯಕ್ಕೆ ಪರಮಾಪ್ತವಾದ ಆಧ್ಯಾತ್ಮಿಕ ಸತ್ಯಗಳನ್ನು ಹೇಳಬೇಕಾದರೆ ಅವನಿಗೆ ಶಿಷ್ಯನ ಹೃದಯ ಅರಿತಿರಬೇಕು. ಅಲ್ಲಿ ಮಾತ್ರ ಅವನ ಬೋಧನೆ ಬೇರೂರುವುದು. ಗುರುವಿಗೆ ತುಂಬಾ ಪ್ರಿಯನಾದವನು ತನ್ನ ಶಿಷ್ಯ. ಹೇಗೆ ವಿದ್ಯುತ್ಶಕ್ತಿ ಒಂದು ಕಡೆಯಿಂದ ಮತ್ತೊಂದು ಕಡೆಗೆ ಹೋಗಬೇಕಾದರೆ ಅದಕ್ಕೆ ಒಂದು ತಂತಿ ಆವಶ್ಯಕವೋ ಹಾಗೆ ಗುರುವಿನಲ್ಲಿರುವ ಜ್ಞಾನ ಪ್ರಪಂಚಕ್ಕೆ ಬರಬೇಕಾದರೆ ಒಬ್ಬ ಯೋಗ್ಯ ಶಿಷ್ಯನ ಆವಶ್ಯಕತೆಯಿರುವುದು. ಗುರು ತನ್ನಲ್ಲಿರುವ ಜ್ಞಾನವನ್ನು ಕೊಡುವುದಕ್ಕೆ ಸಿದ್ಧನಾಗಿದ್ದರೂ ಅದಕ್ಕೆ ಹದವಾದ ಶಿಷ್ಯನ ಹೃದಯ ಬೇಕು. ಶ್ರೀಕೃಷ್ಣಾರ್ಜುನರು ಸ್ನೇಹಿತರಾಗಿದ್ದರು. ಏನೇನೊ ವಿಷಯ ಗಳನ್ನು ಮಾತನಾಡುತ್ತಿದ್ದರು. ಆದರೆ ಜೀವನದ ಮಹಾ ಆಧ್ಯಾತ್ಮಿಕ ಸತ್ಯಗಳನ್ನು ಹೇಳುವುದಕ್ಕೆ ಸಮಯ ಬಂದಿರಲಿಲ್ಲ. ಸಮಯ ಬರುವುದಕ್ಕೆ ಮುಂಚೆ ಅದನ್ನು ಹೇಳಿದರೆ ಹಿಡಿಸುವುದಿಲ್ಲ. ಈಗ ಅರ್ಜುನನಿಗೆ ಆ ಸಮಯ ಬಂದಿದೆ. ತಾನು ಸ್ವೀಕರಿಸಲು ಸಿದ್ಧನಾಗಿದ್ದೇನೆ, ಎಂದು ಹೇಳಿಕೊಳ್ಳುವನು.</p>
  <p>ನಾನು ನಿನ್ನಲ್ಲಿ ಶರಣಾಗಿದ್ದೇನೆಂದು ಹೇಳಿಕೊಳ್ಳುವನು. ಇದು ಇನ್ನೂ ಒಂದು ಹೆಜ್ಜೆ ಮುಂದೆ ಹೋದಂತೆ. ನಾನು ನಿನ್ನನ್ನು ಸಂಪೂರ್ಣ ನಂಬಿದ್ದೇನೆ, ನನಗೆ ಯಾರು ಗತಿಯಿಲ್ಲ, ನೀನೊಬ್ಬನೇ ಕಾಪಾಡಬೇಕು, ಕಾಪಾಡಿದರೂ ನೀನೇ ನನಗೆ ಗತಿ, ಕಾಪಾಡದೆ ಇದ್ದರೂ ನಾನಂತೂ ನಿನ್ನನ್ನೇ ನೆಚ್ಚಿದ್ದೇನೆ, ನಿನಗೆ ತೋರಿದುದನ್ನು ನೀನು ಮಾಡಬಹುದೆಂದು ಎಲ್ಲಾ ಸ್ವಾತಂತ್ರ್ಯವನ್ನು ಗುರುವಿಗೆ ಕೊಡುವನು. ಸಾಧಾರಣ ಮನುಷ್ಯನಲ್ಲಿ ಶರಣಾದರೇ ಅವನು ನಮ್ಮನ್ನು ಕೈಬಿಡುವುದಿಲ್ಲ. ಇನ್ನು ಜಗದ ಗುರುವಾದ ಭಗವಂತನಲ್ಲಿ ಶರಣಾದರೆ ಅವನು ಕೈಬಿಡುವನೆ? ಇಲ್ಲ. ಆದರೆ ಅವನನ್ನು ನಂಬುವ ಧೈರ್ಯ ನಮಗೆ ಇರಬೇಕು. ಆಗ ಮಾತ್ರ ನಮ್ಮನ್ನು ಉದ್ಧರಿಸುವನು. ದಾರಿ ತೋರು ಎಂದು ದೇವರನ್ನು ಬೇಡಿದರೆ ಅವನು ದಾರಿ ತೋರದೆ ಇರನು. ಆದರೆ ನಾವು ಅವನನ್ನು ಕೇಳಬೇಕು. ಆಗ ಮಾತ್ರ ಗೊತ್ತಾಗುವುದು, ನಾವು ಅವನು ಕೊಡುವುದನ್ನು ತೆಗೆದುಕೊಳ್ಳುವುದಕ್ಕೆ ಸಿದ್ಧವಾಗಿದ್ದೇವೆ ಎಂಬುದು. ಕ್ರೈಸ್ತ ಬೈಬಲ್ಲಿನಲ್ಲಿ ನೀನು ದೇವರನ್ನು ಕೇಳು, ಅವನು ಕೊಡುವನು ಎನ್ನುವನು. ಅರ್ಜುನ ಕದಡಿಹೋದ ತನ್ನ ಮನಸ್ಸಿನ ಪ್ರಯತ್ನದಿಂದ ಸರಿಯಾದ ಮಾರ್ಗವನ್ನು ನಿಷ್ಕರ್ಷಿಸಲಾರದೆ ದಾರಿತೋರೆಂದು ಭಗವಂತನಿಗೆ ಹಲುಬುವನು.</p>
  <div>ನ ಹಿ ಪ್ರಪಶ್ಯಾಮಿ ಮಮಾಪನುದ್ಯಾ—<br/>ದ್ಯಚ್ಛೋಕಮುಚ್ಛೋಷಣಮಿಂದ್ರಿಯಾಣಾಮ್ ।<br/>ಅವಾಪ್ಯ ಭೂಮಾವಸಪತ್ನಮೃದ್ಧಂ <br/>ರಾಜ್ಯಂ ಸುರಾಣಾಮಪಿ ಚಾಧಿಪತ್ಯಮ್ 	॥ 8 ॥</div>
  <div>ಭೂಲೋಕದಲ್ಲಿ ಶತ್ರುಗಳಿಲ್ಲದೆ ಸಂಪತ್ಸಮೃದ್ಧವಾಗಿರುವ ರಾಜ್ಯವನ್ನು ಪಡೆದರೂ ಮತ್ತು ದೇವತೆಗಳ ಮೇಲೆ ಒಡೆತನವನ್ನು ಪಡೆದರೂ, ಇಂದ್ರಿಯಗಳನ್ನು ಸೊರಗಿಸುತ್ತಿರುವ ತನ್ನ ಈ ಶೋಕವನ್ನು ಹೋಗಲಾಡಿಸುವು ದಾವುದೋ ಅದನ್ನು ಕಾಣೆನು.</div>
  <p>ಅರ್ಜುನ ಈಗ ಮೇಲಿನ ದೃಷ್ಟಿಯ ಕಡೆ ಹೋಗಬೇಕಾಗಿದೆ. ಇದುವರೆಗೆ ಕೇವಲ ತನ್ನ ಪ್ರಯೋಜನದ ದೃಷ್ಟಿಯಿಂದ ಈ ಯುದ್ಧವನ್ನು ನೋಡುತ್ತಿದ್ದ. ಇನ್ನು ಮೇಲೆ ಇದನ್ನು ಗೌಣಮಾಡಿ ಭೂಮದೃಷ್ಟಿಯಿಂದ ಸತ್ಯ ಅಥವಾ ಧರ್ಮದ ದೃಷ್ಟಿಯಿಂದ ನೋಡಬೇಕಾಗಿದೆ. ಯಾವಾಗಲೂ ದೃಷ್ಟಿ ಬದಲಾವಣೆ ಆಗುವಾಗ, ಕೆಳಗಿನಿಂದ ಮೇಲಿನ ದೃಷ್ಟಿಯ ಕಡೆ ಹೋಗುವಾಗ, ಮನಸ್ಸಿನಲ್ಲಿ ದೊಡ್ಡದೊಂದು ಆಂದೋಳನವಾಗುವುದು. ಅವನು ಹಿಂದೆ ಇದ್ದ ಸ್ಥಿತಿಯಲ್ಲಿಯೇ ಇರುವುದಕ್ಕೂ ಆಗುವುದಿಲ್ಲ. ಮೇಲಿನ ಕಡೆ ಪ್ರಯಾಣ ಮಾಡಬೇಕಾಗಿದೆ. ಮೇಲಿನ ದೃಷ್ಟಿಗೆ ಹತ್ತಬೇಕಾದರೆ ಕೆಳಗಿನ ದೃಷ್ಟಿಗೆ ಪ್ರಿಯವಾಗಿರುವುದನ್ನೆಲ್ಲಾ ತ್ಯಜಿಸಬೇಕಾಗಿದೆ. ಹೊಸ ದೃಷ್ಟಿಗೆ ಹೊಂದಿಕೊಳ್ಳುವ ತನಕ ಚೇತನ ಬಾಡಿಹೋದಂತೆ ಇರುವುದು. ಇದುವರೆಗೆ ತೌರುಮನೆಯಲ್ಲಿ ಬೆಳೆದ ಹೆಣ್ಣುಮಗಳು ಮದುವೆಯಾಗಿ ಗಂಡನ ಮನೆಗೆ ಪ್ರಥಮ ಬಾರಿ ಹೊರಟಂತಿದೆ. ಇಷ್ಟು ದಿನ ಬೆಳೆದ ಸ್ಥಳ, ಒಡಹುಟ್ಟಿದ ಸಹೋದರ ಸಹೋದರಿಯರು ಎಲ್ಲರನ್ನೂ ಬಿಟ್ಟು ಕೈಹಿಡಿದವನ ಊರಿಗೆ ಹೋಗ ಬೇಕು. ಸುಮ್ಮನೆ ತೌರುಮನೆಯಲ್ಲಿ ಇನ್ನು ಮೇಲೆ ಇರುವಂತೆ ಇಲ್ಲ. ಗಂಡನ ಮನೆಗೆ ಹೋಗುವಾಗ ಕಂಬನಿದುಂಬಿ ಹಿಂದೆ ನೋಡುತ್ತ ನೋಡುತ್ತ ಮುಂದೆ ಹೋಗುವಳು.</p>
  <p>ಅರ್ಜುನನಿಗೂ ಇಂತಹ ಒಂದು ಸನ್ನಿವೇಶ ಬಂದಿದೆ. ಭೂಲೋಕದ ಒಡೆತನ ಮಾತ್ರವಲ್ಲ, ದೇವತೆಗಳ ಮೇಲೆ ಒಡೆತನ ಬಂದರೂ ಅವನಿಗೆ ತೃಪ್ತಿಯಾಗುವಂತಿಲ್ಲ. ಮಾಡುವ ಕೆಲಸವನ್ನು ಬಿಡುವಂತಿಲ್ಲ. ಆದರೆ ಅದನ್ನು ಮಾಡುವ ದೃಷ್ಟಿಯ ಬದಲಾವಣೆ ಆಗಬೇಕಾಗಿದೆ. ಕೇವಲ ರಾಜ್ಯ ಲಾಭಕ್ಕಾಗಿ ಯುದ್ಧಮಾಡುವುದಕ್ಕೆ ಅರ್ಜುನ ಹೊರಟ. ಆದರೆ ದೇವರು ಈಗ ಅವನನ್ನು ಧರ್ಮ ಸಂಸ್ಥಾಪನೆಗೆ ಒಂದು ನಿಮಿತ್ತವಾಗಿರಲು ಉಪಯೋಗಿಸಿಕೊಳ್ಳುತ್ತಿರುವನು. ಅವನ ಕೆಲಸವನ್ನು ಮಾಡುವುದಕ್ಕೆ ತಾನೊಂದು ನಿಮಿತ್ತ; ಅದರಿಂದ ಬರುವ ಫಲಾಫಲಗಳು ತನಗಲ್ಲ ಎಂಬ ಭಾವನೆ ಅವನಲ್ಲಿ ದೃಢವಾಗಬೇಕು.</p>
  <p>ಈಗ ಇರುವ ಸ್ಥಿತಿಯಲ್ಲಿ ತೀವ್ರ ಅತೃಪ್ತಿ ಇದೆ. ಯಾವ ದೃಷ್ಟಿಯ ಮೇಲೆ ನಿಂತು ಕೆಲಸ ಮಾಡಿದರೆ ಈ ಅತೃಪ್ತಿ ಮಾಯವಾಗುವುದೋ ಅದನ್ನು ತಿಳಿದುಕೊಳ್ಳಲು ಶ್ರೀಕೃಷ್ಣನನ್ನು ಬೇಡುತ್ತಿರುವನು. ತೀವ್ರ ಅತೃಪ್ತಿಯೇ ಅಂಕುಶ ನಮ್ಮನ್ನು ಮುಂದೆ ಹೋಗುವಂತೆ ದೂಡಬೇಕಾದರೆ. ಜೀವನದಲ್ಲಿ ಎಲ್ಲಿ ಎಂದು ಅತೃಪ್ತಿ ಇದೆಯೋ ಅದನ್ನು ತೃಪ್ತಿಪಡಿಸುವ ಚೈತನ್ಯವೂ ಕಾದಿದೆ. ಇದೊಂದು ವಿಧಿ ನಿಯಮ. ಮುಂದೆ ಹೇಗೆ ಶ್ರೀಕೃಷ್ಣ ಅರ್ಜುನನ ಅತೃಪ್ತಿಯನ್ನು ಹೋಗಲಾಡಿಸುವನು ಎಂಬುದನ್ನು ನೋಡುವೆವು.</p>
  <p>ಸಂಜಯ ಧೃತರಾಷ್ಟ್ರನಿಗೆ ಹೇಳುತ್ತಾನೆ :</p>
  <div>ಏವಮುಕ್ತ್ವಾ ಹೃಷೀಕೇಶಂ ಗುಡಾಕೇಶಃ ಪರಂತಪಃ ।<br/>ನ ಯೋತ್ಸ್ಯ ಇತಿ ಗೋವಿಂದಮುಕ್ತ್ವಾ ತೂಷ್ಣೀಂ ಬಭೂವ ಹ 	॥ 9 ॥</div>
  <div>ಶತ್ರುಗಳಿಗೆ ಸಂತಾಪವನ್ನು ಉಂಟುಮಾಡುವ ಅರ್ಜುನ ಈ ಪ್ರಕಾರ ಶ್ರೀಕೃಷ್ಣನಿಗೆ ತಿಳಿಸಿ “ತಾನು ಯುದ್ಧ ಮಾಡುವುದಿಲ್ಲ” ಎಂದು ಹೇಳಿ ಸುಮ್ಮನಾದನು.</div>
  <div>ತಮುವಾಚ ಹೃಷೀಕೇಶಃ ಪ್ರಹಸನ್ನಿವ ಭಾರತ ।<br/>ಸೇನಯೋರುಭಯೋರ್ಮಧ್ಯೇ ವಿಷೀದಂತಮಿದಂ ವಚಃ 	॥ 10 ॥</div>
  <div>ಎರಡು ಸೈನ್ಯಗಳ ಮಧ್ಯದಲ್ಲಿ ವಿಷಾದಪಡುತ್ತಿರುವ ಅರ್ಜುನನನ್ನು ಕುರಿತು ಶ್ರೀಕೃಷ್ಣ ನಗುವವನಂತೆ ಈ ಮಾತು ಆಡುತ್ತಾನೆ.</div>
  <p>ನಾನು ಯುದ್ಧ ಮಾಡುವುದಿಲ್ಲ ಎಂದು ಹೇಳಿ ಅರ್ಜುನ ಸುಮ್ಮನಾದ. ಆಗ ಶ್ರೀಕೃಷ್ಣನ ಬೋಧನೆ ಮೊದಲಾಗುವುದು. ಅದು ಹೇಗೆ ಮೊದಲಾಗುವುದು? ಒಂದು ಮಂದಹಾಸದಿಂದ, ನಗುವಿನಿಂದ. ಇದೊಂದು ತುಂಬಾ ಸುಂದರವಾದ ಚಿತ್ರ. ಅರ್ಜುನ ದುಃಖದಲ್ಲಿ ಸೊರಗಿ ನಿಂತಿರುವನು. ಆದರೆ ಶ್ರೀಕೃಷ್ಣನಾದರೋ ಆ ಸೊರಗನ್ನು ನೋಡಿ ನಗುವನು. ಅರ್ಜುನನಿಗೆ ಜೀವನದಲ್ಲಿ ವಜ್ರಾಯುಧ ದಿಂದ ಪೆಟ್ಟು ಬಿದ್ದಂತಿದೆ. ಆದರೆ ಶ್ರೀಕೃಷ್ಣ ಅದನ್ನು ಬಹು ಲಘುವಾಗಿ ಭಾವಿಸುವನು. ಮಗು ಹೊರಗೆ ಆಟಕ್ಕೆ ಹೋಗಿ ಚಿಣ್ಣಿಕೋಲೊ ಗೋಲಿಯನ್ನೊ ಕಳೆದುಕೊಂಡು ತನ್ನ ಸರ್ವಸ್ವವೂ ಅಪಹಾರವಾಯಿತು ಎಂದು ಬಿಕ್ಕಿಬಿಕ್ಕಿ ಹೇಳುತ್ತಿದ್ದರೆ, ಹತ್ತಿರ ಇರುವ ಅಪ್ಪನೊ ಅಮ್ಮನೊ ಅದನ್ನು ನಗುತ್ತಾ ಕೇಳುವಂತಿದೆ. ಅರ್ಜುನನ ಮೇಲೆ ಶ್ರೀಕೃಷ್ಣ ಕೋಪಿಸಿಕೊಳ್ಳುವುದಿಲ್ಲ. ಅದರ ಬದಲು ಅವನ ಮಾತನ್ನು ಕೇಳಿ ನಗುವನು. ಶ್ರೀಕೃಷ್ಣ ಅರ್ಜುನ ಹೇಳುವುದನ್ನು ಗಂಭೀರವಾಗಿ ತೆಗೆದು ಕೊಂಡರೆ ಕೋಪ ಬರಬಹುದು. ಆದರೆ ಶ್ರೀಕೃಷ್ಣ ಅದನ್ನು ಒಂದು ಹುಡುಗಾಟಿಕೆಯಂತೆ ನೋಡು ವನು. ಶ್ರೀಕೃಷ್ಣ ಕೋಪಗೊಳ್ಳುವುದಿಲ್ಲ. ಕೋಪಗೊಂಡರೆ ಆದರ್ಶ ಗುರುವಾಗಲಾರ. ಶಿಷ್ಯನ ಪ್ರಶ್ನೆಯನ್ನು ಸಹನೆಯಿಂದ ಕೇಳಿ, ಅವನಿರುವ ಮೆಟ್ಟಿಲಿಗೆ ಇಳಿದು ಬಂದು, ಅವನ ಸಂಶಯವನ್ನು ಪರಿಹರಿಸಬೇಕಾಗಿದೆ. ಆಕಾಶವೆಲ್ಲಾ ಮೋಡದಿಂದ ಆಚ್ಛಾದಿತವಾಗಿರುವಾಗ ಫಳಾರ್ ಎಂದು ಮಿಂಚಿ ಮುಸಲ ಧಾರೆಯಂತೆ ಮಳೆ ಕೆಲವು ವೇಳೆ ಪ್ರಾರಂಭವಾಗುವುದು. ಅದರಂತೆ ಶ್ರೀಕೃಷ್ಣನ ನಗುವಿನ ಮಿಂಚು. ಮುಂದಿನ ಶ್ಲೋಕದಿಂದ ಗೀತೆಯ ಬೋಧನೆಯ ಅಮೃತವರ್ಷ ಪ್ರಾರಂಭವಾಗುವುದು. ಇನ್ನು ಮೇಲೆ ಕುರುಕ್ಷೇತ್ರದ ಸಮರಾಂಗಣ, ವೀರರು ಅವರ ಶಸ್ತ್ರಾಸ್ತ್ರಗಳು ಎಲ್ಲಾ ನಮ್ಮ ಮನಸ್ಸಿನಿಂದ ಮಾಯವಾಗುವುವು. ಅರ್ಜುನನ ರಥವೇ ಒಂದು ಪುಷ್ಯಾಶ್ರಮವಾಗುವುದು. ಅಲ್ಲಿ ಆಚಾರ್ಯ ಶ್ರೀಕೃಷ್ಣ ತನ್ನ ಶಿಷ್ಯನಾದ ಅರ್ಜುನನಿಗೆ ಬೋಧಿಸುವನು.</p>
  <div>ಅಶೋಚ್ಯಾನನ್ವಶೋಚಸ್ತ್ವಂ ಪ್ರಜ್ಞಾವಾದಾಂಶ್ಚ ಭಾಷಸೇ ।<br/>ಗತಾಸೂನಗತಾಸೂಂಶ್ಚ ನಾನುಶೋಚಂತಿ ಪಂಡಿತಾಃ 	॥ 11 ॥</div>
  <div>ಯಾರಿಗೆ ವ್ಯಥೆಪಡಬಾರದೊ ಅವರನ್ನು ಕುರಿತು ಶೋಕಿಸುತ್ತಿದ್ದೀಯೆ. ಜ್ಞಾನಿಗಳಂತೆ ಮಾತನಾಡುತ್ತಿರುವೆ. ಪಂಡಿತರು ಸತ್ತವರಿಗಾಗಲಿ ಬದುಕಿರುವವರಿಗಾಗಲಿ ಶೋಕಿಸುವುದಿಲ್ಲ.</div>
  <p>ಅರ್ಜುನ ಈಗ ವ್ಯಥೆಪಡುತ್ತಿರುವುದು ದುರ್ಯೋಧನಾದಿಗಳು ಭೀಷ್ಮ ದ್ರೋಣಾದಿಗಳಿಗೆ. ಇವರು ವ್ಯಥೆಪಡುವುದಕ್ಕೆ ಯೋಗ್ಯರಲ್ಲ. ಏಕೆಂದರೆ ದುರ್ಯೋಧನ ಅಧರ್ಮ, ಅನ್ಯಾಯದಿಂದ ಇವರ ರಾಜ್ಯವನ್ನು ಇನ್ನೂ ಇವರಿಗೆ ಕೊಡದೆ ತನ್ನಲ್ಲಿ ಇಟ್ಟುಕೊಂಡಿರುವನು. ಭೀಷ್ಮದ್ರೋಣಾದಿಗಳು ಹಿರಿಯರಾಗಿರಬಹುದು, ಗುರುಗಳಾಗಿರಬಹುದು. ಆದರೆ ದುರ್ಯೋಧನನಿಗೆ ಬೆಂಬಲವಾಗಿ ನಿಂತಿರು ವರು. ಅನ್ಯಾಯ ಮಾಡುವುದೂ ಒಂದೇ, ಹಾಗೆ ಮಾಡುತ್ತಿರುವವರಿಗೆ ಸಹಾಯ ಮಾಡುತ್ತಿರುವುದೂ ಒಂದೇ. ನ್ಯಾಯ ಅನ್ಯಾಯಗಳನ್ನು ವಿಮರ್ಶಿಸುವಾಗ ಇದನ್ನು ಚೆನ್ನಾಗಿ ಪರಿಶೀಲಿಸಬೇಕು. ಕೇವಲ ಮರುಕದ ಆಧಾರದಿಂದಲೇ ಒಂದು ನಿರ್ಣಯಕ್ಕೆ ಬರಬಾರದು.</p>
  <p>ಶ್ರೀಕೃಷ್ಣ, ಅರ್ಜುನನಿಗೆ ನೀನೊಳ್ಳೆಯ ವಿದ್ವಾಂಸನಂತೆ ಮಾತನಾಡುತ್ತಿರುವೆ ಎನ್ನುವನು. ಅರ್ಜುನ ತುಂಬಾ ಕಷ್ಟಪಟ್ಟು ಒಂದು ವಾದಜಾಲವನ್ನು ನೇಯ್ದಿದ್ದ. ಹತ್ಯದಿಂದ ಪಾಪ ಬರುವುದು, ಇದರಿಂದ ಕುಲಧರ್ಮ ನಾಶವಾಗುವುದು, ಕುಲಸ್ತ್ರೀಯರು ಕೆಡುವರು, ವರ್ಣಸಂಕರವಾಗುವುದು, ಪಿತೃಗಳಿಗೆ ಪಿಂಡ ಕೊಡುವವರೇ ಇಲ್ಲವಾಗುವರು. ಇದಕ್ಕೆಲ್ಲಾ ಕಾರಣನಾಗುವವನು ಖಂಡಿತ ನರಕಕ್ಕೆ ಹೋಗುವನು ಎಂದು ವಾದಿಸುವನು. ಶ್ರೀಕೃಷ್ಣ ಇದೆಲ್ಲಾ ಕೆಲಸಕ್ಕೆ ಬಾರದ ತರ್ಕ ಎಂದು ಒಂದೇ ಸಲ ಹರಿದು ಹಾಕುವನು. ಅರ್ಜುನ ಯುದ್ಧ ಮಾಡಿದರೆ ಇದೆಲ್ಲ ಆಗುವುದೆಂದು ಭಾವಿಸಿದ್ದ. ಮಾಡದೆ ಇದ್ದರೆ ಏನು ಆಗುವುದು ಎಂಬುದನ್ನು ಎಂದೂ ಊಹಿಸಿರಲಿಲ್ಲ. ಜ್ಞಾನಿ ಯಾರು? ದೂರದರ್ಶಿ. ಭವಿಷ್ಯದಲ್ಲಿ ಹೇಗೆ ಪರಿಣಾಮ ಉಂಟಾಗುವುದು ಎಂಬ ದೃಷ್ಟಿಯಿಂದ ಕೆಲಸಮಾಡುವವನು. ಯುದ್ಧ ಮಾಡದೆ ಹೋದರೆ ಕೌರವರಿಗೆ ಮತ್ತಷ್ಟು ಧೈರ್ಯ ಬರುವುದು. ಅನ್ಯಾಯದ ಕೆಲಸಗಳನ್ನು ಮಾಡುವುದಕ್ಕೆ ಪ್ರಪಂಚದಲ್ಲಿ ಯಾರಿಗಾದರೂ ಬಲವಿದ್ದರೆ, ಅವರೆಣಿಸಿದಂತೆಯೇ ಆಗುವಂತಿದ್ದರೆ, ಮತ್ತು ಯಾರೂ ಅವರನ್ನು ವಿರೋಧಿಸದಿದ್ದರೆ ಸಮಾಜದಲ್ಲಿ ಬೆಲೆ ಯಾವುದಕ್ಕೆ–ಕೇವಲ ಮೃಗೀಯ ಶಕ್ತಿಗೆ. ಸತ್ಯ ಧರ್ಮ ಇವುಗಳನ್ನೆಲ್ಲ ಗಾಳಿಗೆ ತೂರಬೇಕಾಗುವುದು. ಒಂದು ಮೃಗೀಯ ಗುಂಪಿಗೆ ಮನುಷ್ಯ ಇಳಿಯುವನು. ಆಸುರೀ ಶಕ್ತಿ ತಾಂಡವವಾಡುವುದು ಪ್ರಪಂಚದಲ್ಲಿ. ಅರ್ಜುನ ಕಾಲವಾದ ಮೇಲೆ ಬರುವ ನರಕಕ್ಕೆ ಅಂಜುತ್ತಿರುವನು. ಬದುಕಿರುವಾಗಲೇ ಈ ಭೂಮಿಯೆ ನರಕ ಸದೃಶವಾಗು ವುದು. ಇದಕ್ಕೆಲ್ಲ ಕಾರಣ ಯಾವುದು? ದಂಡನೆಗೆ ಅರ್ಹರಾದವರನ್ನು ದಂಡಿಸದೆ ಬಿಡುವುದು.</p>
  <p>ಪಂಡಿತ ಸತ್ತವರಿಗಾಗಲಿ ಬದುಕಿರುವವರಿಗಾಗಲಿ ಶೋಕಿಸುವುದಿಲ್ಲ. ಪಂಡಿತ ಎಂದರೆ ಬರೀ ಶ್ಲೋಕಗಳನ್ನು ಕಂಠಪಾಠ ಮಾಡಿಕೊಂಡವನಲ್ಲ. ಅದರ ಅರ್ಥವನ್ನು ಚೆನ್ನಾಗಿ ಗ್ರಹಿಸಿರುವವನು. ಪಾಂಡವರಿಗೆ ವಿರೋಧವಾಗಿ ನಿಂತು ಹೋರಾಡುತ್ತಿರುವವರು ಸತ್ತರೆ ಅದಕ್ಕೆ ಶೋಕಿಸಬಾರದು. ಅನ್ಯಾಯದ ಪರಿಣಾಮವೆ ಇದು. ಮೊದಲು ನಮ್ಮ ಸಮಾನ ಇಲ್ಲ ಎಂದು ಮೆರೆದರು. ಯಾವುದ ಕ್ಕಾಗಿ ಅಷ್ಟೊಂದು ಅನ್ಯಾಯವನ್ನು ಮಾಡಿದ್ದರೊ ಅದನ್ನು ಬಿಟ್ಟು ಹೋಗುವಾಗ ಅದು ಅವರ ಹಿಂದೆ ಬರುವುದಿಲ್ಲ. ಅವರೂ ನಾಶವಾಗುವರು. ತಮಗೆ ಸಹಾಯ ಮಾಡಿದ್ದವರನ್ನೆಲ್ಲಾ ನಾಶ ಮಾಡುವರು. ಇದು ಅನಿವಾರ್ಯ ಘಟನೆ. ಇನ್ನು ಉಳಿದವರಿಗೆ ಶೋಕಿಸಬಾರದು. ಅವರು ತೀರಿಕೊಂಡ ಮೇಲೆ, ಅವರ ಹೆಂಡತಿ ಮಕ್ಕಳು ಮತ್ತು ಅವರನ್ನು ನೆಚ್ಚಿದ್ದ ಇತರರು ಕಷ್ಟಕ್ಕೆ ಸಿಕ್ಕಿಕೊಂಡು ನರಳುವರು. ಒಬ್ಬ ಅನ್ಯಾಯ ಮಾಡುವವನನ್ನು ಕೈಹಿಡಿದರೆ, ಅವನನ್ನು ಹೆತ್ತರೆ, ಅವನ ಒಡನಾಡಿಗಳಾದರೆ, ಈ ವ್ಯಥೆಯನ್ನು ನಾವು ಸಹಿಸಲೇಬೇಕಾಗಿದೆ. ಒಬ್ಬ ಕೊಲೆಪಾತಕ ಯಾರನ್ನೋ ಕೊಂದಿದ್ದಾನೆ. ಅವನಿಗೆ ಶಿಕ್ಷೆ ಕೊಡುವಾಗ, ಅವನಿಗೆ ಹೆಂಡತಿ ಮಕ್ಕಳು ಇದ್ದಾರೆ, ಅವನನ್ನು ಶಿಕ್ಷೆಗೆ ಗುರಿ ಮಾಡಿದರೆ, ಅವರು ಕಷ್ಟಕ್ಕೆ ಬೀಳುತ್ತಾರೆ ಎಂದು ಅವನನ್ನು ಶಿಕ್ಷಿಸದೆ ಬಿಡಬಹುದೆ? ಒಂದು ಮನೆ ಹಿತವನ್ನು ನೋಡಿ ಕೊಂಡು ಒಬ್ಬ ಸಮಾಜಕಂಟಕನಿಗೆ ಪ್ರೋತ್ಸಾಹ ಮಾಡುವುದೆ? ಒಂದು ಮನೆ ಉಳಿಸುವುದಕ್ಕಾಗಿ ಊರಿಗೆಲ್ಲಾ ಬೆಂಕಿ ಹಾಕುವುದೆ? ಅದೂ ಉಳಿಸಲು ಪ್ರಯತ್ನಿಸುವ ಮನೆ ಒಬ್ಬ ನಿರಪರಾಧಿಯದಲ್ಲ, ಕಂಡಂತೆಯೇ ಅನ್ಯಾಯ ಮಾಡಿರುವವನದು. ಪ್ರಪಂಚದಲ್ಲಿ ಎಲ್ಲರೂ ಸುಖಪಡುವುದಕ್ಕಾಗುವು ದಿಲ್ಲ. ಕೆಲವರು ಸುಖ ಕೆಲವರು ದುಃಖಪಡಬೇಕಾಗಿದೆ. ಪ್ರತಿಯೊಬ್ಬನೂ ಅವನಿಗೆ ಬರುವುದನ್ನು ಅವನೇ ಸಂಪಾದಿಸಿದ್ದಾನೆ. ದುರ್ಯೋಧನಾದಿಗಳು ತಮ್ಮ ನಾಶಕ್ಕೆ ತಾವೇ ಕಾಲು ಕೆರೆಯುತ್ತಿರುವರು. ಅವರ ಕೈಹಿಡಿದವರು ವಿಧವೆಯರಾಗಬಹುದು, ನೆಚ್ಚಿನ ಮಕ್ಕಳು ತಬ್ಬಲಿಗಳಾಗಬಹುದು, ಇವು ಗಳನ್ನೆಲ್ಲಾ ಅವರೇ ಮಾಡಿಕೊಳ್ಳುತ್ತಿರುವರು. ಒಬ್ಬ ಬಿತ್ತಿದಂತೆ ಫಲ ಅನುಭವಿಸಬೇಕಾಗಿದೆ. ಅದಕ್ಕಾಗಿ ಅರ್ಜುನ ಅತ್ತರೆ ಬಂದದ್ದೇನು ಎನ್ನುವನು ಶ್ರೀಕೃಷ್ಣ.</p>
  <div>ನ ತ್ವೇವಾಹಂ ಜಾತು ನಾಸಂ ನ ತ್ವಂ ನೇಮೇ ಜನಾಧಿಪಾಃ ।<br/>ನ ಚೈವ ನ ಭವಿಷ್ಯಾಮಃ ಸರ್ವೇ ವಯಮತಃ ಪರಮ್ 	॥ 12 ॥</div>
  <div>ನಾನು ಯಾವ ಕಾಲದಲ್ಲಿ ಇರಲಿಲ್ಲ ಎಂಬುದಿಲ್ಲ. ನೀನಾಗಲೀ ಈ ರಾಜರುಗಳಾಗಲೀ ಇರಲಿಲ್ಲವೆಂಬುದಿಲ್ಲ. ನಾವು ಯಾರೂ ಮುಂದೆ ಇರುವುದಿಲ್ಲ ಎಂಬುದಿಲ್ಲ.</div>
  <p>ಹಿಂದೂಧರ್ಮದಲ್ಲಿರುವ ಒಂದು ಮುಖ್ಯವಾದ ಭಾವನೆಗೆ ಇಲ್ಲಿ ಬರುತ್ತೇವೆ. ಅದೇ ನಾವೆಲ್ಲ ಹಿಂದೆ ಇದ್ದೆವು, ಮತ್ತೆ ಮುಂದೆ ಇರುತ್ತೇವೆ ಎಂಬುದು. ನಾವು ತುಂಬಾ ಹಳಬರು ಈ ಪ್ರಪಂಚಕ್ಕೆ. ಹಿಂದೆ ಎಷ್ಟೋ ವೇಳೆ ಜನ್ಮಗಳನ್ನು ಧರಿಸಿ ಹಲವು ಸುಖ ದುಃಖಗಳನ್ನು ಅನುಭವಿಸಿದ್ದೇವೆ. ಅದರಂತೆಯೇ ನಾವೇನೂ ಒಂದೇ ಸಲ ಸತ್ತಾಗ ಹೋಗಿಬಿಡುವವರಲ್ಲ. ಇನ್ನು ಮುಂದೆ ಹಲವು ಜನ್ಮಗಳ ಪಾತ್ರ ಧರಿಸುತ್ತೇವೆ, ಹಲವು ಸುಖ ದುಃಖಗಳನ್ನು ಅನುಭವಿಸುತ್ತೇವೆ. ಭಗವಂತನಲ್ಲಿ ಒಂದಾಗುವವರೆಗೆ ನಾವು ಹಲವು ವೇಳೆ ಬರುತ್ತಾ ಹೋಗುತ್ತಾ ಇರುತ್ತೇವೆ. ಬದ್ಧ ತನ್ನ ಕರ್ಮವನ್ನು ಸಮೆಸುವುದಕ್ಕಾಗಿ ಬರುತ್ತಾನೆ. ಶ್ರೀಕೃಷ್ಣನಂತಹ ಪೂರ್ಣಾತ್ಮನಾದರೊ ಹಲವರಿಗೆ ದಾರಿ ತೋರಲು ಅವತಾರವೆತ್ತಿ ಬರುತ್ತಾನೆ. ಅವನು ಹಿಂದೆ ಎಷ್ಟೋ ವೇಳೆ ಬಂದಿದ್ದಾನೆ. ಈಗ ಕುರುಕ್ಷೇತ್ರದಲ್ಲಿ ಅರ್ಜುನನ ಸಾರಥಿಯಾಗಿ ಇದ್ದಾನೆ. ಮುಂದೆ ಅವನು ಎಷ್ಟೋ ಸಾರಿ ಬರುವವನೂ ಆಗಿರುವನು. ಬದ್ಧಜೀವಿ ವಿಧಿಯಿಲ್ಲದೆ ತನ್ನ ಕರ್ಮವನ್ನು ಸಮೆಸುವುದಕ್ಕಾಗಿ ಬರುತ್ತಾನೆ. ದೇವರಾದರೋ ಇತರರನ್ನು ಮೇಲೆತ್ತಲು ಕೆಳಗೆ ಇಳಿಯಬೇಕಾಗಬಹುದು.</p>
  <p>ಆದರೆ ಹಲವರು ಈಗಿನ ಜನ್ಮವನ್ನು ಒಪ್ಪಿಕೊಳ್ಳುತ್ತಾರೆ, ಹಿಂದಿನದನ್ನು ಒಪ್ಪಿಕೊಳ್ಳುವುದಿಲ್ಲ. ನಮಗೆ ಒಂದು ಹಿಂದಿನ ಜನ್ಮವಿದ್ದರೆ ಹಿಂದೆ ನೀವು ಏನಾಗಿದ್ದಿರಿ ಹೇಳಿ ಎಂದು ಕೇಳುವರು. ಬರೀ ನೆನಪಿನ ಆಧಾರದ ಮೇಲೆಯೆ ಒಂದು ವಸ್ತು ಇರುವುದು ಸತ್ಯವಾದರೆ ನಾವು ಸಣ್ಣ ಮಕ್ಕಳಾಗಿದ್ದಾಗ ಏನೇನು ಮಾಡಿದ್ದೆವೊ ಅವೆಲ್ಲಾ ಮರೆತುಹೋಗಿದೆ. ಹಾಗಾದರೆ ನಾವು ಮಕ್ಕಳಾಗಿಯೇ ಇರಲಿಲ್ಲವೆ? ಈಗಲೂ ಕೆಲವು ವರುಷಗಳ ಹಿಂದೆ ನಾವು ಏನೇನು ಮಾಡಿದೆವೋ ಅದರಲ್ಲೆ ಕೆಲವು ವಿನ ಉಳಿದವುಗಳೆಲ್ಲಾ ಮರೆತುಹೋಗಿದೆ. ಆದರೆ ಈ ಘಟನೆಗಳ ಸಾರವಾದ ಸಂಸ್ಕಾರ ನಮ್ಮ ಮನಸ್ಸಿ ನಲ್ಲಿ ವಾಸನೆಯ ರೂಪದಂತೆ ಇರುವುದು. ಅದು ನಾವು ಈಗ ಮಾಡುವ ಕೆಲಸ ಆಲೋಚನೆ ಎಲ್ಲದರ ಮೇಲೆಯೂ ತನ್ನ ಪ್ರಭಾವವನ್ನು ಬೀರುತ್ತಿರುವುದು. ಯಾರಿಗಾದರೂ ಹಿಂದಿನದನ್ನು ಸ್ಮರಿಸಿಕೊಳ್ಳ ಬೇಕೆಂದು ಮನಸ್ಸಾದರೆ ತಮ್ಮ ಮನಸ್ಸಿನಲ್ಲಿರುವ ಸಂಸ್ಕಾರದ ಮೇಲೆ ಮನಸ್ಸನ್ನು ಏಕಾಗ್ರ ಮಾಡಿದರೆ ಆಗ ಅದಕ್ಕೆ ಸಂಬಂಧಪಟ್ಟ ವಿವರಗಳೆಲ್ಲ ವ್ಯಕ್ತವಾಗುವುವು. ಇವನನ್ನೆ ಜಾತಿಸ್ಮರ ಎಂದು ಯೋಗಿ ಗಳು ಹೇಳುವರು. ಆದರೆ ನಾವು ಪೂರ್ಣತೆಯನ್ನು ಮುಟ್ಟುವುದಕ್ಕೆ ಮುಂಚೆ ಅದನ್ನು ತಿಳಿದು ಕೊಳ್ಳುವುದು ಬಹಳ ಅಪಾಯಕರ. ಅದಕ್ಕಾಗಿಯೇ ದೇವರು ವಿವರಗಳನ್ನೆಲ್ಲಾ ಅಳಿಸಿರುವನು, ಕೇವಲ ಸಂಸ್ಕಾರಗಳನ್ನು ನಮ್ಮ ಮನಸ್ಸಿನಲ್ಲಿಟ್ಟಿರುವನು. ಈ ಮರೆವನ್ನು ದೇವರು ಕೃಪೆಯಿಂದ ನಮ್ಮ ಮೇಲೆ ಬೀರಿರುವನು. ಈ ಒಂದು ಜನ್ಮದಲ್ಲಿ ಮಾಡಿರುವ ಕೆಲಸಗಳು, ಅನುಭವಿಸಿರುವ ಅನುಭವಗಳು ಇದರ ಹೊರೆಯನ್ನೆ ತಾಳಲಾರದೆ ಕುಸಿದು ಬೀಳುವ ನಮಗೆ, ಹೋದ ಜನ್ಮಗಳ ನೆನಪೆಲ್ಲಾ ಒಂದೇ ಸಲ ಬಂತು ಎಂದರೆ ನಾವು ಹುಚ್ಚರಾಗಿ ಹೋಗುವೆವು. ಆದರೆ ಸತ್ಯ ಸಾಕ್ಷಾತ್ಕಾರವನ್ನು ಮಾಡಿಕೊಂಡ ಧೀರರಿಗೆ ಇದು ಸಾಧ್ಯ. ಅವರು ಇದರಿಂದ ವ್ಯಸ್ತರಾಗದೆ ಸಾಕ್ಷಿಯಂತೆ ನಿಂತು ನೋಡಬಲ್ಲರು. ಆ ಸ್ಥಿತಿ ಪ್ರಾಪ್ತವಾಗುವುದಕ್ಕೆ ಮುಂಚೆ ನಮ್ಮ ಪೂರ್ವ ಜನ್ಮಗಳ ನೆನಪು ಒಂದು ಹೆಣಭಾರವಾಗುವುದು, ನಾವು ಮುಂದುವರಿಯಲಾರದೆ ಕುಸಿದು ಬೀಳುವೆವು. </p>
  <p>ಕೆಲವು ಧರ್ಮಗಳವರು ಒಂದೇ ಒಂದು ಜನ್ಮದ ಸಿದ್ಧಾಂತವನ್ನು ನಂಬುವರು. ಜೀವಿಗೆ ಒಂದು ಅವಕಾಶ ಮಾತ್ರ ಸಿಕ್ಕುವುದು. ಅವನು ಇಲ್ಲಿ ಏನಾದರೂ ಕೆಟ್ಟದ್ದು ಮಾಡಿದರೆ ನರಕ, ಒಳ್ಳೆಯದನ್ನು ಮಾಡಿದರೆ ಸ್ವರ್ಗ ಎನ್ನುವರು. ನಾವು ಇಲ್ಲಿ ಒಂದು ಜನ್ಮದಲ್ಲಿ ಮಾತ್ರ ಕೆಟ್ಟದನ್ನು ಮಾಡುವೆವು. ಅದಕ್ಕೆ ಎಂದೆಂದಿಗೂ ನರಕವಾಸ ಎಂಬುದು ಕುತರ್ಕವಾಗುವುದು. ಒಂದು ನಿಯಮಿತ ಕಾರಣಕ್ಕೆ <span class="en">(limited cause)</span> ಅನಿಯಮಿತವಾದ <span class="en">(unlimited)</span> ಪರಿಣಾಮ ಬಂದಂತೆ ಆಗುವುದು. ಇದು ಎಲ್ಲಾ ತಿಳಿದ ಕಾರಣಗಳ ಸಂಬಂಧಕ್ಕೂ ವಿರೋಧವಾದುದು. ಈ ಪ್ರಪಂಚದಲ್ಲಿಯೇ ಜೀವಾವಧಿ ಸಜ ಎಂದರೆ ಸುಮಾರು ಹದಿನಾಲ್ಕು ವರುಷಗಳು ಜೈಲಿನಲ್ಲಿರಬೇಕು. ಅದರಲ್ಲಿಯೂ ಚೆನ್ನಾಗಿ ನಡೆದುಕೊಂಡರೆ ವರುಷಕ್ಕೆ ಒಂದು ತಿಂಗಳಿನಂತೆ ಸೋಡಿ ಸಿಕ್ಕುವುದು. ಆದರೆ ದೇವರ ನ್ಯಾಯಾಸ್ಥಾನ ಇದಕ್ಕಿಂತ ಉಗ್ರವಾಗುವುದು. ಒಂದು ಸಲ ನರಕಕ್ಕೆ ಹೋದರೆ ಅದರಿಂದ ಪಾರಾಗಲು ಅವಕಾಶವೇ ಇಲ್ಲ. ಏಕೆಂದರೆ ಅವನಿಗೆ ಇನ್ನೊಂದು ಜನ್ಮದ ಅವಕಾಶವೇ ಇಲ್ಲ. ಒಂದೇ ಒಂದು ಜನ್ಮದಲ್ಲಿ ಒಬ್ಬ ಪೂರ್ಣನಾಗುವುದಕ್ಕೆ ಆಗುವುದಿಲ್ಲ. ಅವನು ಎಷ್ಟೋ ಒಳ್ಳೆಯದನ್ನು ಮಾಡಿರುತ್ತಾನೆ, ಪುಣ್ಯಾತ್ಮನಾಗುವಷ್ಟು ಮಾಡಿರುವುದಿಲ್ಲ. ಅವನು ಅಷ್ಟೊಂದು ಪಾಪವನ್ನೂ ಮಾಡಿರುವುದಿಲ್ಲ. ಅವನು ಸ್ವರ್ಗಕ್ಕೆ ಹೋಗುವುದು ಹೇಗೆ? ಅವನು ಸ್ವಲ್ಪ ಒಳ್ಳೆಯದನ್ನು ಮಾಡಿದ್ದಾನೆ ಎನ್ನುವರು. ಇಲ್ಲಿಯೂ ನಿಯಮಿತ ಕಾರಣಕ್ಕೆ ಅನಂತ ಪರಿಣಾಮದ ದೋಷವೇ ಬರುವುದು. ಒಂದು ಎಳೆಯ ಮಗು ಏನೂ ತಪ್ಪು ಮಾಡಿರುವುದಿಲ್ಲ. ಅದು ಹುಟ್ಟುತ್ತಲೇ ಸಾಯುತ್ತದೆ. ಅದಕ್ಕೇನು ಗತಿ, ಎಲ್ಲಿಗೆ ಹೋಗುತ್ತದೆ ಎಂದು ಕೇಳಿದರೆ, ಆ ಮಗು ಎಳೆಯ ಹಸುಳೆ, ಪಾಪವನ್ನೇ ಕಂಡರಿಯದು, ಅದು ಸ್ವರ್ಗಕ್ಕೆ ಹೋಗುವುದು ಎಂದು ಹೇಳುವರು. ಪಾಪವನ್ನೇ ಮಾಡಿಲ್ಲ ಎಂದರೆ ಪುಣ್ಯವನ್ನು ಮಾಡಿದಂತೆ ಆಯಿತೆ? ಅದಕ್ಕೆ ಸ್ವರ್ಗಪ್ರಾಪ್ತಿಯಾಗುವ ಹಾಗೆ ಇದ್ದರೆ ಅಂತಹ ಹಸುಳೆಗಳನ್ನು ಸಾಯಿಸುವುದೇ ಮೇಲೆಂದು ಕೆಲವರು ವಾದಿಸುವರು. ಏಕೆಂದರೆ ಬೆಳೆದು ದೊಡ್ಡದಾದರೆ ಪುಣ್ಯಕ್ಕಿಂತ ಹೆಚ್ಚಾಗಿ ಪಾಪವನ್ನು ಮಾಡುವ ಸಂಭವವೇ ಹೆಚ್ಚು. ಆದಕಾರಣ ಅದಕ್ಕೆ ಮುಂಚೆಯೇ ಸದ್ಗತಿ ಸಿಕ್ಕುವಂತೆ ಮಾಡುವುದು ಪುಣ್ಯ ಕೆಲಸವಾಗುವುದಿಲ್ಲವೆ? ಆ ಮಗುವಿಗೇನೋ ಸ್ವರ್ಗ ಬರುವುದು. ಆದರೆ ಯಾರು ಅದನ್ನು ಕೊಲ್ಲುತ್ತಾರೋ ಅವರು ನರಕಕ್ಕೆ ಹೋಗುತ್ತಾರೆ ಎಂದರೆ, ಒಬ್ಬನಿಗೆ ಸ್ವರ್ಗಸಿಕ್ಕುವಂತಹ ಕೆಲಸಕ್ಕಿಂತ ಪುಣ್ಯಕೆಲಸ ಯಾವುದಿದೆ? ಅಂತಹ ಪುಣ್ಯಕೆಲಸ ಮಾಡಿದವನಿಗೆ ನರಕವೆ? ಇದೆಂತಹ ಅನ್ಯಾಯ? ಪ್ರತಿಯೊಂದು ಕ್ರಿಯೆಯನ್ನು ಅದರ ಫಲದ ಮೂಲಕ ಅಳೆಯ ಬೇಕು.</p>
  <p>ಒಬ್ಬನಿಗೆ ಹಿಂದಿನ ಜನ್ಮವೇ ಇಲ್ಲ, ಇದೇ ಪ್ರಥಮ ಬಾರಿ ಪ್ರಪಂಚಕ್ಕೆ ಬರುವ ಹಾಗಿದ್ದರೆ ಒಬ್ಬರು ಬುದ್ಧಿವಂತರು, ಒಬ್ಬರು ದಡ್ಡರು, ಒಬ್ಬರು ಅಂಗಹೀನರು ಮತ್ತು ಒಬ್ಬ ಸರ್ವಾಂಗ ಸುಂದರನು ಇದಕ್ಕೆಲ್ಲಾ ಕಾರಣ ಯಾರು? ದೇವರು ಎಂದರೆ ಅವನು ಪಕ್ಷಪಾತಿಯಾಗುತ್ತಾನೆ. ಅವನು ಏತಕ್ಕೆ ಒಬ್ಬನಿಗೆ ಅಷ್ಟೊಂದು ಬುದ್ಧಿಯನ್ನು ಕೊಟ್ಟು ಕಳುಹಿಸಬೇಕು, ಮತ್ತೊಬ್ಬನನ್ನು ದಡ್ಡನಾಗಿ ಮಾಡಬೇಕು? ಇಂತಹ ಪಕ್ಷಪಾತವಿದ್ದರೆ ಅವನು ಸಮದರ್ಶಿಯಾದ ದೇವರು ಹೇಗೆ ಆಗುತ್ತಾನೆ? ಹಿಂದು ಇಲ್ಲಿ ಪ್ರತಿಯೊಂದು ಜೀವಿಗಳಿಗೂ ಅವರವರ ಕರ್ಮಫಲಗಳ ಅನುಸಾರ ಇವುಗಳೆಲ್ಲಾ ಪ್ರಾಪ್ತವಾಗುವುದು ಎಂದು ದೇವರನ್ನು ದೂರುವುದಕ್ಕೆ ಹೋಗುವುದಿಲ್ಲ. ಒಂದು ಜನ್ಮವನ್ನು ನಂಬುವವರಾದರೊ ದೇವರನ್ನು ಪಕ್ಷಪಾತದ ತಪ್ಪಿನಿಂದ ಪಾರುಮಾಡುವುದಕ್ಕಾಗಿ ಇನ್ನೊಂದು ವಿವರಣೆಯನ್ನು ಕೊಡುವರು. ಅದೇ ತಂದೆತಾಯಿಗಳು ಮಾಡಿದ ಪಾಪಕ್ಕೆ ತಕ್ಕ ಶಿಕ್ಷೆ; ಅಂತಹ ದಡ್ಡರು ಮತ್ತು ಅಂಗಹೀನರಾದ ಮಕ್ಕಳು ಎನ್ನುವರು. ಆದರೆ ಇಲ್ಲಿ ಅನುಭವಿಸುವವರು ತಾಯಿ ತಂದೆ ಗಳಲ್ಲ, ಅವರು ಬೇಗ ಕಣ್ಣು ಮುಚ್ಚಿಕೊಂಡು ಹೋಗಿಬಿಡುವರು. ಆದರೆ ಮಗು, ಇನ್ನಾರೋ ಮಾಡಿದ ತಪ್ಪಿಗೆ ತಾನು ಶಿಕ್ಷೆಯನ್ನು ಜೀವಾವಧಿ ಅನುಭವಿಸಬೇಕಾಗುವುದು. ಇದೆಂತಹ ನ್ಯಾಯ? ಯಾರೋ ಮಾಡಿದ ತಪ್ಪಿಗೆ ಯಾರಿಗೋ ಶಿಕ್ಷೆ. ಈ ಪ್ರಪಂಚದ ನ್ಯಾಯಸ್ಥಾನದಲ್ಲಿಯೇ ಅಪ್ಪ ಮಾಡಿದ ತಪ್ಪಿಗೆ ಮಗನನ್ನು ಶಿಕ್ಷಿಸುವುದಿಲ್ಲ. ಸ್ವರ್ಗದಲ್ಲಿರುವ ದೇವರ ನ್ಯಾಯ ಇದಕ್ಕಿಂತಲೂ ವಿಚಿತ್ರವಾಯಿತಲ್ಲ!</p>
  <p>ಒಂದೊಂದು ಮಗು ಒಂದೊಂದು ರೀತಿ ಏತಕ್ಕೆ ಬೆಳೆಯುತ್ತಾ ಹೋಗುತ್ತದೆ? ಅದಕ್ಕೆಲ್ಲ ಸುತ್ತಮುತ್ತಲಿರುವ ವಾತಾವರಣ ಮತ್ತು ತರಬೇತು ಎನ್ನುವರು. ವಾತಾವರಣ ಮತ್ತು ತರಬೇತಿನಲ್ಲಿ ಸ್ವಲ್ಪ ಸತ್ಯವೇನೋ ಇದೆ. ಆದರೆ ಪೂರ್ಣ ಸತ್ಯವಲ್ಲ. ಅನೇಕ ವೇಳೆ ಒಂದೇ ಮನೆಯಲ್ಲಿ ಒಬ್ಬ ತಂದೆತಾಯಿಗಳಿಗೆ ಆದ ಮಕ್ಕಳು ಒಂದೇ ವಾತಾವರಣದಲ್ಲಿ ಬೆಳೆಯುತ್ತ ಇದ್ದರೂ ಒಬ್ಬೊಬ್ಬರು ಒಂದೊಂದು ರೀತಿ ಆಗುವರು. ಇದಕ್ಕೆ ಕಾರಣವೇನು? ಎಲ್ಲೊ ಹೊರಗೆ ಕಾರಣವನ್ನು ಹುಡುಕುವುದು ವೈಜ್ಞಾನಿಕವಲ್ಲ. ಕಾರಣ ಒಳಗಿನಿಂದಲೇ ಬರಬೇಕು. ಆದಕಾರಣವೆ ಹಿಂದುಧರ್ಮ, ಪ್ರತಿಯೊಂದು ಜೀವಿಯೂ ಹುಟ್ಟುವಾಗ ತನ್ನ ಸಂಸ್ಕಾರದ ಬೀಜವನ್ನು ತಂದಿರುವುದು; ಅದು ವಾತಾವರಣದಲ್ಲಿ ತನ್ನ ಬೆಳವಣಿಗೆಗೆ ಬೇಕಾದುದನ್ನು ಮಾತ್ರ ಹೀರುವುದು, ಉಳಿದುದನ್ನು ತ್ಯಜಿಸುವುದು ಎಂದು ಹೊರೆ ಹೊಣೆಯನ್ನೆಲ್ಲ ಪ್ರತಿಯೊಂದು ಜೀವಿಯ ಪಾಲಿಗೆ ಬಿಡುವುದು. ಪ್ರತಿಯೊಬ್ಬನೂ ತನ್ನ ಅದೃಷ್ಟಕ್ಕೆ ತಾನೆ ಹೊಣೆ ಎಂದು ತಿದ್ದಿಕೊಳ್ಳಲು ಯತ್ನಿಸುವನು. ಸುಮ್ಮನೆ ಹೆತ್ತವರನ್ನೋ ವಾತಾವರಣವನ್ನೋ ದೂರುತ್ತಿರುವುದಿಲ್ಲ. ಜೀವಿಯು ಈ ಜನ್ಮದ ಅವಕಾಶವನ್ನು ತೆಗೆದುಕೊಂಡು ಇಲ್ಲಿ ಪುಣ್ಯವೊ ಪಾಪವೊ ಯಾವುದನ್ನೋ ಮಾಡಿ, ಮತ್ತೊಂದು ಜನ್ಮದಲ್ಲಿ ಅದನ್ನು ತಿದ್ದಿಕೊಳ್ಳುತ್ತ ಹೋಗುವುದು. ಒಂದೇ ಜನ್ಮದ ಅವಕಾಶ ಸಾಲದು. ಇದರಲ್ಲಿ ನಾವು ಸ್ವರ್ಗಕ್ಕೆ ಹೋಗುವಷ್ಟು ಪುಣ್ಯವನ್ನು ಮಾಡುವುದಕ್ಕೆ ಆಗುವುದಿಲ್ಲ. ಅಥವಾ ನರಕದಿಂದ ತಪ್ಪಿಸಿಕೊಂಡು ಹೋಗುವಷ್ಟು ಪ್ರಯತ್ನವನ್ನು ಮಾಡುವುದಕ್ಕೆ ಆಗುವುದಿಲ್ಲ. ಇದೇ ಪೂರ್ಣ ಸತ್ಯ ಎಂದು ನಾವು ಹೇಳುವುದಿಲ್ಲ. ಇದಕ್ಕಿಂತ ಉತ್ತಮವಾದ ವಿವರಣೆ ಕೊಟ್ಟರೆ ಅದನ್ನು ಸ್ವೀಕರಿಸಲು ನಾವು ಸಿದ್ಧವಾಗಿದ್ದೇವೆ. ನಮ್ಮ ಪಾಪ ಪುಣ್ಯಗಳಿಗನುಸಾರ ನಾವು ಯಾವುದೊ ಒಂದು ಕಡೆ ಹುಟ್ಟುತ್ತೇವೆ. ನಮ್ಮ ಕರ್ಮಾನುಸಾರ ಈ ಜನ್ಮದಲ್ಲಿ ಅನುಭವಿಸುತ್ತೇವೆ. ಇಲ್ಲಿ ಮಾಡಿರುವುದನ್ನು ಮುಂದಿನ ಜನ್ಮದಲ್ಲಿಯೂ ಮುಂದುವರಿಸಿ ಕೊಂಡು ಹೋಗುತ್ತೇವೆ ಎಂಬ ಕರ್ಮಸಿದ್ಧಾಂತ ನಮ್ಮ ಅದೃಷ್ಟಕ್ಕೆ ನಮ್ಮನ್ನು ಹೊಣೆಗಾರರನ್ನಾಗಿ ಮಾಡುವುದು. ಅಧೋಗತಿಗೆ ಬಿದ್ದಿರುವುದಕ್ಕೆ ನಾನೆ ಕಾರಣ, ಊರ್ಧ್ವ ಗತಿಯ ಕಡೆ ಹೋಗಬೇಕಾ ದರೂ ನಾನೆ ಪ್ರಯತ್ನ ಮಾಡಬೇಕಾಗಿದೆ ಎಂಬುದು ಹೆಚ್ಚು ಆಶಾಜನಕವಾಗಿದೆ. ಇಲ್ಲಿ ಜೀವ ತನ್ನ ಈಗಿನ ಸ್ಥಿತಿಗೆ ತಾನೇ ಜವಾಬ್ದಾರಿಯನ್ನು ತೆಗೆದುಕೊಳ್ಳುವನು.</p>
  <div>ದೇಹಿನೋ<span class="en">s</span>ಸ್ಮಿನ್ ಯಥಾ ದೇಹೇ ಕೌಮಾರಂ ಯೌವನಂ ಜರಾ ।<br/>ತಥಾ ದೇಹಾಂತರಪ್ರಾಪ್ತಿರ್ಧೀರಸ್ತತ್ರ ನ ಮುಹ್ಯತಿ 	॥ 13 ॥</div>
  <div>ಜೀವನಿಗೆ ಈ ದೇಹದಲ್ಲಿ ಬಾಲ್ಯ, ಯೌವನ, ವೃದ್ಧಾಪ್ಯ ಹೇಗೋ ಹಾಗೆಯೇ ಬೇರೆ ದೇಹವೂ ಪ್ರಾಪ್ತವಾಗುವುದು. ಹೀಗಿರುವಾಗ ಧೀರ ಇಲ್ಲಿ ಮೂಢನಾಗುವುದಿಲ್ಲ.</div>
  <p>ಜೀವಿ ಯಾವಾಗ ದೇಹವನ್ನು ಧರಿಸುತ್ತಾನೆಯೊ ಆಗ ಹುಟ್ಟಿನಿಂದ ಸಾವಿನ ತನಕ ಹಲವು ಅವಸ್ಥೆಗಳ ಮೂಲಕ ಸಾಗಿಹೋಗುವನು. ಯಾವ ಒಂದು ಅವಸ್ಥೆಯಲ್ಲಿಯೆ ಬಹಳ ಕಾಲ ಇರಲಾರ. ಎಷ್ಟೇ ಅಂಟಿಕೊಂಡಿದ್ದರೂ ಅವನು ಮುಂದಿನ ಅವಸ್ಥೆಗೆ ಹೋಗಲೇಬೇಕಾಗುವುದು. ಬಾಲ್ಯ ಆಟಪಾಟಗಳಲ್ಲಿ ಕಳೆಯುತ್ತದೆ. ಯೌವನ ಪ್ರಾಪ್ತವಾದಾಗ ಹಲವಾರು ಆಸೆ ಆಕಾಂಕ್ಷೆಗಳು ಅವನನ್ನು ಮುತ್ತುತ್ತವೆ. ಅವುಗಳಲ್ಲಿ ಕೆಲವನ್ನು ಕೂಡ ಈಡೇರಿಸಿಕೊಳ್ಳುವುದಕ್ಕೆ ಕಾಲ ಸಿಗುವುದಿಲ್ಲ, ಅಷ್ಟು ಹೊತ್ತಿಗೆ ಆಗಲೆ ನಮ್ಮ ದೇಹದ ಅಂಗಾಂಗಗಳು ಸಮೆಯುತ್ತ ಬರುವುದು. ಒಂದಾದ ಮೇಲೊಂದು ಖಾಯಿಲೆಗಳು ಧಾಳಿ ಇಡುವುವು ವೃದ್ಧಾಪ್ಯದಲ್ಲಿ. ದೇಹ ನಶಿಸಿ ಸೊರಗಿ ಬೀಳುವುದು. ಇದನ್ನು ನಾವು ಕಣ್ಣಾರ ನೋಡುತ್ತಿರುವೆವು.</p>
  <p>ಇದರಂತೆಯೇ ಈ ದೇಹವನ್ನು ತ್ಯಜಿಸಿ ಆದಮೇಲೂ ನಾವೇನೂ ಇಲ್ಲದೆ ಹೋಗುವುದಿಲ್ಲ. ಏಕೆಂದರೆ ಯಾವುದನ್ನೂ ನಾವು ನಾಶಮಾಡಲು ಆಗುವುದಿಲ್ಲ. ಅದರ ರೂಪವನ್ನು ಬೇಕಾದಂತೆ ಬದಲಾಯಿಸಬಹುದು. ನೀರು ದ್ರವರೂಪದಲ್ಲಿದೆ, ಘನೀರೂಪ ತಾಳುತ್ತದೆ, ಅಥವಾ ಆವಿಯಾಗಿ ಮೇಲೆದ್ದು ಹೋಗುವುದು. ಆವಾಗ ಅದೇನೂ ಇಲ್ಲದೆ ಇಲ್ಲ. ಆ ನೀರಿನ ಅಂಶ ಪುನಃ ಎಲ್ಲೋ ತುಂತುರು ಹನಿಯಾಗಿ ಬೀಳುವುದು. ಚೇತನವೂ ಹೀಗೆಯೆ. ಬದುಕಿರುವಾಗ ಆ ಚೈತನ್ಯ ದೇಹದ ಮೂಲಕ ಕೆಲಸ ಮಾಡುತ್ತಿರುವುದು. ಆ ದೇಹ ಇನ್ನು ಮೇಲೆ ಬೇರೆ ಉಪಯೋಗಕ್ಕೆ ಬಾರದ ರೀತಿ ಆದರೆ ಅದರ ಹಿಂದೆ ಇರುವ ಚೈತನ್ಯವೇನು ನಾಶವಾಗುವುದಿಲ್ಲ. ಮನೆಯಲ್ಲಿ ಬಲ್ಬಿನ ಮೂಲಕ ವಿದ್ಯುತ್ಶಕ್ತಿ ಪ್ರಕಾಶಿಸುತ್ತಿರುವುದು. ಆ ಬಲ್ಬಿನ ಒಳಗೆ ಇರುವ ತಂತಿ ಕಿತ್ತುಹೋದರೆ ದೀಪ ಉರಿಯುವುದಿಲ್ಲ. ಆದರೆ ವಿದ್ಯುತ್ ಶಕ್ತಿಯೇ ನಾಶವಾಯಿತೆ? ಇನ್ನೊಂದು ಬಲ್ಬನ್ನು ಹಾಕಿದರೆ ಆಗ ಅದು ಉರಿಯುವುದು. ಅದರಂತೆಯೇ ಚೇತನದ ಕೆಲಸ ಮಾಡಲು ಈ ದೇಹ. ಇದು ನಾಶವಾದರೆ ಇನ್ನೊಂದನ್ನು ತನ್ನ ಕರ್ಮಾನುಸಾರ ಸೃಷ್ಚಿಸಿಕೊಳ್ಳುವುದು. ಜ್ಞಾನಿಗಳು ಈ ವಿಷಯದಲ್ಲಿ ಮರುಳಾಗು ವುದಿಲ್ಲ. ಹುಟ್ಟುವವರೆಲ್ಲ ಸಾಯಲೇಬೇಕು. ಸತ್ತವರೆಲ್ಲ ಪೂರ್ಣತೆಯನ್ನು ಪಡೆಯುವವರೆಗೆ ಪುನಃ ಪುನಃ ಹಲವು ದೇಹಗಳನ್ನು ಧರಿಸುವುದಕ್ಕೆ ಬರಲೇಬೇಕು. ನಾವೆಲ್ಲ ಒಂದೇ ಸಲ ಹೋಗುವಷ್ಟು ಪುಣ್ಯ ಗಳಿಸಿಕೊಂಡಿಲ್ಲ. ಒಂದು ಬಾಗಿಲಿನಿಂದ ಹೋಗುವೆವು, ಮತ್ತೊಂದು ಬಾಗಿಲಿನಿಂದ ಬರು ವೆವು. ಈಜುಗಾರ ಮೇಲಿನಿಂದ ನೀರಿನ ಒಳಕ್ಕೆ ಧುಮುಕುವನು. ಅವನು ನೀರಿನಲ್ಲಿ ಬಿದ್ದೊಡನೆ ಒಳಕ್ಕೆ ಈಜಿಕೊಂಡು ಹೋಗಿ ಸ್ವಲ್ಪ ದೂರದಲ್ಲಿ ಮೇಲೇಳುವನು. ಹಾಗೆಯೆ ನಮ್ಮ ಸಾವು ಕೂಡ. ಇಲ್ಲಿ ಕಣ್ಣು ಮುಚ್ಚಿಕೊಳ್ಳುವೆವು, ಇನ್ನೆಲ್ಲಿಯೋ ಇನ್ನು ಯಾವ ದೇಹದ ಮೂಲಕವಾಗಿಯೋ ಕಣ್ಣನ್ನು ತೆಗೆಯುವೆವು.</p>
  <div>ಮಾತ್ರಾಸ್ಪರ್ಶಾಸ್ತು ಕೌಂತೇಯ ಶೀತೋಷ್ಣಸುಖದುಃಖದಾಃ ।<br/>ಆಗಮಾಪಾಯಿನೋ<span class="en">s</span>ನಿತ್ಯಾಸ್ತಾಂಸ್ತಿತಿಕ್ಷಸ್ವ ಭಾರತ 	॥ 14 ॥</div>
  <div>ಕೌಂತೇಯ, ಇಂದ್ರಿಯ ಮತ್ತು ಅದಕ್ಕೆ ಸಂಬಂಧಪಟ್ಟ ವಿಷಯಗಳ ಸಂಬಂಧದಿಂದ ಶೀತ ಉಷ್ಣ, ಸುಖ ದುಃಖ ಇವುಗಳು ಉಂಟಾಗುತ್ತವೆ. ಇವುಗಳ ಸ್ವಭಾವವೆ ಬರುವುದು ಹೋಗುವುದು ಮತ್ತು ಅನಿತ್ಯ. ಆದಕಾರಣ ನೀನು ಅವುಗಳನ್ನು ಸಹಿಸಿಕೊಳ್ಳಬೇಕು.</div>
  <p>ಈ ಪ್ರಪಂಚದಲ್ಲಿ ಎಲ್ಲೊ ಸುಖ ಅಥವಾ ದುಃಖದ ರಾಶಿ ಹೊರಗೆ ಬಿದ್ದಿಲ್ಲ. ಅದನ್ನೆಲ್ಲ ಮಾಡಿಕೊಳ್ಳುವವರು ನಾವು. ನಮ್ಮ ದೇಹದಲ್ಲಿ ಪಂಚೇಂದ್ರಿಯಗಳಿವೆ. ಹೊರಗೆ ಪಂಚಭೂತಗಳಿವೆ. ಆ ಪಂಚಭೂತಗಳ ಸಂಯೋಗದಿಂದ ಹಲವಾರು ನಾಮರೂಪವುಳ್ಳ ವಸ್ತುಗಳಾಗಿವೆ. ಯಾವಾಗ ಆ ವಸ್ತುವಿಗೂ ನಮ್ಮ ಇಂದ್ರಿಯಕ್ಕೂ ಸಂಬಂಧ ಉಂಟಾಗುವುದೊ ಆಗಲೆ ಅನುಭವದ ಕಿಡಿ ಏಳುವುದು. ಅದು ಸುಖವಾದರೂ ಇರಬಹುದು, ದುಃಖವಾದರೂ ಇರಬಹುದು. ಅದನ್ನು ನಾವು ಹೇಗೆ ಉಪಯೋಗಿಸಿಕೊಳ್ಳುವೆವೊ ಅದರ ಮೇಲಿದೆ. ಕಿವಿ ಇದೆ. ಅದು ಒಳ್ಳೆಯದನ್ನು ಕೇಳುವಂತೆ ಕೆಟ್ಟದನ್ನೂ ಕೇಳುವುದು. ಕಣ್ಣು ಸುಂದರವಾದ ದೃಶ್ಯವನ್ನು ನೋಡುವಂತೆ ಭಯಾನಕವಾದುದನ್ನೂ ನೋಡುವುದು. ಸುವಾಸನೆಯನ್ನು ಮೂಸುವಂತೆ ಮೂಗು ದುರ್ಗಂಧವನ್ನೂ ಮೂಸುವುದು. ಹಾಗೆ ಇತರ ಇಂದ್ರಿಯಗಳು. ಚಳಿಗಾಲದಲ್ಲಿ ಬೆಂಕಿಯ ಮುಂದೆ ಕುಳಿತು ಕಾಸಿಕೊಂಡಾಗ ಹಾಯಾಗಿರು ವುದು. ಅದೇ ಒಂದು ಕಿಡಿ ನಮ್ಮ ದೇಹದ ಮೇಲೆ ಬಿದ್ದಾಗ ಬರೆ ಹಾಕುವುದು. ಆಗ ನೋವಾಗುವುದು. ಈ ಅನುಭವಕ್ಕೆ ಅರ್ಧ ನನ್ನಲ್ಲಿದೆ. ಅವೇ ಇಂದ್ರಿಯಗಳು. ಇನ್ನು ಅರ್ಧ ಹೊರಗೆ ಇದೆ. ಅವೇ ವಿಷಯವಸ್ತುಗಳು. ಇವೆರಡೂ ಒಟ್ಟಾಗಿ ಸೇರಿದಾಗ ಮಾತ್ರ ಅನುಭವ.</p>
  <p>ಈ ಅನುಭವಗಳ ಸ್ವಭಾವವೆ ಬಂದು ಹೋಗುವುದು. ಯಾವುದೂ ಶಾಶ್ವತವಾಗಿರುವುದಿಲ್ಲ. ಒಂದು ವೇಳೆ ಅದು ಬಹಳಕಾಲ ನಮ್ಮಲ್ಲಿದ್ದರೆ ನಾವು ಅದಕ್ಕೆ ಹೊಂದಿಕೊಂಡು ಹೋಗಿ ಅದನ್ನು ಸುಖವೆಂತಲೂ ಹೇಳುವುದಿಲ್ಲ, ದುಃಖವೆಂತಲೂ ಹೇಳುವುದಿಲ್ಲ. ಆ ಸ್ಥಿತಿಗೆ ಬರುವುದು. ಜೀವನ ದಲ್ಲಿ ನಾವು ಎಷ್ಟೊಂದು ದುಃಖವನ್ನು ಅನುಭವಿಸಿರುವೆವು. ಎಷ್ಟೊಂದು ಕಣ್ಣೀರನ್ನು ಹರಿಸಿರುವೆವು. ನಮ್ಮ ಕಣ್ಣೆದುರಿಗೇ ನಮ್ಮ ಎಷ್ಟು ಪ್ರಿಯವಾದ ವಸ್ತುಗಳು ಮಾಯವಾಗಿವೆ. ಅವುಗಳ ಅಗಲಿಕೆ ಯಿಂದ ಎಷ್ಟು ನೊಂದಿರುವೆವು. ಈ ದೇಹ ಮನಸ್ಸು ಬುದ್ಧಿ ಇಂದ್ರಿಯದ ಮೂಲಕ ಬೇಕಾದಷ್ಟು ಸುಖವನ್ನು ಅನುಭವಿಸಿರುವೆವು. ಆದರೆ ಯಾವುದೂ ಸ್ಥಿರವಲ್ಲ. ಈಗ ಒಂದು ಇರುವುದು. ಸ್ವಲ್ಪ ಕಾಲವಾದ ಮೇಲೆ ಅದು ಹೋಗುವುದು, ಮತ್ತೊಂದು ಬರುವುದು. ಒಂದು ಮನೆಗೆ ನೆಂಟರಿಷ್ಟರು ಹೇಗೆ ಬಂದು ಹೋಗುತ್ತಿರುವರೋ ಹಾಗೆ ಸುಖ ದುಃಖಗಳೂ ಬಂದು ಹೋಗುತ್ತಿರುತ್ತವೆ.</p>
  <p>ಇವೆಲ್ಲವೂ ಅನಿತ್ಯ. ಇವೆಲ್ಲ ಸುಳ್ಳು ಎಂದು ಬೇಕಾದರೂ ತೆಗೆದುಕೊಳ್ಳಬಹುದು ಅಥವಾ ಕ್ಷಣಿಕ ಎಂದು ಬೇಕಾದರೂ ನೋಡಬಹುದು. ಇವೆಲ್ಲ ಅನಿತ್ಯ–ಯಾವುದೊ ಒಂದು ಸ್ಥಿತಿಯಲ್ಲಿ, ಒಂದು ಅವಸ್ಥೆಯಲ್ಲಿ ಮಾತ್ರ ಸತ್ಯ. ಕನಸಿನಂತೆ. ಜಾಗ್ರತಾವಸ್ಥೆಗೆ ಕನಸು ಸುಳ್ಳು, ಕನಸಿನ ಅವಸ್ಥೆಗೆ ಜಾಗ್ರತಾವಸ್ಥೆ ಸುಳ್ಳು. ಆಯಾ ಸ್ಥಿತಿಯಲ್ಲಿ ಮಾತ್ರ ಇರುವ ಅನುಭವ ಅದು. ಜ್ಞಾನಿಯೊಬ್ಬನಿದ್ದ. ಅವನ ಒಬ್ಬನೇ ಮಗ ಕಾಲವಾದ. ಹೆಂಡತಿ ದುಃಖದಿಂದ ವ್ಯಸ್ತಳಾಗಿ ಅಳುತ್ತಿದ್ದಳು. ಗಂಡ ಮುಂದೇನು ಕೆಲಸ ಮಾಡಬೇಕೋ ಆ ಕೆಲಸವನ್ನು ಮಾಡಿದ. ಹೆಂಡತಿ ಗಂಡನನ್ನು ನಿಮ್ಮದು ಎಂತಹ ಕಲ್ಲು ಹೃದಯ, ಮಗುವಿಗೆ ಸ್ವಲ್ಪವೂ ಮರುಗುವುದಿಲ್ಲ ಎಂದಳು. ಆಗ ಗಂಡ ಹಿಂದಿನ ದಿನ ತನಗಾದ ಒಂದು ಕನಸನ್ನು ಹೇಳಿದ. ಅಲ್ಲಿ ಅವನು ರಾಜನಾಗಿದ್ದ. ನಾಲ್ಕು ಜನ ಗಂಡು ಮಕ್ಕಳು ಇದ್ದರು. ಸೌಂದರ್ಯದಲ್ಲಿ ಪರಾಕ್ರಮದಲ್ಲಿ ಒಬ್ಬರನ್ನೊಬ್ಬರು ಮೀರುವಂತೆ ಇದ್ದರು. ಕಣ್ದೆರೆದ, ಆ ಕನಸೆಲ್ಲ ಹೋಯಿತು. ಈಗ ಆ ನಾಲ್ಕು ಮಕ್ಕಳನ್ನು ಕಳೆದುಕೊಂಡಿದ್ದಕ್ಕಾಗಿ ಅಳಲೆ, ಈ ಜಾಗ್ರತಾವಸ್ಥೆ ಯಲ್ಲಿ ಒಬ್ಬನನ್ನು ಕಳೆದುಕೊಂಡಿದ್ದಕ್ಕಾಗಿ ಅಳಲೆ ಎಂದ. ಆದರೆ ಅದು ಕನಸು, ಇದು ನಿಜ ಎನ್ನಬಹುದು. ಆದರೆ ಜ್ಞಾನಿಗಾದರೊ ಒಂದರಷ್ಟೇ ಮತ್ತೊಂದು ಸುಳ್ಳು. ಎದ್ದ ತಕ್ಷಣ ಕನಸು ಸುಳ್ಳು. ಮಲಗಿದ ತಕ್ಷಣ ಈ ಜಾಗ್ರತಾವಸ್ಥೆ ಸುಳ್ಳು.</p>
  <p>ಅರ್ಜುನ, ಅವುಗಳನ್ನು ಸಹಿಸಿಕೊ ಎನ್ನುವನು. ಏಕೆಂದರೆ ಬಾಹ್ಯ ಘಟನೆಗಳ ಮೇಲೆ ನಮ್ಮ ಹತೋಟಿ ಇಲ್ಲ. ಅವು ಬಂದಾಗ ಸಹಿಸಿಕೊಳ್ಳಬೇಕು. ಸುಖ ಬಂದಾಗ ನನ್ನ ಸಮಾನ ಇಲ್ಲ ಎಂದು ಮೆರೆಯಲೂ ಕೂಡದು, ದುಃಖ ಬಂದಾಗ ಹತಾಶರಾಗಿಯೂ ಹೋಗಕೂಡದು. ಪ್ರಪಂಚದ ಧರ್ಮವೇ ಇದು. ಪ್ರತಿಯೊಂದಕ್ಕೂ ಒಂದೊಂದು ಧರ್ಮವಿದೆ. ಅದನ್ನು ಗೊಣಗಾಡದೆ ಸ್ವೀಕರಿಸ ಬೇಕು. ಬಿಸಿಲುಕಾಲದಲ್ಲಿ ಅಯ್ಯೊ ತುಂಬಾ ಬಿಸಿಲು ಎಂದರೆ ಪ್ರಯೋಜನವೇನು? ಛಳಿಗಾಲದಲ್ಲಿ ಛಳಿ ಎಂದರೆ ಪ್ರಯೋಜನವೇನು? ಇವೆಲ್ಲಾ ಪುತುಧರ್ಮ. ಅದಕ್ಕೆ ಬಾಗಿ ಅದನ್ನು ಸ್ವೀಕರಿಸಬೇಕು. ಈ ಪ್ರಪಂಚಕ್ಕೆ ಬರುವುದೇ ಇವುಗಳನ್ನೆಲ್ಲ ಅನುಭವಿಸುವುದಕ್ಕೆ. ಇಲ್ಲಿಗೆ ಬಂದು ನಾವು ಇವುಗಳನ್ನು ಅನುಭವಿಸುವುದಿಲ್ಲ ಎಂದರೆ ಬಂದದ್ದು ಏತಕ್ಕೆ? ಬಂದಮೇಲೆ ಕಷ್ಟವನ್ನು ಅನುಭವಿಸಲೇಬೇಕಾಗಿದೆ. ಸಂತೆಗೆ ಬಂದು ಇಲ್ಲಿ ಗದ್ದಲ ಎನ್ನುವುದು, ಕಾಡಿಗೆ ಬಂದು ಇಲ್ಲಿ ದುಷ್ಟಮೃಗಗಳಿವೆ ಎನ್ನುವುದು, ಬೆಟ್ಟದ ಮೇಲೆ ಮನೆ ಕಟ್ಟಿ ಇಲ್ಲಿ ಗಾಳಿಹೊಡೆತ ಎನ್ನುವುದು; ಎಲ್ಲಾ ಒಂದೇ ಗುಂಪಿಗೆ ಸೇರಿದ್ದು. ನಿಜವಾದ ಜ್ಞಾನಿ ಹೊರಗಿನದನ್ನು ಬದಲಾಯಿಸುವುದಕ್ಕೆ ಹೋಗುವುದಿಲ್ಲ. ತನ್ನನ್ನು ಬದಲಾಯಿಸಿ ಕೊಳ್ಳುವನು. ಅವುಗಳನ್ನು ನೋಡುವ ದೃಷ್ಟಿಯನ್ನು ಬದಲಾಯಿಸಿಕೊಳ್ಳುವನು. ಇದೇ ಸಂಸಾರ ಎಂದು ಅದನ್ನು ಅನುಭವಿಸಲು ಅವನು ಸಿದ್ಧನಾಗುವನು. ಅದರಿಂದ ತಪ್ಪಿಸಿಕೊಂಡು ಹೋಗಲು ಪ್ರಯತ್ನಿಸುವುದಿಲ್ಲ. ನಾವು ಎಷ್ಟು ವೇಗದಲ್ಲಿ ಓಡಿದರೆ ಅವು ನಮಗಿಂತಲೂ ಹೆಚ್ಚು ವೇಗದಲ್ಲಿ ಬಂದು ನಮ್ಮನ್ನು ಹಿಡಿಯುವುವು. ಅಥವಾ ಸುಮ್ಮನೆ ಗೊಣಗಾಡುತ್ತಲೂ ಇರುವುದಿಲ್ಲ. ಗೊಣಗಾಡಿ ಕೊಳ್ಳುತ್ತಿದ್ದರೆ ಪರಿಸ್ಥಿತಿ ಸುಧಾರಿಸುವುದೇನು? ಇದರಿಂದ ಸುಮ್ಮನೆ ನಮ್ಮ ಶಕ್ತಿ ವ್ಯಯವಾಗುವುದು ಅಷ್ಟೆ. ಅದಕ್ಕೆ ಶ್ರೀಕೃಷ್ಣ ಸುಖದುಃಖಗಳು ಇಲ್ಲದಂತೆ ಮಾಡುವುದಿಲ್ಲ, ಅದನ್ನು ಎದುರಿಸಬೇಕು ಎನ್ನುವನು. ಕೆಲವು ವೇಳೆ ಸಮುದ್ರದಲ್ಲಿ ಇಳಿಯುವೆವು. ದೊಡ್ಡದೊಂದು ಅಲೆ ನಮ್ಮನ್ನು ಅಪ್ಪಳಿಸಲು ಬರುವುದು. ಅಲೆಯನ್ನು ಬರಬೇಡ ಎನ್ನುವುದಕ್ಕೆ ಆಗುವುದಿಲ್ಲ. ಆದರೆ ಅದರಿಂದ ನಾವು ಎಷ್ಟು ಕಡಿಮೆ ಅಪಾಯಕ್ಕೆ ಒಳಗಾಗಬಹುದೋ ಹಾಗೆ ವರ್ತಿಸಬಹುದು ಅಷ್ಟೆ. ನೀರಿನಲ್ಲಿ ಮುಳುಗಬಹುದು. ಆಗ ಅಲೆ ನಮ್ಮ ತಲೆ ಮೇಲೆ ಹೊರಟು ಹೋಗುವುದು. ಈ ಸಂಸಾರಕ್ಕೆ ಬಂದಿರುವೆವು. ಇಲ್ಲಿ ನಾವು ಹೇಗೆ ಕಷ್ಟವನ್ನು ಸಹಿಸಬೇಕು ಎನ್ನುವುದನ್ನು ಶ್ರೀಕೃಷ್ಣ ಬೋಧಿಸುವನು.</p>
  <div>ಯಂ ಹಿ ನ ವ್ಯಥಯಂತ್ಯೇತೇ ಪುರುಷಂ ಪುರುಷರ್ಷಭ ।<br/>ಸಮದುಃಖಸುಖಂ ಧೀರಂ ಸೋ<span class="en">s</span>ಮೃತತ್ವಾಯ ಕಲ್ಪತೇ 	॥ 15 ॥</div>
  <div>ಪುರುಷಶ್ರೇಷ್ಠನೆ, ಸುಖದುಃಖದಲ್ಲಿ ಸಮನಾಗಿರುವ ಧೀರನಾದ ಯಾವ ಪುರುಷನನ್ನು ಇವು ವ್ಯಥೆಗೊಳಿಸುವು ದಿಲ್ಲವೋ ಅವನು ಅಮರತ್ವಕ್ಕೆ ಯೋಗ್ಯನಾಗಿರುವನು.</div>
  <p>ಈ ಜೀವನದಲ್ಲಿ ನಾವು ಏನನ್ನು ಗಳಿಸಬೇಕಾದರೂ ಒಂದು ಯೋಗ್ಯತೆ ಪಡೆದುಕೊಂಡಿರಬೇಕು. ಬರೀ ಆಸೆ ಇದ್ದರೇ ಸಾಲದು. ಲೌಕಿಕ ಪ್ರಪಂಚದಲ್ಲಿ ನಾವೇನಾದರೂ ಒಂದು ಕೆಲಸವನ್ನು ಸಂಪಾದಿಸಬೇಕಾದರೆ ನಮ್ಮ ಯೋಗ್ಯತೆ ಏನು ಎಂದು ಕೇಳುವರು. ಹಾಗಿರುವಾಗ ಅಮೃತತ್ತ್ವ ಎಂದರೆ ಮುಕ್ತಿಯನ್ನು ಪಡೆಯಬೇಕಾದರೆ ಅದಕ್ಕೆ ಕನಿಷ್ಟಪಕ್ಷದ ಯೋಗ್ಯತೆ ಒಂದು ಇದೆ. ಅದು ಇದ್ದರೆ ಮುಕ್ತಿಯ ಪಥದಲ್ಲಿ ಮುಂದುವರಿದು ಗುರಿ ಸೇರಬಹುದು. ಎವರೆಸ್ಟ್ ಶಿಖರವನ್ನು ಹತ್ತಬೇಕಾದರೆ ದೃಢಕಾಯನಾಗಿರಬೇಕು, ಶ್ರಮಸಹಿಷ್ಣು ಆಗಿರಬೇಕು, ಶ್ವಾಸಕೋಶಗಳಿಗೆ ಬಲವಾದ ಶಕ್ತಿ ಇರಬೇಕು. ಆಗ ಮಾತ್ರ ಮೇಲೆ ಹೋಗಲು ಸಾಧ್ಯ. ಯೋಗ್ಯತೆ ಇಲ್ಲದೆ ಬರೀ ಇಚ್ಛೆಯ ಆಸರೆಯಿಂದಲೇ ಗುರಿ ಮುಟ್ಟುವುದಕ್ಕಾಗುವುದಿಲ್ಲ.</p>
  <p>ಜನನ ಮರಣಗಳ ಕೋಟಲೆಯಲ್ಲಿ ಸಿಕ್ಕಿಕೊಂಡು ಬೇಕಾದಷ್ಟು, ಪಡಬಾರದ ಯಾತನೆಯನ್ನೆಲ್ಲಾ ಅನುಭವಿಸುತ್ತಿರುವಾಗ ಮುಕ್ತಿಗೆ ಆಶಿಸುತ್ತೇವೆ. ಆದರೆ ಆ ದಾರಿಯಲ್ಲಿ ನಡೆಯಬೇಕಾದರೆ, ನಾವು ಧೀರರಾಗಿರಬೇಕು. ಸುಖದುಃಖಗಳನ್ನು ಸಮನಾಗಿ ನೋಡಬೇಕು. ಅವುಗಳ ಉಪಟಳಕ್ಕೆ ಸಿಕ್ಕಿ ನರಳಕೂಡದು. ಇದೇ ಪ್ರಪ್ರಥಮವಾದ ಯೋಗ್ಯತೆ. ಅವನು ಸಾಧಾರಣ ಮನುಷ್ಯನಲ್ಲ. ಅವನು ಧೀರಾಧಿಧೀರ. ಈ ಪ್ರಪಂಚದ ಸುಖ ದುಃಖಗಳ ಬಿರುಗಾಳಿಗೆ ಸಾಧಾರಣ ಜೀವರು ತರಗೆಲೆಯಂತೆ ಕೊಚ್ಚಿಹೋಗುವರು. ಆದರೆ ಧೀರನಾದರೊ ಕಲ್ಲುಬಂಡೆಯಂತೆ ನಿಲ್ಲುವನು. ಸುಖದ ಚಕ್ಕಳಗುಳಿಗೆ ಅವನು ಕಿಲಕಿಲ ನಗುವವನಲ್ಲ. ದುಃಖದ ಪೆಟ್ಟಿಗೆ ಅವನು ಕೊರಗುವವನೂ ಅಲ್ಲ. ಅವನು ಇದನ್ನು ಸಮಾನವಾಗಿ ನೋಡುತ್ತಾನೆ. ಒಂದು ಮೇಲಲ್ಲ ಮತ್ತೊಂದು ಕೀಳಲ್ಲ. ಈ ಜೀವನದಲ್ಲಿ ವ್ಯಕ್ತಿಯ ಶೀಲವನ್ನು ಬಿಡಿಸುವಾಗ ಸುಖದುಃಖಗಳಿಗೆಲ್ಲಾ ಸಮಾನ ಪಾತ್ರಗಳಿವೆ. ಇವೆರಡೂ ಶಿಲ್ಪಿಯ ಕೈಯಲ್ಲಿರುವ ಉಳಿಗಳಂತೆ. ಆ ಶಿಲ್ಪಿಯಾದರೋ ಒಂದು ಕಲ್ಲನ್ನು ತೆಗೆದುಕೊಂಡು ಅದರಲ್ಲಿ ಹುದುಗಿರುವ ದಿವ್ಯವಾದ ಮೂರ್ತಿಯನ್ನು ಬಿಡಿಸುವಾಗ ಅದಕ್ಕೆ ಆತಂಕವಾಗಿರುವ ಭಾಗವನ್ನೆಲ್ಲಾ ತೆಗೆದು ಹಾಕಬೇಕು. ಅನಂತರವೇ ಆ ಕಾಡಿನ ಕಲ್ಲಿನಲ್ಲಿ ಒಂದು ಸುಂದರವಾದ ವಿಗ್ರಹ ಮೂಡಿ ನಿಲ್ಲುವುದು.</p>
  <p>ಈ ಜೀವನದಲ್ಲಿ ಹಗಲೂ ರಾತ್ರಿಗಳಂತೆ ಸುಖ ದುಃಖಗಳೂ ಒಂದಾದ ಮೇಲೊಂದು ಬರುವುವು. ಇವು ಬರುವಾಗ ಧೀರ, ಹೋಗುವುದಕ್ಕೆ ಬರುತ್ತಿವೆ ಎಂದು ಎದುರಿಸುವನು. ಈ ಸಂಸಾರದ ಕಣಿವೆಯಲ್ಲಿ ನಾವು ಹೋಗುತ್ತಿರುವಾಗ ಬರೀ ಸುಖವೇ ಅಥವಾ ದುಃಖವೇ ಒಬ್ಬನಿಗೆ ಬರುವುದಿಲ್ಲ. ಇವು ಒಂದಾದ ಮೇಲೊಂದು ಬರುವುವು. ಕೆಲವು ವೇಳೆ ಬೇಗ ಬೇಗ ಬರುತ್ತವೆ. ಕೆಲವು ವೇಳೆ ನಿಧಾನವಾಗಿ ಬರುತ್ತವೆ.</p>
  <p>ಇವು ಬಂದಾಗ ಧೀರನನ್ನು ವ್ಯಥೆಗೊಳಿಸಲಾರವು. ಏಕೆಂದರೆ ಅವನು ಇದಕ್ಕೆ ಸಿದ್ಧನಾಗಿರುವನು. ತಾನು ಬಯಸಿದ ವಸ್ತುಗಳೇ ಬರುತ್ತವೆ ಎಂದು ನಂಬುವವನಲ್ಲ ಅವನು. ಬಯಸದೇ ಇರುವ ವಸ್ತುಗಳೂ ಬರುತ್ತವೆ ಎಂಬುದನ್ನು ಮುಂಚೆಯೇ ತಿಳಿದು ಯಾವಾಗ ಅದಕ್ಕೆ ಸನ್ನದ್ಧನಾಗಿರುವನೋ ಅವನನ್ನು ಇವು ಕೆಣಕಲಾರವು. ಪ್ಲೇಗು ಅಥವಾ ಕಾಲರ ಬರುವುದಕ್ಕೆ ಮುಂಚೆ ಇನಾಕ್ಯುಲೇಷನ್ ಹಾಕಿಸಿಕೊಂಡಿದ್ದರೆ ಆ ರೋಗ ಇವನಿಗೆ ತಾಕಿದಾಗ ಅವನು ಇದಕ್ಕೆ ತುತ್ತಾಗುವುದಿಲ್ಲ. ದೇಹ ಆಗಲೇ ಅದಕ್ಕೆ ಹೊಂದುಕೊಂಡಿರುತ್ತದೆ.</p>
  <p>ಇಲ್ಲಿ ಇದನ್ನು ಸಹಿಸುವವನಿಗೆ ಧೀರ ಎಂಬ ಸುಂದರವಾದ ಪದವನ್ನು ಉಪಯೋಗಿಸುವನು. ಈ ಪ್ರಪಂಚದಲ್ಲಿ ಶಾರೀರಕವಾಗಿ ಧೀರರಾದ ಅನೇಕರನ್ನು ನಾವು ನೋಡುತ್ತೇವೆ. ಆನೆಯ ಕಾಲಿನಿಂದ ತುಳಿಸಿಕೊಳ್ಳುವವರೂ ಇದ್ದಾರೆ. ಫಿರಂಗಿಯ ಬಾಯಿಗೆ ಎದೆಯೊಡ್ಡುವ ಧೀರರೂ ಇದ್ದಾರೆ. ಸ್ಪುಟ್ನಿಕ್ನಲ್ಲಿ ಕುಳಿತು ಚಂದ್ರಲೋಕ ಮತ್ತು ಇತರ ಲೋಕಗಳಿಗೆ ತಮ್ಮ ಪ್ರಾಣದ ಹಂಗನ್ನೇ ತೊರೆದು ಹೋಗಬಲ್ಲ ಧೀರರಿದ್ದಾರೆ. ಆದರೆ ಜೀವನದಲ್ಲಿ ನಮ್ಮನ್ನು ಅಳುವಂತೆ ನಗಿಸುವಂತೆ ಮಾಡುವ ಪ್ರಕೃತಿಯ ಬಲೆಗೆ ಬೀಳದೆ ಇರುವವನೇ ನಿಜವಾದ ಧೀರ. ಇಂದ್ರಿಯಗಳ ಸೆಳೆತವನ್ನು ಹಿಡಿದು ನಿಲ್ಲಿಸುವುದು ವೇಗವಾಗಿ ಹೋಗುತ್ತಿರುವ ಕಾರನ್ನು ಹಿಡಿದು ನಿಲ್ಲಿಸುವುದಕ್ಕಿಂತ ಸಾಹಸದ ಕೆಲಸ. ಅಮೃತತ್ವವನ್ನು ಪಡೆಯಬೇಕಾದರೆ ವಿಷಯವಸ್ತುಗಳ ಆಕರ್ಷಣೆಯನ್ನು ತಡೆದು ನಿಲ್ಲಿಸ ಬೇಕು. ಇಂತಹ ಪಥಿಕ ಮಾತ್ರ ಆ ದಾರಿಯಲ್ಲಿ ಯಾತ್ರಿಕನಾಗಬಹುದು.</p>
  <div>ನಾಸತೋ ವಿದ್ಯತೇ ಭಾವೋ ನಾಭಾವೋ ವಿದ್ಯತೇ ಸತಃ ।<br/>ಉಭಯೋರಪಿ ದೃಷ್ಟೋ<span class="en">s</span>ಂತಸ್ತ್ವನಯೋಸ್ತತ್ತ್ವದರ್ಶಿಭಿಃ 	॥ 16 ॥</div>
  <div>ಅಸತ್ತಿನ ವಸ್ತುವಿಗೆ ಇರುವಿಕೆಯಿಲ್ಲ. ಸತ್ವಸ್ತುವಿಗೆ ಇಲ್ಲದೆ ಇರುವಿಕೆಯಿಲ್ಲ. ಇವೆರಡರ ಸ್ಥಿತಿಯನ್ನು ತತ್ವದರ್ಶಿಗಳು ತಿಳಿದಿರುತ್ತಾರೆ.</div>
  <p>ಅಸತ್ತಿಗೆ ಅಸ್ತಿತ್ವ ಎಂದೂ ಇರಲಿಲ್ಲ. ಅದಿರುವಂತೆ ನಮಗೆ ಕಾಣುತ್ತಿರಬಹುದು. ಆದರೆ ಎಂದಿಗೂ ಅದು ಇರಲಿಲ್ಲ. ಅದು ಬರಿ ತೋರಿಕೆ. ನಾವು ಕನಸಿನಲ್ಲಿ ಏನೇನನ್ನೋ ನೋಡುತ್ತೇವೆ. ಆ ಕಾಲದಲ್ಲಿ ಆ ಸ್ಥಿತಿಯಲ್ಲಿ ಮಾತ್ರ ಅವು ಇರುವಂತೆ ಕಾಣುತ್ತವೆ. ನಾವು ಕಣ್ದೆರೆದೊಡನೆ ಅವೆಲ್ಲ ಮಂಗಮಾಯವಾಗುವುವು. ಹಾಗಾದರೆ ಜಾಗ್ರತಾವಸ್ಥೆ ಹಾಗಲ್ಲ. ಪ್ರತಿದಿನವೂ ಕನಸಾದ ಮೇಲೆ ನಾವು ಒಂದೇ ಜಗತ್ತಿಗೆ ಬರುತ್ತೇವೆ. ಒಂದೇ ಮನೆ, ಒಂದೇ ನಂಟರಿಷ್ಟರು, ಒಂದೇ ಕೆಲಸ ಇತ್ಯಾದಿಗಳು. ಸಾಪೇಕ್ಷ ದೃಷ್ಟಿಯಿಂದ ಕನಸಿಗಿಂತ ಹೆಚ್ಚು ದೀರ್ಘಕಾಲ ಇರುವಂತೆ ಕಾಣುವುದು. ಆದರೆ ಯಾವಾಗ ಒಬ್ಬ ಈ ದೇಹವನ್ನು ತ್ಯಜಿಸುವನೊ ಅವನಿಗೆ ಇಷ್ಟು ದಿವಸ ಬಾಳಿದ ಈ ದೇಹದ ಮೂಲಕ ಗಳಿಸಿದ ಅನುಭವಗಳೆಲ್ಲ ಒಂದು ಕನಸಿನಂತೆ ಕಾಣುವುದು. ಇಲ್ಲಿ ಅಸತ್ ಎಂದರೆ ಇಲ್ಲ ಎಂಬ ದೃಷ್ಟಿ ಯಿಂದಲೇ ತೆಗೆದುಕೊಳ್ಳಬೇಕಾಗಿಲ್ಲ. ಇವು ಕ್ಷಣಿಕ, ತಾತ್ಕಾಲಿಕವಾಗಿರುವುವು. ಇಂದಿನದು ನಾಳೆ ಇಲ್ಲ. ಈ ದೃಷ್ಟಿಯಿಂದ ಬೇಕಾದರೂ ನಾವು ನೋಡಬಹುದು.</p>
  <p>ನಿಜವಾಗಿ ಏನಿದೆಯೋ ಅದು ಒಂದಲ್ಲ ಒಂದು ಸ್ಥಿತಿಯಲ್ಲಿ ಇದ್ದೇ ತೀರುವುದು. ಅದನ್ನು ನಾಶಮಾಡುವುದಕ್ಕೆ ಆಗುವುದಿಲ್ಲ. ಈ ದೇಹದ ಹಿಂದೆ ಇರುವ ಆತ್ಮನಾದರೋ ಅದರಂತೆಯೇ. ಅವನು ನಾಶವಾದ ಎಂದರೆ, ಹಳೆಯ ನಾಮರೂಪು ಹೋಗುವುದು, ಇನ್ನಾವುದೊ ಬೇರೊಂದು ನಾಮರೂಪನ್ನು ಧರಿಸಿ ಬೇರೊಂದು ಕಡೆ ಏಳುವನು.</p>
  <p>ಇವೆರಡನ್ನೂ ತಿಳಿದವನೆ ತತ್ತ್ವದರ್ಶಿ. ಸುಳ್ಳು ಎಂದಿಗೂ ಇರಲಿಲ್ಲ. ಸತ್ಯ ಎಂದೆಂದಿಗೂ ಮಾಯವಾಗುವುದಿಲ್ಲ. ತತ್ತ್ವದರ್ಶಿ ವಸ್ತುವಿನ ನೈಜಸ್ಥಿತಿಯನ್ನು ಅರಿತುಕೊಳ್ಳಬಲ್ಲವನು. ಅವನು ಹೊರಗೆ ಕಾಣುವ ಕೇವಲ ನಾಮರೂಪುಗಳಿಂದಲೇ ಪರವಶನಾಗಿ ಬಿಡುವವನಲ್ಲ. ಸಾಧಾರಣ ಕಣ್ಣಿಗೆ ದೇಹ ಸುಂದರವಾಗಿ ಕಾಣುವುದು. ಅದೇ ದೇಹದ ಎಕ್ಸ್ ರೇ ಚಿತ್ರದಲ್ಲಿ ಅವನೊಂದು ಎಲುಬು ಗೂಡಾಗಿ ಕಾಣುವನು. ಎಕ್ಸ್ ರೇ ಒಳಗಿನದನ್ನು ನೋಡುವುದು. ನಮ್ಮ ಸಾಧಾರಣ ಕಣ್ಣು ಹೊರಗಿನದನ್ನು ನೋಡುವುದು. ಸುಳ್ಳು ತುಂಬಾ ಮೋಹಕವಾಗಿರುವುದು. ಆದರೆ ಅದರ ಬಲೆಗೆ ಬೀಳುವವನಲ್ಲ ತತ್ತ್ವದರ್ಶಿ. ಈ ಸುಳ್ಳು ಈಗ ನಿಜದಂತೆ ಕಾಣುತ್ತಿದೆ. ಇದು ಬರೀ ವೇಷ, ಬಣ್ಣ. ಇದನ್ನು ಚೆನ್ನಾಗಿ ಅರಿತವನೆ ತತ್ವದರ್ಶಿ. ಅದರಂತೆಯೇ ಸತ್ಯ ಎಂದಿಗೂ ಇಲ್ಲದೇ ಇರುವುದಿಲ್ಲ. ಆದರೆ ಅದು ಯಾವಾಗಲೂ ಒಂದೇ ಸ್ಥಿತಿಯಲ್ಲಿ ಇರಬೇಕಾಗಿಲ್ಲ. ಒಂದಲ್ಲ ಒಂದು ಸ್ಥಿತಿಯಲ್ಲಿ ಇರುವುದು. ನೀರು ಘನೀಭೂತವಾಗಿ ಗೆಡ್ಡೆ ಕಟ್ಟಿರಬಹುದು. ಅದೇ ನೀರು ದ್ರವರೂಪವಾಗಿ ಹರಿಯುತ್ತಿರಬಹುದು. ಆವಿಯಾಗಿ ಕಣ್ಣಿಗೆ ಕಾಣದೆ ಹೋಗಬಹುದು. ಕಣ್ಣಿಗೆ ಕಾಣದೆ ಹೋಯಿತು ಎಂದರೆ ಅದೇನು ನಾಶವಾಗಿಲ್ಲ. ಅದರ ರೂಪು ಮಾತ್ರ ಬದಲಾವಣೆ ಆಯಿತು. ಅದರಂತೆಯೇ ಜ್ಞಾನಿಗೆ ಆತ್ಮ ಧರಿಸಿರುವ ದೇಹ ತಾತ್ಕಾಲಿಕ, ಆಗಂತುಕ, ಈಗಿದ್ದು ನಾಳೆ ಹೋಗುವುದು, ಇರುವಾಗಲೇ ಕ್ಷಣಕ್ಷಣ ಬದಲಾಯಿಸುತ್ತಿರುವುದು. ಇದು ಹಿಂದೆ ಇರಲಿಲ್ಲ, ಮುಂದೆ ಇರುವಂತೆ ಇಲ್ಲ. ಈಗಲಾದರೂ ಇದೆಯಲ್ಲ, ಎಂದರೆ ಇರುವ ಕೆಲವು ಕಾಲದಲ್ಲಿಯೂ ಬದಲಾಯಿಸುತ್ತಾ ಹೋಗುತ್ತದೆ. ಇದರಲ್ಲಿ ಯಾವ ಸ್ಥಿತಿಯನ್ನು ನಮ್ಮದೆಂದು ಹೇಳುವುದು? ಇದರ ಹಿಂದೆ ಇರುವ ಆತ್ಮನು ಧರಿಸಿರುವ ದೇಹ ಮಾಯವಾದರೂ ಧರಿಸಿರುವವನು ಎಂದಿಗೂ ಮಾಯವಾಗಲಾರ. ಗಡಿಗೆ ಒಡೆದು ಹೋದರೆ ಅದರ ಹಿಂದೆ ಇರುವ ಆಕಾಶವನ್ನು ಯಾರಾದರೂ ಧ್ವಂಸಮಾಡಲು ಸಾಧ್ಯವೇ? ಚೈತನ್ಯ ಒಂದು ದೇಹವನ್ನು ಉಪಯೋಗಿಸಿಕೊಳ್ಳುವುದು. ಅದೇ ದೇಹವಲ್ಲ. ಒಂದು ಬಲ್ಬು ಒಡೆದುಹೋದರೆ ಅದರ ಹಿಂದೆ ಇರುವ ವಿದ್ಯುತ್ ಶಕ್ತಿ ನಾಶವಾಗಲಿಲ್ಲ. ಇದನ್ನು ಚೆನ್ನಾಗಿ ತಿಳಿದವನೇ ತತ್ತ್ವದರ್ಶಿ.</p>
  <p>ಇನ್ನು ಮೇಲೆ ಶ್ರೀಕೃಷ್ಣ ತಾತ್ತ್ವಿಕ ದೃಷ್ಟಿಯಿಂದ ಮಾತನಾಡುವನು. ಮೊದಲನೆಯದು ವ್ಯಾವ ಹಾರಿಕ ದೃಷ್ಟಿ. ಹುಟ್ಟುವವರೆಲ್ಲಾ ಸಾಯಲೇಬೇಕು. ನಾವೇನು ಮಾಡಿದರೂ ಅವರನ್ನು ಎಂದೆಂದಿಗೂ ಇರುವಂತೆ ಮಾಡಲು ಆಗುವುದಿಲ್ಲ. ಈ ಪ್ರಪಂಚದಲ್ಲಿ ಎಲ್ಲಾ ಬಂದು ಹೋಗುತ್ತಿವೆ. ಇದೊಂದು ನಾಮರೂಪುಗಳ ಮೆರವಣಿಗೆ. ಸುಖ ದುಃಖ ಜನನ ಮರಣ ಒಂದಾದ ಮೇಲೊಂದು ಬರುತ್ತಿರು ವುವು. ಅವನ್ನು ಸಹಿಸಬೇಕು ಎಂಬುದು ಮೊದಲನೆ ವಿಚಾರ. ಇನ್ನು ಮೇಲೆ ದೊಡ್ಡ ತತ್ವದರ್ಶಿಯಂತೆ ಮಾತನಾಡುವನು. ಒಂದಲ್ಲ ಮತ್ತೊಂದಾದರೂ ಅವನ ಮನಸ್ಸಿಗೆ ತಾಕಲಿ ಅಥವಾ ಇವುಗಳೆಲ್ಲದರ ಪರಿಣಾಮವಾದರೂ ಅವನ ಮೇಲೆ ಆಗಿ ಅವನನ್ನು ಕಾರ್ಯೋನ್ಮುಖನನ್ನಾಗಿ ಮಾಡಲಿ ಎಂಬುದೇ ಅವನ ಉದ್ದೇಶ. ರೋಗಿಗೆ ವೈದ್ಯ ಯಾವುದೋ ಒಂದು ಔಷಧಿಯನ್ನು ಕೊಡದೆ, ಹಲವು ಔಷಧಿಗಳನ್ನು ಪ್ರಯೋಗ ಮಾಡಿ ಒಂದಲ್ಲ ಮತ್ತೊಂದರಿಂದಲಾದರೂ ಅವನು ಚೇತರಿಸಿಕೊಳ್ಳಲಿ ಎಂದು ಮಾಡಿದಂತೆ.</p>
  <div>ಅವಿನಾಶಿ ತು ತದ್ವಿದ್ಧಿ ಯೇನ ಸರ್ವಮಿದಂ ತತಮ್ ।<br/>ವಿನಾಶಮವ್ಯಯಸ್ಯಾಸ್ಯ ನ ಕಶ್ಚಿತ್ಕರ್ತುಮರ್ಹತಿ 	॥ 17 ॥</div>
  <div>ಯಾವುದರಿಂದ ಇದೆಲ್ಲವೂ ವ್ಯಾಪಿಸಿಕೊಂಡಿರುವುದೊ ಅದು ಅವಿನಾಶಿ ಎಂದು ತಿಳಿದುಕೊ. ಅವ್ಯಯವಾಗಿರುವ ಇದರ ನಾಶವನ್ನು ಯಾರೂ ಮಾಡಲಾರರು.</div>
  <p>ಯಾವುದರಿಂದ ಇವೆಲ್ಲ ವ್ಯಾಪಿಸಿಕೊಂಡಿದೆಯೊ, ಎಂದರೆ ಚೈತನ್ಯ ಈ ವಿಶ್ವವನ್ನೆಲ್ಲಾ ಆವರಿಸಿ ಕೊಂಡಿದೆ. ಅದನ್ನು ಯಾರೂ ನಾಶ ಮಾಡಲಾಗುವುದಿಲ್ಲ. ಈ ಚೈತನ್ಯ ಒಂದೊಂದು ಕಡೆ ಒಂದೊಂದು ಅವಸ್ಥೆಯಲ್ಲಿದೆ. ಎಂದರೆ ಪಂಚಭೂತಗಳಿಂದ ಆದ ಜಡವಸ್ತುವಿನಂತೆ ಇರುವ ಕಲ್ಲುಮಣ್ಣು ಮುಂತಾದುವುಗಳಲ್ಲಿ ಅದು ಮಲಗಿ ನಿದ್ರಿಸುತ್ತಿದೆ. ಅಲ್ಲಿ ಅದು ಸುಪ್ತಾವಸ್ಥೆಯಲ್ಲಿದೆ. ಸಸ್ಯಗಳ ಗುಂಪಿಗೆ ಬಂದಾಗ ಅದು ಈಗತಾನೆ ಎಚ್ಚರವಾಗುತ್ತಿದೆ. ಮನುಷ್ಯನ ಗುಂಪಿಗೆ ಬಂದಾಗ ಚೆನ್ನಾಗಿ ಕೆಲಸ ಮಾಡುತ್ತಿದೆ.</p>
</html>
