<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಮಾಡಿಕೊಂಡು ಭೂಮಿಯ ಕಾಗದದ ಮೇಲೆ ಸಾಕ್ಷಾತ್ ಸರಸ್ವತಿಯೆ ಬರೆಯುತ್ತಾ ಹೋದರೂ ಅದನ್ನು ಪೂರೈಸುವುದಕ್ಕೆ ಆಗುವುದಿಲ್ಲ ಎನ್ನುವನು. ಆಗಿನ ಕಾಲದಲ್ಲಿ ಈ ಭೂಮಿ ಎಂಬ ಗೋಳ ಒಂದೇ ಅವರಿಗೆ ಚೆನ್ನಾಗಿ ಗೊತ್ತಿತ್ತು. ಈಗ ಹಲವು ಗ್ರಹಗಳಿವೆ. ಅನಂತ ತಾರಾವಳಿಗಳಿವೆ. ಬಹು ಪಾಲು ಭೂಮಿಗಿಂತ ದೊಡ್ಡವು. ಈ ಗೋಳಗಳ ಕಾಗದದ ಮೇಲೆಲ್ಲ ಶಾರದೆ ಬರೆಯುತ್ತಾ ಹೋದರೂ ಇನ್ನು ಮುಗಿಯಿತು ಎಂಬ ಕಾಲ ಬರುವಂತಿಲ್ಲ. ಆದರೂ ಭಕ್ತನಿಗೆ ಆಸೆ ಮೊದಲು ದೇವರ ಎಲ್ಲವನ್ನೂ ತಿಳಿದುಕೊಳ್ಳಬೇಕೆಂದು. ಅವನಿಗೆ ಇನ್ನೂ ತನ್ನ ಮಿತಿ ಗೊತ್ತಿಲ್ಲ. ಬರೀ ಉದ್ವೇಗ ಒಂದೇ ಅವನಲ್ಲಿರುವುದು. ಇದನ್ನು ವಿವರಿಸುವುದಕ್ಕೆ ಶ್ರೀರಾಮಕೃಷ್ಣರು, ಟೈಫಾಯಿಡ್ ರೋಗಿಯ ಉದಾಹರಣೆ ಕೊಡುತ್ತಾರೆ. ಜ್ವರದಲ್ಲಿ ನರಳುವವನು ಹಂಡೆ ಹಂಡೆಗಳಷ್ಟು ನೀರು ಕುಡಿಯಬೇಕು, ರಾಶಿರಾಶಿ ಅನ್ನ ತಿನ್ನಬೇಕು ಎನ್ನುವನು. ಅನಂತರ ಅವನಿಗೆ ಗೊತ್ತಾಗುವುದು. ಇವತ್ತೆಲ್ಲ ಒಂದು ಪಾವು ಅಕ್ಕಿ ಅನ್ನ ತಿನ್ನವುದರಲ್ಲಿ ಸುಸ್ತಾಗಿ ಹೋಗತ್ತೇನೆ, ಒಂದೆರಡು ಲೋಟ ನೀರು ಕುಡಿಯುವುದ ರಲ್ಲಿ ತೃಪ್ತನಾಗಿ ಹೋಗುತ್ತೇನೆ ಎಂಬುದು. ಆಗ ಅನ್ನಿಸುವುದು ಭೂಮಿಯಲ್ಲಿ ಎಷ್ಟು ನೀರಿದೆ ಎಂಬುದು ನನಗೇಕೆ ಬೇಕು, ಅದರಿಂದ ಒಂದೆರಡು ಲೋಟ ನೀರು ಕುಡಿದರೆ ಸಾಕು, ನನ್ನ ಬಾಯಾರಿಕೆ ಹಿಂಗುವುದು. ಹೆಂಡದ ಅಂಗಡಿಯಲ್ಲಿರುವುದನ್ನೆಲ್ಲ ನಾನು ಕಟ್ಟಿಕೊಂಡು ಏನು ಮಾಡುವುದು. ನನಗೆ ಒಂದೆರಡು ಬುಡ್ಡಿ ಕುಡಿದರೆ ಸಾಕು, ಜ್ಞಾನ ತಪ್ಪಿ ಬೀಳುತ್ತೇನೆ. ಸಾಕು ಅಷ್ಟೇ ನನಗೆ ಎಂದು ಅನಂತರ ಅನ್ನಿಸುವುದು. ಹಾಗೆಯೇ ಅರ್ಜುನನಿಗೆ ವಿಪರೀತ ಆಸೆ ಭಗವಂತನ ವಿಭೂತಿಗಳನ್ನೆಲ್ಲ ತಿಳಿದುಕೊಳ್ಳ ಬೇಕೆಂದು. ಶ್ರೀಕೃಷ್ಣ ತನ್ನ ವಿಭೂತಿಗಳನ್ನೆಲ್ಲ ಹೇಳುತ್ತ ಹೋಗಬಹುದು. ಆದರೆ ಅರ್ಜುನನಿಗೆ ಅದನ್ನು ತಿಳಿದುಕೊಳ್ಳುವ ಯೋಗ್ಯತೆ ಆದರೂ ಎಷ್ಟಿರುವುದು? ಸುಮ್ಮನೆ ಸುರಿದರೆ ಜಾಸ್ತಿ ಹಿಡಿಯುವುದೆ? ನಲ್ಲಿಯ ಕೆಳಗೆ ಪಾತ್ರೆಯನ್ನು ಇಟ್ಟು ನೀರನ್ನು ತುಂಬಬಹುದು. ನೀರು ತುಂಬಿ ಆದಮೇಲೆ ನೀರು ಇನ್ನೂ ಅದಕ್ಕೆ ಬೀಳುತ್ತಿದ್ದರೆ ಬಿದ್ದದ್ದೆಲ್ಲಾ ಹರಿದುಕೊಂಡು ಹೋಗುವುದು, ಅದು ಪಾತ್ರೆಯಲ್ಲಿ ಇರುವುದಕ್ಕೆ ಆಗುವುದಿಲ್ಲ. ಆ ಪಾತ್ರೆಗೆ ಒಂದು ಮಿತಿ ಇದೆ. ಅರ್ಜುನ ಅತಿ ಆಸೆಯಿಂದ ಎಲ್ಲವನ್ನೂ ಹೇಳು ಎಂದರೂ ಶ್ರೀಕೃಷ್ಣನಿಗೆ ಅರ್ಜುನನ ಶಕ್ತಿಯ ಯೋಗ್ಯತೆ, ಅರ್ಜುನನಿಗಿಂತ ಚೆನ್ನಾಗಿ ಗೊತ್ತಿದೆ. ಅದಕ್ಕೆ ಅವನು ಒಂದು ಸ್ವಲ್ಪವನ್ನು ಅವನಿಗೆ ಹೇಳುತ್ತಾನೆ.</p>
  <div>ಕಥಂ ವಿದ್ಯಾಮಹಂ ಯೋಗಿಂಸ್ತ್ವಾಂ ಸದಾ ಪರಿಚಿಂತಯನ್ <span class="en">।<br/></span>ಕೇಷು ಕೇಷು ಚ ಭಾವೇಷು ಚಿಂತ್ಯೋ<span class="en">s</span>ಸಿ ಭಗವನ್ಮಯಾ 	॥ ೧೭ ॥</div>
  <div>ಯೋಗೇಶ್ವರನೆ, ನಿನ್ನನ್ನು ಯಾವಾಗಲೂ ಧ್ಯಾನಿಸುತ್ತ ಹೇಗೆ ನಾನು ತಿಳಿದುಕೊಳ್ಳಲಿ? ಭಗವಾನ್, ಯಾವ ಯಾವ ಭಾವಗಳಲ್ಲಿ ನಾನು ನಿನ್ನನ್ನು ಧ್ಯಾನಿಸಲಿ?</div>
  <p>ಇಲ್ಲಿ ಅರ್ಜುನ ಶ್ರೀಕೃಷ್ಣನನ್ನು ಯೋಗೇಶ್ವರ ಎಂದು ಕರೆಯುತ್ತಾನೆ. ಯೋಗ ಅಂದರೆ ಒಂದುಗೂಡಿಸುವುದು. ಜೀವಾತ್ಮನನ್ನು ಪರಮಾತ್ಮನೊಂದಿಗೆ ಒಂದುಗೂಡಿಸುವುದು. ಶ್ರೀಕೃಷ್ಣ ಇದರಲ್ಲಿ ಪಾರಂಗತನಾದವನು. ಅವನ ಕಡೆಗೆ ಹೋಗಬೇಕಾದರೆ ಮೊದಲು ಬಹಿರ್ಮುಖವಾಗಿ ಹೋಗುತ್ತಿರುವ ಇಂದ್ರಿಯಗಳನ್ನೆಲ್ಲ ಅಂತರ್ಮುಖ ಮಾಡಬೇಕು. ಅನಂತರ ಅದನ್ನು ಪರಮಾತ್ಮನ ಕಡೆ ತಿರುಗಿಸಬೇಕು. ನಾವು ಕೂಡ ಯೋಗೇಶ್ವರನನ್ನು ಅರಿಯಬೇಕಾದರೆ, ಯೋಗಶಕ್ತಿಯನ್ನು ಸಂಪಾದಿಸಿರಬೇಕು. ಯೋಗಶಕ್ತಿ ಇಲ್ಲದೆ ನಾವು ಯೋಗೇಶ್ವರನನ್ನು ಅರಿಯಲಾಗುವುದಿಲ್ಲ. ನಾವು ಕೂಡ ಇಂದ್ರಿಯಗಳನ್ನು ನಿಗ್ರಹಿಸಿ ಮನಸ್ಸನ್ನು ಏಕಾಗ್ರಮಾಡಿ ಭಗವಂತನ ಕಡೆ ಹರಿಸಿದರೆ ಮಾತ್ರ ಅವನನ್ನು ಅರಿಯಬಹುದು.</p>
  <p>ಭಗವಂತನನ್ನು ಯಾವಾಗಲೂ ಧ್ಯಾನಿಸುತ್ತಿರಬೇಕು. ಆಗ ಮಾತ್ರ ಮನಸ್ಸಿಗೆ ಅವನನ್ನು ತಿಳಿದು ಕೊಳ್ಳುವ ಶಕ್ತಿ ಬರುವುದು. ಎಲ್ಲೋ ಕೆಲವು ಸಮಯದಲ್ಲಿ ಮಾತ್ರ ಅವನನ್ನು ಕುರಿತು ಚಿಂತಿಸಿ ಇತರ ಸಮಯದಲ್ಲಿ ಬೇರೆ ವಸ್ತುವಿನ ಕಡೆ ಹರಿಯ ಬಿಟ್ಟರೆ ಅವನನ್ನು ಚೆನ್ನಾಗಿ ತಿಳಿದುಕೊಳ್ಳಲಾಗು ವುದಿಲ್ಲ. ಅವನನ್ನು ಕುರಿತು ಧ್ಯಾನಿಸಬೇಕಾದರೆ ಮನಸ್ಸಿಗೆ ಯಾವುದಾದರೂ ಆಧಾರ ಇರಬೇಕು. ಬಳ್ಳಿ ಮೇಲೆ ಹಬ್ಬಿ ಹೋಗಬೇಕಾದರೆ ಅದಕ್ಕೊಂದು ಚಪ್ಪರವೊ ಬೇಲಿಯೋ ಯಾವುದಾದರೂ ಆಧಾರ ಬೇಕು. ಅದರಂತೆಯೇ ನಮ್ಮ ಮನಸ್ಸಿನ ಬಳ್ಳಿ ಧ್ಯಾನ. ಅದಕ್ಕೆ ಕೆಲವು ಗುಣಗಳ ಸಹಾಯ ಬೇಕು ಹಿಡಿದುಕೊಳ್ಳುವುದಕ್ಕೆ. ಗುಣಗಳು, ರೂಪ, ಇವು ಹಿಡಿದುಕೊಳ್ಳುವುದಕ್ಕೆ ಇದ್ದರೆ ಮನಸ್ಸು ಜಾರುವ ಸಂಭವ ಇಲ್ಲ. ಆದಕಾರಣವೇ ಯಾವ ಯಾವ ಗುಣಗಳ ಮೂಲಕ ನಿನ್ನನ್ನು ಧ್ಯಾನಿಸಲಿ ಎಂದು ಕೇಳಿಕೊಳ್ಳುತ್ತಾನೆ. ಭಗವಂತನ ವಿಭೂತಿಯೆಲ್ಲಾ ಅವನ ಒಂದೊಂದು ಗುಣ. ಆ ಗುಣವನ್ನು ಮನನ ಮಾಡುತ್ತ ಹೋದರೆ, ಆ ಗುಣಿಯ ಪರಿಚಯ ನಮಗೆ ಆಗುವುದು. ಇದಕ್ಕೆ ಮುಂಚೆ ನಿನ್ನನ್ನು ಹೇಗೆ ತಿಳಿದುಕೊಳ್ಳಲಿ ಎಂದು ಕೇಳುತ್ತಾನೆ. ಬುದ್ಧಿಯು ಅವನನ್ನು ಹಿಡಿಯುವುದು. ನಾವು ಇಕ್ಕಳದಿಂದ ಸಾಮಾನನ್ನು ಬೀಳದಂತೆ ಹಿಡಿದುಕೊಳ್ಳುತ್ತೇವೆ. ಅದರಂತೆಯೇ ಬುದ್ಧಿ ದೇವರನ್ನು ಗ್ರಹಿಸಬೇಕಾಗು ವುದು. ತನಗೆ ತಿಳಿದಿರುವುದರಿಂದ ತಿಳಿಯದೆ ಇರುವುದನ್ನು ಹಿಡಿಯಬೇಕಾಗಿದೆ. ನಮ್ಮ ಮನಸ್ಸು ಹಲವಾರು ಸೂಕ್ಷ್ಮ ಗುಣಗಳನ್ನು ಗ್ರಹಿಸುವುದು. ಹಾಗೆಯೇ ದೇವರಿಗೆ ಸಂಬಂಧಪಟ್ಟ, ಅವನ ಸರ್ವವ್ಯಾಪಿತ್ವ, ಅವನ ಶಕ್ತಿ, ಅವನ ಜ್ಞಾನ ಇವುಗಳನ್ನು ತನ್ನ ಯೋಗ್ಯತಾನುಸಾರ ತಿಳಿದುಕೊಳ್ಳುವ ಬಗೆ ಹೇಗೆ ಎಂದು ಕೇಳುತ್ತಾನೆ.</p>
  <div>ವಿಸ್ತರೇಣಾತ್ಮನೋ ಯೋಗಂ ವಿಭೂತಿಂ ಚ ಜನಾರ್ದನ ।<br/>ಭೂಯಃ ಕಥಯ ತೃಪ್ತಿರ್ಹಿ ಶೃಣ್ವತೋ ನಾಸ್ತಿ ಮೇ<span class="en">s</span>ಮೃತಮ್ 	॥ ೧೮ ॥</div>
  <div>ಜನಾರ್ದನ, ನಿನ್ನ ಯೋಗ ಮತ್ತು ವಿಭೂತಿಯನ್ನು ವಿಸ್ತಾರವಾಗಿ ಪುನಃ ಹೇಳು. ನಿನ್ನ ಅಮೃತಮಯವಾದ ವಾಣಿಯನ್ನು ಕೇಳುತ್ತಿರುವ ನನಗೆ ತೃಪ್ತಿಯಿಲ್ಲ.</div>
  <p>ಅರ್ಜುನ ಶ್ರೀಕೃಷ್ಣನ ಯೋಗೈಶ್ವರ್ಯ ಮತ್ತು ವಿಭೂತಿಯನ್ನು ವಿಸ್ತಾರವಾಗಿ ಕೇಳಬಯಸುತ್ತಾನೆ. ಈ ಪ್ರಪಂಚವನ್ನು ಸೃಷ್ಟಿ ಮಾಡಿರುವುದೇ ಅವನ ಯೋಗೈಶ್ವರ್ಯ. ಅವನು ಸೃಷ್ಟಿ ಮಾಡಿದ ಪ್ರಪಂಚದಲ್ಲಿ ಹೇಗೆ ಹಬ್ಬಿರುವನೋ ಅದೇ ವಿಭೂತಿ. ಈ ಬ್ರಹ್ಮಾಂಡವನ್ನು ಅವನು ತನ್ನ ಸಂಕಲ್ಪದಿಂದ ಸೃಷ್ಟಿಸಿರುವುದು ಮಾತ್ರವಲ್ಲ, ಆ ಸೃಷ್ಟಿಯ ಮಧ್ಯೆ ಅವನು ವ್ಯಾಪಿಸಿರುವನು. ಕಲ್ಲು ಭೂಮಿಯಲ್ಲೆಲ್ಲಾ ಸ್ವಲ್ಪ ಒಳಗೆ ಹೋದರೆ ಸಿಕ್ಕುವುದು. ಇದೇ ಕಲ್ಲು ನೆಲದಿಂದ ದೊಡ್ಡ ಪರ್ವತದಂತೆ ಕೆಲವು ಕಡೆ ಏಳುವುದು. ಹಾಗೆಯೇ ದೇವರು ಈ ಪ್ರಪಂಚದಲ್ಲೆಲ್ಲಾ ಹಿಂದೆ ಇರುವುದು ಮಾತ್ರವಲ್ಲ, ಕೆಲವು ಕಡೆ ಅವನು ಮೇಲೆದ್ದು ಕಾಣುವನು. ಮೇಲೆ ಇರುವುದನ್ನು ಎಲ್ಲರೂ ನೋಡಬಲ್ಲರು. ಇದರಿಂದ ಕೆಳಗಡೆಯೂ ಇದೇ ಕಲ್ಲು ಇರುವುದು ಎಂದು ಊಹಿಸುತ್ತೇವೆ. ಸ್ಥೂಲದಿಂದ ನಮ್ಮ ಮನಸ್ಸು ಸೂಕ್ಷ್ಮದ ಕಡೆ ಹೋಗುವುದು. ವ್ಯಕ್ತದಿಂದ ನಮ್ಮ ಮನಸ್ಸು ಅವ್ಯಕ್ತದ ಕಡೆಗೆ ಹೋಗುವುದು.</p>
  <p>ವಿಸ್ತಾರವಾಗಿ ಪುನಃ ಹೇಳು ಎನ್ನುತ್ತಾನೆ. ಇದುವರೆಗೆ ಸಂಗ್ರಹವಾಗಿ ಹೇಳಿರುತ್ತಾನೆ. ಇದನ್ನು ಅರ್ಜುನ ರುಚಿ ನೋಡಿಯೂ ಇದ್ದಾನೆ. ಅದನ್ನೇ ಪುನಃ ರುಚಿ ನೋಡಬಯಸುವನು. ಊಟಕ್ಕೆ ಕುಳಿತರೆ ಮೊದಲು ಮಾಡಿರುವುದೆಲ್ಲ ಸ್ವಲ್ಪ ಸ್ವಲ್ಪವಾಗಿ ಎಲೆಗೆ ಬಡಿಸುವರು. ಅದನ್ನು ಮುಂಚೆ ರುಚಿ ನೋಡಿದ ಮೇಲೆ ನಮಗೆ ಯಾವುದು ಬೇಕೋ ಅದನ್ನು ಇನ್ನೊಮ್ಮೆ ಕೇಳಿ ಹಾಕಿಸಿಕೊಳ್ಳುವೆವು. ಇನ್ನೊಮ್ಮೆ ಹಾಕಿಸಿಕೊಳ್ಳುವಾಗ ಜಾಸ್ತಿ ಹಾಕಿಸಿಕೊಳ್ಳುವೆವು. ಅದರಂತೆಯೇ ಭಗವಂತನ ವಿಭೂತಿಯ ಮೇಲೆ ಹೆಚ್ಚು ಕಾಲ ಮನನ ಮಾಡಬೇಕೆಂದು ಅರ್ಜುನ ಬಯಸುವನು. ಅದನ್ನು ಪುನಃ ಕೇಳಬೇಕೆಂದು ಬಯಸುವನು. ಒಂದು ಸಲ ಕೇಳಿದರೆ ಸಪ್ಪೆಯಾಗುವುದಿಲ್ಲ ಇದು. ಇದೇ ಇಂದ್ರಿಯದ ಸುಖಕ್ಕೂ ಭಗವಂತನ ಆನಂದಕ್ಕೂ ಇರುವ ವ್ಯತ್ಯಾಸ. ಇಂದ್ರಿಯಸುಖವಾದರೂ ಒಮ್ಮೆ ಅನುಭವಿಸಿದರೆ ತಕ್ಷಣವೇ ಅದನ್ನು ಅನುಭವಿಸಲು ಸಾಧ್ಯವಿಲ್ಲ. ಅನುಭವಿಸುವಾಗಲೂ ಅದಕ್ಕೊಂದು ಮಿತಿ ಇದೆ. ಅದನ್ನು ಮೀರಿ ಹೋಗಲಾಗದು. ಆದರೆ ಭಗವಂತನಿಗೆ ಸಂಬಂಧಪಟ್ಟ ವಿಷಯವಾದರೋ ಭಕ್ತನಿಗೆ ಎಂದಿಗೂ ಹಳೆಯದಾಗುವುದಿಲ್ಲ. ಎಷ್ಟು ಕೇಳಿದರೂ ಕೇಳಬೇಕು ಎನ್ನಿಸುವುದು. ಎಷ್ಟು ಅನುಭವಿ ಸಿದರೂ ಅನುಭವಿಸಬೇಕು ಎನ್ನಿಸುವುದು. ಇನ್ನಾರೋ ಅವನ ವಿಷಯವನ್ನು ಹೇಳುತ್ತಿದ್ದರೆ ಕೇಳು ವುದಕ್ಕೆ ಭಕ್ತನಿಗೆ ಆನಂದವಾಗುವುದು. ಆದರೆ ಸ್ವಯಂ ಭಗವಂತನೇ ತನ್ನ ವಿಷಯವನ್ನು ಹೇಳುವಾಗ ಅದರಲ್ಲಿ ಒಂದು ಅದ್ಭುತವಾದ ಆಕರ್ಷಣೆ ಇದೆ. ಆದಕಾರಣವೇ ಅರ್ಜುನ ನಿನ್ನ ವಾಣಿ ಅಮೃತ ದಂತಿದೆ ಎಂದು ಹೇಳುವುದು. ಅಮೃತವನ್ನು ಎಷ್ಟು ಕುಡಿದರೂ ಇನ್ನೂ ಬೇಕೆನಿಸುವುದೇ ಹೊರತು ಸಾಕೆನಿಸುವುದಿಲ್ಲ. ಸಾಕೆಂದರೆ ಅದು ಅಮೃತವಲ್ಲ. ಭಗವಂತನ ಬಾಯಿಂದಲೇ ಅವನ ವಿಷಯವನ್ನು ಕೇಳುವ ಭಾಗ್ಯ ಎಲ್ಲರ ಪಾಲಿಗೂ ಬರುವುದಿಲ್ಲ. ದುರ್ಲಭವಾದ ವಸ್ತು ಅರ್ಜುನನಿಗೆ ಲಭಿಸಿದೆ.</p>
  <p>ಆಗಲೇ ಭಗವಂತ ತನ್ನ ವಿಭೂತಿಯನ್ನು ಮತ್ತೊಮ್ಮೆ ಅರ್ಜುನನಿಗೆ ಹೇಳುತ್ತಾನೆ :</p>
  <div>ಹಂತ ತೇ ಕಥಯಿಷ್ಯಾಮಿ ದಿವ್ಯಾ ಹ್ಯಾತ್ಮಾವಿಭೂತಯಃ<span class="en">।<br/></span>ಪ್ರಾಧ್ಯಾನ್ಯತಃ ಕುರುಶ್ರೇಷ್ಠ ನಾಸ್ತ್ಯಂತೋ ವಿಸ್ತರಸ್ಯ ಮೇ 	॥ ೧೯ ॥</div>
  <div>ಅರ್ಜುನ, ನನ್ನ ದಿವ್ಯವಾದ ವಿಭೂತಿಗಳಲ್ಲಿ ಮುಖ್ಯವಾಗಿರುವುದನ್ನು ನಿನಗೆ ಹೇಳುತ್ತೇನೆ. ಏಕೆಂದರೆ ನನ್ನ ವಿಭೂತಿಯ ವಿಸ್ತಾರಕ್ಕೆ ಕೊನೆಯಿಲ್ಲ.</div>
  <p>ಈ ಸೃಷ್ಟಿಯೇ ಅವನ ವಿಭೂತಿ. ಎದುರುಗಿರುವ ಪ್ರಪಂಚವನ್ನು ಎಷ್ಟು ಎಷ್ಟು ಆಳಕ್ಕೆ ಹೋಗಿ ತಿಳಿದುಕೊಳ್ಳುತ್ತ ಬರುವೆವೊ ಅಷ್ಟು ಅಷ್ಟು ಅವನ ಸಮೀಪಕ್ಕೆ ನಾವು ಹೋಗುತ್ತೇವೆ. ಸಣ್ಣದು ದೊಡ್ಡದು, ಜಡ ಚೇತನ ಎಲ್ಲದರ ಹಿಂದೆಯೂ ಅವನ ಮಹಿಮೆಯೇ ಇದೆ. ಆದರೆ ನಾವು ಎಲ್ಲವನ್ನೂ ಕುರಿತು ಚಿಂತಿಸುವುದಕ್ಕೆ ಸಾಧ್ಯವಿಲ್ಲ. ಅದಕ್ಕಾಗಿ ಕೆಲವನ್ನು ಆರಿಸಿಕೊಳ್ಳುತ್ತೇವೆ. ಭಗವಂತನಿಗೆ ಅನಂತ ಗುಣಗಳಿವೆ. ಆದರೆ ಅವನನ್ನು ಪೂಜೆಮಾಡುವಾಗ ಅಷ್ಟೋತ್ತರ ಶತ ನಾಮಾರ್ಚನೆಯೋ ಸಹಸ್ರನಾಮಾರ್ಚನೆಯೋ ಯಾವುದನ್ನಾದರೂ ಮಾಡುತ್ತೇವೆ. ಸಹಸ್ರಕ್ಕಿಂತ ಹೆಚ್ಚಾಗಿ ಅವನಿಗೆ ಗುಣಗಳಿಲ್ಲವೆಂದಲ್ಲ. ಅಷ್ಟನ್ನು ತಿಳಿಯುವುದರೊಳಗೇ ನಮಗೆ ಅವನ ಮೇಲೆ ಅಮಲೇರಿ, ಇನ್ನು ಹೆಚ್ಚಾಗಿ ತಿಳಿದುಕೊಳ್ಳಬೇಕೆಂದು ಬಯಸದೆ ಅವನಲ್ಲಿ ಪರವಶರಾಗುತ್ತೇವೆ. ಅವನ ಭಾವ ನಮ್ಮ ಮೇಲೆ ಬರುವುದಕ್ಕೆ ಮುಂಚೆ ಕೆಲವು ಗುಣಗಳನ್ನು ನಾವು ಚಿಂತಿಸುತ್ತೇವೆ. ಅನಂತರ ಆ ಭಾವವೇ ನಮ್ಮನ್ನು ಮೇಲಕ್ಕೆ ಒಯ್ಯುವುದು. ವಿಮಾನ ಆಕಾಶದಲ್ಲಿ ಸಂಚರಿಸುವುದು, ಆದರೆ ಮೊದಲು ಅದು ನೆಲದ ಮೇಲೆ ಇರುವುದು. ಏರೋಡ್ರೋಮಿನ ಮೇಲೆ ಕೆಲವು ಕಾಲ ವೇಗವಾಗಿ ಹೋಗಿ ಮೇಲೆದ್ದ ಮೇಲೆ ಇನ್ನು ನೆಲದ ಆವಶ್ಯಕತೆ ಇಲ್ಲ. ಅದರಂತೆಯೇ ಮೊದಲು ಮನಸ್ಸು ಭಗವಂತನ ವಿಭೂತಿಯ ಮೇಲೆ ನಿಂತು ಅದನ್ನು ತಿಳಿದುಕೊಳ್ಳುತ್ತ ಜಪಿಸಿ ಅನಂತರ ಭಗವಂತನ ಮೇಲೆ ಬರುವ ಪ್ರೇಮದಿಂದ ಮೇಲೆದ್ದ ಮೇಲೆ ಇನ್ನು ಯಾರ ಆಸರೆಯೂ ಇಲ್ಲದೆ ಇರಬಲ್ಲದು.</p>
  <p>ಎಲ್ಲ ಕಡೆಯಲ್ಲಿಯೂ ಅವನ ವಿಭೂತಿಯು ಪಸರಿಸಿದೆ. ಯಾವ ಸಣ್ಣದನ್ನು ನೋಡಿದರೂ ಅದರ ಹಿಂದೆ ಮಹತ್ತು ಹುದುಗಿದೆ. ಯಾವ ಯಃಕಶ್ಚಿತ್ ವಸ್ತುವೂ ಭಗವಂತನ ಸೃಷ್ಟಿಯಲ್ಲಿ ಕೆಲಸಕ್ಕೆ ಬಾರದುದಲ್ಲ. ಭೂಮದಲ್ಲಿ ಅದಕ್ಕೊಂದು ಸ್ಥಾನವಿದೆ. ವಿಭೂತಿಗಳನ್ನು ಹೇಳುವಾಗ ಯಾವುದನ್ನು ಸುಲಭವಾಗಿ ಎಲ್ಲರೂ ಗ್ರಹಿಸಬಹುದೋ ಎಲ್ಲಿ ಅವನ ಶಕ್ತಿ ಎಲ್ಲಾ ಕಡೆಗಿಂತ ಚೆನ್ನಾಗಿ ವ್ಯಕ್ತವಾಗು ವುದೊ, ಅಂತಹ ನಿದರ್ಶನಗಳನ್ನು ಕೊಡುತ್ತಾನೆ. ಏಕೆಂದರೆ ಶ್ರೀಕೃಷ್ಣ ಗೀತೆಯನ್ನು ಹೇಳುವುದಕ್ಕೆ ಅರ್ಜುನ ಒಂದು ನಿಮಿತ್ತ. ಭಗವಂತನ ಮುಂದೆ ಇಡೀ ಮಾನವ ಕುಲವೇ ಇದೆ. ಅರ್ಜುನ ಅದರ ಪ್ರತಿನಿಧಿ ಮಾತ್ರ. ಶ್ರೀಕೃಷ್ಣ ಜನರಿಗೆ ಅರ್ಥವಾಗುವುದನ್ನು ಹೇಳುತ್ತಾನೆ. ನಾವು ತಿಳಿದುಕೊಳ್ಳಲಾರ ದುದನ್ನೆಲ್ಲ ನಮ್ಮ ಮುಂದೆ ಚೆಲ್ಲಿ ನಮ್ಮನ್ನು ಕಕ್ಕಾಬಿಕ್ಕಿ ಮಾಡಲೆತ್ನಿಸುವುದಿಲ್ಲ. ತಾಯಿಗೆ ತನ್ನ ಅಡಿಗೆಮನೆಯಲ್ಲಿ ಭಕ್ಷ್ಯಭೋಜ್ಯಗಳನ್ನು ತಯಾರು ಮಾಡಲು ಎಷ್ಟೋ ವಸ್ತುಗಳಿವೆ. ಆದರೆ ಅವಳು ತನ್ನ ಎಳೆಯ ಮಗುವಿಗೆ ಕೊಡುವುದು ಅದು ಅರಗಿಸಿಕೊಳ್ಳುವ ಸ್ವಲ್ಪ ಹಾಲನ್ನು ಮಾತ್ರ. ಹಾಗೆಯೇ ಭಗವಂತ ತನ್ನ ಉಗ್ರಾಣದಲ್ಲಿರುವ ವಿಭೂತಿಗಳನ್ನೆಲ್ಲ ಹೇಳಲು ಹೋಗುವುದಿಲ್ಲ. ಯಾವುದನ್ನು ಅರ್ಜುನ ಅರ್ಥಮಾಡಿಕೊಳ್ಳಬಲ್ಲನೊ, ಅರ್ಜುನನಂತಿರುವ ಮುಕ್ಕಾಲುಪಾಲು ಮಾನವ ಕೋಟಿ ಅರ್ಥ ಮಾಡಿಕೊಳ್ಳಬಲ್ಲರೋ ಅದನ್ನು ಬಡಿಸುತ್ತಾನೆ. </p>
  <div>ಅಹಮಾತ್ಮಾ ಗುಡಾಕೇಶ ಸರ್ವಭೂತಾಶಯಸ್ಥಿತಃ <span class="en">।<br/></span>ಅಹಮಾದಿಶ್ಚ ಮಧ್ಯಂ ಚ ಭೂತನಾಮಂತ ಏವ ಚ 	॥ ೨ಂ ॥</div>
  <div>ಅರ್ಜುನ, ನಾನು ಸಮಸ್ತ ಪ್ರಾಣಿಗಳ ಹೃದಯದಲ್ಲಿರುವ ಆತ್ಮ. ನಾನೇ ಸಮಸ್ತ ಪ್ರಾಣಿಗಳ ಆದಿ, ಮಧ್ಯ ಮತ್ತು ಅಂತ್ಯ.</div>
  <p>ಭಗವಂತನೇ ಎಲ್ಲಾ ಜೀವಾತ್ಮರ ಹಿಂದೆಯೂ ಇರುವನು. ಹೇಗೆ ಎಲ್ಲ ಅಲೆಗಳ ಹಿಂದೆ ಅನಂತ ಸಾಗರ ಇದೆಯೋ ಹಾಗೆಯೇ ಎಲ್ಲಾ ಜೀವ ಜೀವಿಗಳ ಹಿಂದೆ ಪರಮಾತ್ಮನೆಂಬ ಸಾಗರ ಇರುವುದು. ಅವನು ಇಲ್ಲಿ ಮಾನವನ ಆತ್ಮದ ಹಿಂದೆ ಮಾತ್ರ ಇರುವವನಲ್ಲ. ಈ ಪ್ರಪಂಚದಲ್ಲಿ ಸರ್ವ ಪ್ರಾಣಿಗಳ ಆತ್ಮದ ಹಿಂದೆಯೂ ಅವನೇ ಇರುವುದು. ಎಲ್ಲಾ ಪ್ರಾಣಿರಾಶಿಗಳು–ಅವರು ಮನುಷ್ಯರಾಗಲಿ, ಪ್ರಾಣಿಗಳಾಗಲಿ, ತರುಲತೆಗಳಾಗಲಿ, ಪಕ್ಷಿಕೀಟಗಳಾಗಲಿ, ಎಲ್ಲವೂ ಒಂದು ದೇವಾಲಯದಂತೆ. ಕೆಲವು ಅಚಲದೇವಾಲಯ ಮತ್ತೆ ಕೆಲವು ಸಚಲದೇವಾಲಯ. ಎಲ್ಲಾ ಜೀವರಾಶಿಗಳ ಗರ್ಭಗುಡಿಯಲ್ಲಿ ಬೆಳುಗುವವನೇ ಭಗವಂತ.</p>
  <p>ಭಗವಂತನೇ ಸರ್ವ ಪ್ರಾಣಿಗಳ ಆದಿ. ಅವನೇ ಎಲ್ಲವನ್ನೂ ಸೃಷ್ಟಿಸಿರುವನು. ಮನುಷ್ಯರಲ್ಲಿ ಎಷ್ಟೋ ವಿಧ, ಪ್ರಾಣಿಗಳಲ್ಲಿ ಎಷ್ಟೋ ವಿಧ, ಪಶುಪಕ್ಷಿಗಳಲ್ಲಿ ಎಷ್ಟೋ ವಿಧ, ತರುಲತೆ ಪುಷ್ಪಗಳಲ್ಲಿ ಎಷ್ಟೋ ವಿಧ, ಲಕ್ಷಾಂತರ ಜಾತಿಗಳಿವೆ. ಪ್ರತಿಯೊಂದು ಜಾತಿಯಲ್ಲೂ ಒಂದರಂತೆ ಮತ್ತೊಂದು ಇಲ್ಲ. ಒಬ್ಬ ಮನುಷ್ಯನಂತೆ ಮತ್ತೊಬ್ಬನಿಲ್ಲ. ಒಬ್ಬ ಮನುಷ್ಯನಲ್ಲಿಯೇ, ಒಂದು ಬೆರಳಿನಂತೆ ಮತ್ತೊಂದು ಬೆರಳಿಲ್ಲ. ಒಂದು ಕೂದಲಿನಂತೆ ಮತ್ತೊಂದು ಇಲ್ಲ. ಸೃಷ್ಟಿಕರ್ತನಿಗೆ ಎರಡು ಒಂದೇ ಆಗಿದ್ದರೆ ಬೇಜರಾಗಿ ಕಾಣುವುದು. ಮರಗಳನ್ನೇ ತೆಗೆದುಕೊಳ್ಳೋಣ. ಒಂದೊಂದು ಮರವೂ ತನ್ನ ಕೊಂಬೆಗಳನ್ನು ಹರಡುವ ರೀತೆಯೇ ಬೇರೆ. ಪ್ರತಿಯೊಂದಕ್ಕೂ ಒಂದೊಂದು ವೈಶಿಷ್ಟ್ಯವಿರುವಂತೆ ಕಾಣುವುದು. ಲಕ್ಷೋಪಲಕ್ಷ ಜಾತಿಗಳನ್ನು ಸೃಷ್ಟಿಸಿದವ ಅವನೆ. ಆದರೆ ಇವುಗಳಾವುವೂ ತಮಗೆ ತಾವೆ ಇಲ್ಲ. ಒಂದಕ್ಕೂ ಮತ್ತೊಂದಕ್ಕೂ ಒಂದು ಸಂಬಂಧವಿದೆ. ದಾರದಿಂದ ವಿಧವಿಧದ ಹೂವುಗಳನ್ನು ತೆಗೆದುಕೊಂಡು ಹಾರ ಮಾಡುವಂತೆ ವೈವಿಧ್ಯತೆಗಳನ್ನೆಲ್ಲಾ ಒಂದು ಸಂಬಂಧಸೂತ್ರದಿಂದ ಬಿಗಿದಿರು ವನು. ಕೋಟ್ಯಂತರ ಜ್ಯೋತಿ ವತ್ಸರಗಳಾಚೆಯಿಂದ ಬರುತ್ತಿರುವ ಬೆಳಕಿಗೂ ನನಗೂ ಸಂಬಂಧವಿದೆ. ನನ್ನ ಸುತ್ತಮುತ್ತಲಿರುವ ಪ್ರತಿಯೊಂದಕ್ಕೂ ನನ್ನ ಸಂಬಂಧವಿದೆ, ಅದರ ಸಂಬಂಧ ನನಗೆ ಇದೆ. ನನ್ನ ಪ್ರಭಾವವನ್ನು ಇತರ ವಸ್ತುಗಳ ಮೇಲೆ ಬೀರುತ್ತಿರುವುದು ಮಾತ್ರವಲ್ಲ. ಇತರ ವಸ್ತುಗಳ ಪ್ರಭಾವಕ್ಕೆ ನಾನು ಒಳಗಾಗುತ್ತಿರುವೆನು. ಈ ಬ್ರಹ್ಮಾಂಡವೆಲ್ಲ ಅನ್ಯೋನ್ಯ ಸಂಬಂಧ ಚೌಕಟ್ಟಿನೊಳಗೆ ಇದೆ. ಈ ಚೌಕಟ್ಟನ್ನು ನಿರ್ಮಿಸಿದವನು ಅವನೆ. ಅದರಲ್ಲಿರುವ ಚಿತ್ರವನ್ನು ಬರೆದವನು ಅವನೇ.</p>
  <p>ಅವನೇ ಪಾಲನಾಶಕ್ತಿಯಂತೆ ಇರುವನು. ಜೀವಿಗಳ ಪರಿಪುಷ್ಟಿಗೆ ಎಲ್ಲಾ ಕಡೆಯಲ್ಲಿಯೂ ಒಂದು ವಾತಾವರಣವನ್ನು ನಿರ್ಮಿಸಿರುವನು. ಮಳೆಯಂತೆ ಬೀಳುವುದು, ಬೆಳೆಯಂತೆ ಬರುವುದು, ಹೂವು, ಹಣ್ಣುಗಳನ್ನು ಬಿಡುವುದು, ತಾಯಿತಂದೆಗಳಲ್ಲಿ ಮಕ್ಕಳ ಬೆಳವಣಿಗಾಗಿ ಇಟ್ಟಿರುವ ತ್ಯಾಗ ಮತ್ತು ಪ್ರೇಮ ಇವುಗಳೆಲ್ಲ ಅವನಿಂದಲೇ ಬಂದವು. ಈ ಪಾಲನ ಶಕ್ತಿ ಎಲ್ಲ ಜೀವರಾಶಿಗಳಲ್ಲಿಯೂ ತಾಂಡವವಾಡುವುದನ್ನು ನೋಡುತ್ತೇವೆ. ಈ ಪಾಲನ ಶಕ್ತಿಯೇ ಭಗವಂತನ ವಿಭೂತಿಯ ಒಂದು ಅಂಶ.</p>
  <p>ಇವನೇ ರುದ್ರಶಕ್ತಿ, ಸಂಹಾರಕಶಕ್ತಿ, ಯಾವ ರೈತನ ಕೈ ಬೀಜಗಳನ್ನು ಬಿತ್ತುವುದೊ, ಕಳೆಗಳನ್ನು ಕೀಳುವುದೊ, ಅದೇ ಕೈ ಕುಡುಗೋಲನ್ನು ಹಿಡಿದು ಪೈರನ್ನು ಕತ್ತರಿಸುವುದು. ಹಾಗೆಯೆ ಭಗವಂತ ಒಂದು ಕಡೆಯಿಂದ ಸೃಷ್ಟಿಮಾಡುತ್ತಿದ್ದರೆ, ಮತ್ತೊಂದು ಕಡೆಯಿಂದ ಸಂಹಾರ ಮಾಡುತ್ತಿರುವನು. ಜ್ವಾಲಾಮುಖಿ ಅವನೆ, ಸಂಕ್ರಾಮಿಕ ಜಾಡ್ಯಗಳು, ಘೋರ ಯುದ್ಧಗಳು ಅವನೆ. ಪ್ರವಾಹದ ಹಿಂದೆ, ಬರಗಾಲದ ಹಿಂದೆ ಇರುವವನೂ ಅವನೆ. ಸ್ವಲ್ಪ ಸ್ವಲ್ಪವಾಗಿ ಕ್ಷಯಿಸಿ ದೇಹದಾರ್ಢ್ಯವನ್ನೆಲ್ಲ ಕಳೆದುಕೊಂಡು ದುರ್ಬಲನಾಗಿ, ನಿಸ್ಸಹಾಯನಾಗಿ ಸಾವಿನಲ್ಲಿ ಕೊನೆಗಾಣುವ ಘಟನೆಯಲ್ಲಿಯೂ ಅವನೇ ಇರುವನು. ಮಗುವಿನ ಎಳೆನಗೆ, ತಾರುಣ್ಯದ ಉತ್ಸಾಹ, ವೃದ್ಧಾಪ್ಯದ ವ್ಯಾಧಿ ಎಲ್ಲದರ ಹಿಂದೆಯೂ ಕೆಲಸಮಾಡುತ್ತಿರುವುದೇ ಭಗವಂತನ ಶಕ್ತಿ. ಸೃಷ್ಟಿಯಲ್ಲಿ, ಪಾಲನದಲ್ಲಿ ದೇವರನ್ನು ನೋಡುವುದು ಸುಲಭ. ಆದರೆ ಸಂಹಾರದ ಹಿಂದೆ ನೋಡುವ ಧೀರರು ಬಹಳ ಅಪರೂಪ. ಅಂಜಿಕೆಯಿಂದ ಕಣ್ಣುಮುಚ್ಚಿಕೊಳ್ಳುವವರೇ ಜಾಸ್ತಿ. ಆದರೆ ನಿಜವಾದ ಜ್ಞಾನಿಗಳು, ನಿಜವಾದ ಭಕ್ತರು, ಎಲ್ಲದರ ಹಿಂದೆಯೂ ಅವನ ಕೈವಾಡವನ್ನೇ ಕಾಣುತ್ತಾರೆ.</p>
  <div>ಆದಿತ್ಯಾನಾಮಹಂ ವಿಷ್ಣುರ್ಜ್ಯೋತಿಷಾಂ ರವಿರಂಶುಮಾನ್ <span class="en">।<br/></span>ಮರೀಚಿರ್ಮರುತಾಮಸ್ಮಿ ನಕ್ಷತ್ರಾಣಾಮಹಂ ಶಶೀ 	॥ ೨೧ ॥</div>
  <div>ಆದಿತ್ಯರಲ್ಲಿ ವಿಷ್ಣು ನಾನು, ಜ್ಯೋತಿಗಳಲ್ಲಿ ಪ್ರಕಾಶಮಾನವಾದ ಸೂರ್ಯ ನಾನು, ವಾಯುಗಳಲ್ಲಿ ಮರೀಚಿ, ನಕ್ಷತ್ರಗಳಲ್ಲಿ ಚಂದ್ರ ನಾನು.</div>
  <p>ಅದಿತಿಗೆ ಹನ್ನೆರಡು ಜನ ಮಕ್ಕಳಿದ್ದರು. ಅವರಲ್ಲಿ ವಿಷ್ಣು ಬಹಳ ಪ್ರಖ್ಯಾತನಾದವನು. ಎಲ್ಲರಲ್ಲಿ ಅವನಿದ್ದರೂ ವಿಷ್ಣುವಿನಲ್ಲಿ ಅವನು ಹೆಚ್ಚು ವ್ಯಕ್ತವಾಗುತ್ತಾನೆ. ಆದಕಾರಣ ತಾನು ವಿಷ್ಣು ಎನ್ನುವನು. ಇದು ಪೌರಾಣಿಕ ಭಾವನೆ. ಪ್ರಖ್ಯಾತವ್ಯಕ್ತಿಯ ಹಿಂದುಗಡೆ ಇರುವ ಪ್ರಖ್ಯಾತಿಯೂ ತಾನೆ ಎನ್ನುವನು.</p>
  <p>ನಮಗೆ ಸೂರ್ಯನನ್ನು ಮೀರಿದ ಜ್ಯೋತಿ ಮತ್ತಾವುದೂ ಇಲ್ಲ. ಇದರಷ್ಟು ಪ್ರಯೋಜನವಾಗಿ ರುವ ಜ್ಯೋತಿ ಮತ್ತಾವುದೂ ಇಲ್ಲ. ನಮ್ಮ ಜೀವನವೇ ಸೂರ್ಯನ ಜ್ಯೋತಿಯ ಮೇಲೆ ನಿಂತಿದೆ. ಆದಕಾರಣವೇ ನಾವು ಸೂರ್ಯನನ್ನು ಬರೀ ಸೂರ್ಯ ಎಂದು ಕರೆಯುವುದಿಲ್ಲ. ಅವನನ್ನು ಸೂರ್ಯನಾರಾಯಣ ಎಂದು ಕರೆಯುತ್ತೇವೆ. ನಾರಾಯಣನೇ ಸೂರ್ಯನಂತೆ ಬೆಳಗುತ್ತಿರುವನು.</p>
  <p>ಮರುತ್ ಗಣಗಳು ಎಂದರೆ ಪ್ರಪಂಚವನ್ನೆಲ್ಲ ವ್ಯಾಪಿಸಿಕೊಂಡಿರುವ ಗಾಳಿ. ಅವು ಬಗೆ ಬಗೆಯಾಗಿರುತ್ತವೆ. ಕೆಲವು ಭೂಮಿಗೆ ಸಮೀಪದಲ್ಲಿವೆ. ಅದು ತಂಗಾಳಿಯಂತೆ ಬೀಸುವುದು, ಚಂಡಮಾರುತದಂತೆ ಬೀಸುವುದು, ಸುಂಟರಗಾಳಿಯಂತೆ ಬೀಸುವುದು. ಗಾಳಿ ಒಂದೇ ಆದರೂ, ಅದು ವಿವಿಧ ಆಕಾರಗಳನ್ನು ಮತ್ತು ಹೆಸರುಗಳನ್ನು ತಾಳುವುದು. ಅದರಲ್ಲಿ ಮರೀಚಿ ಎಂಬ ಗಾಳಿಯ ಪ್ರವಾಹ ನಮಗೆ ಬಹಳ ಹತ್ತಿರವಾಗಿರುವುದು. ಅದರಿಂದಲೇ ನಾವು ಬಾಳಿ ಬದುಕಬೇಕಾದರೆ. ಎಲ್ಲಾ ಗಾಳಿಯಲ್ಲಿ ಅವನಿದ್ದರೂ, ನಮ್ಮ ದೃಷ್ಟಿಯಿಂದ ಅವನು ಇದರಲ್ಲಿ ಹೆಚ್ಚಾಗಿ ಇರುವಂತೆ ತೋರು ತ್ತಾನೆ.</p>
  <p>ನಕ್ಷತ್ರಗಳ ಮಧ್ಯದಲ್ಲಿ ಚಂದ್ರ ಎನ್ನುತ್ತಾನೆ. ಸೂರ್ಯನ ವಿನಃ ಬೇರೆ ಪ್ರಕಾಶಮಾನವಾದ ವಸ್ತುಗಳು ನಕ್ಷತ್ರಗಳು. ಬಹುಶಃ ಆಗಿನ ಕಾಲದಲ್ಲಿ ಗ್ರಹಗಳು ಮತ್ತು ನಕ್ಷತ್ರಗಳು ಇವುಗಳಿಗೆ ವ್ಯತ್ಯಾಸವನ್ನು ಅಷ್ಟು ಮಾಡಿರಲಿಲ್ಲ ಎಂದು ತೋರುವುದು. ಮೇಲೆ ಬೆಳಗುವ ವಸ್ತುಗಳಲ್ಲಿ ನಮಗೆ ಬಹಳ ಸಮೀಪವಾಗಿರುವವನು, ಸೂರ್ಯನನ್ನು ಬಿಟ್ಟರೆ ಅತ್ಯಂತ ಕಾಂತಿ ಕೊಡುವವನು ಎಂದರೆ ಚಂದ್ರ. ಆ ಪ್ರಕಾಶದ ಹಿಂದೆಯೂ ಅವನೇ ಇರುವನು. ಶಾಖವನ್ನು ಕೊಡುವ ಕೋರೈಸುತ್ತಿರುವ ಸೂರ್ಯನ ಹಿಂದೆ ಹೇಗೆ ಅವನು ಇರುವನೊ, ಹಾಗೆಯೇ ಆಹ್ಲಾದಕರವಾಗಿ ತಂಪಿನ ಕಾಂತಿಯನ್ನು ಕೊಡುವ ಚಂದ್ರನ ಹಿಂದೆಯೂ ಅವನೇ ಇರುವನು.</p>
  <div>ವೇದಾನಾಂ ಸಾಮವೇದೋ<span class="en">s</span>ಸ್ಮಿ ದೇವಾನಾಮಸ್ಮಿ ವಾಸವಃ ।<br/>ಇಂದ್ರಿಯಾಣಾಂ ಮನಶ್ಚಾಸ್ಮಿ ಭೂತಾನಾಮಸ್ಮಿ ಚೇತನಾ ॥ ೨೨ ॥</div>
  <div>ನಾನು ವೇದಗಳಲ್ಲಿ ಸಾಮವೇದ. ದೇವತೆಗಳಲ್ಲಿ ಇಂದ್ರ, ಇಂದ್ರಿಯಗಳಲ್ಲಿ ಮನಸ್ಸು ಮತ್ತು ಭೂತಗಳಲ್ಲಿ ಚೈತನ್ಯ.</div>
  <p>ನಾನು ವೇದಗಳಲ್ಲಿ ಸಾಮವೇದ ಎನ್ನುವನು. ಸಾಮವೇದವನ್ನು ರಾಗವಾಗಿ ಹೇಳಲೂಬಹುದು ಮತ್ತು ಅದರಲ್ಲಿ ಬಹಳ ಉದಾತ್ತವಾದ ಅರ್ಥವೂ ಇದೆ. ಇಂದ್ರಿಯಗಳಲ್ಲಿ ಮನಸ್ಸು ಎನ್ನುತ್ತಾನೆ. ಐದು ಕರ್ಮೇಂದ್ರಿಯಗಳಿವೆ ಮತ್ತು ಐದು ಜ್ಞಾನೇಂದ್ರಿಯಗಳಿವೆ. ಅದರ ಹಿಂದೆ ಮನಸ್ಸಿದೆ. ಇದೆಲ್ಲ ಸೇರಿ ಇಂದ್ರಿಯವಾಗುವುದು. ಕರ್ಮೇಂದಿಯಗಳೇ ಕೈ, ಕಾಲು, ವಾಕ್ಕು, ಪಾಯು ಮತ್ತು ಉಪಸ್ಥ. ಜ್ಞಾನೇಂದ್ರಿಯಗಳೇ ಕಣ್ಣು, ಕಿವಿ, ಮೂಗು, ಬಾಯಿ, ಚರ್ಮ. ಇವುಗಳೆಲ್ಲ ಕೆಲಸಮಾಡಬೇಕಾದರೆ ಅದರ ಹಿಂದೆ ಮನಸ್ಸಿದ್ದರೆ ಮಾತ್ರ ಸಾಧ್ಯ. ಮನಸ್ಸಿಲ್ಲದಿದ್ದರೆ ಕಣ್ಣು ನೋಡುತ್ತಿದ್ದರೂ ನೋಡ ಲಾರದು, ಕಿವಿ ಕೇಳುತ್ತಿದ್ದರೂ ಕೇಳಲಾರದು. ತಿನ್ನುತ್ತಿದ್ದರೂ ರುಚಿ ತಿಳಿದುಕೊಳ್ಳಲಾರದು. ನಾವು ಯಾವುದೋ ಒಂದು ಗಾಢ ಆಲೋಚನೆಯಲ್ಲಿ ತತ್ಪರರಾಗಿರುವಾಗ ನಮ್ಮ ಕಣ್ಣುಮುಂದೆಯೇ ಏನೇನೋ ಆಗಬಹುದು. ಆದರೂ ಅದನ್ನು ನಾವು ಗಮನಿಸುವುದಿಲ್ಲ. ಏಕೆಂದರೆ ಮನಸ್ಸು ಆ ಸಮಯದಲ್ಲಿ ಮತ್ತಾವುದರಲ್ಲೋ ತನ್ಮಯವಾಗಿರುವುದು. ಇತರ ಇಂದ್ರಿಯಗಳನ್ನು ಉಜ್ಜೀವನ ಗೊಳಿಸುವುದೇ ಅದರ ಹಿಂದೆ ಇರುವ ಮನಸ್ಸು.</p>
  <p>ದೇವತೆಗಳೆಲ್ಲೆಲ್ಲ ಸರ್ವಶ್ರೇಷ್ಠನಾದವನೆ ಇಂದ್ರ. ಅವನ ಆಜ್ಞಾನುಸಾರ ಇತರ ದೇವತೆಗಳು ಕೆಲಸ ಮಾಡುವರು. ಭೂತಗಳಲ್ಲಿ ಚೈತನ್ಯ ಎನ್ನುತ್ತಾನೆ. ಜೀವರಾಶಿಗಳಲ್ಲಿ ಅತ್ಯಂತ ಮುಖ್ಯವಾಗಿರುವುದೇ ಚೈತನ್ಯ ಎಂದರೆ ಜೀವದ ಅಂಶ. ಅದಿದ್ದರೇ ಬದುಕಿರಬೇಕಾದರೆ. ಎಂತಹ ಪ್ರಾಣಿಯಾಗಲಿ, ಎಂತಹ ದೊಡ್ಡ ಮೇಧಾವಿ ಆಗಲಿ ಮುಂಚೆ ಅವನು ಬದುಕಿದ್ದರೆ ಮಾತ್ರ ಬೆಲೆ. ಇಲ್ಲದೆ ಇದರೆ ಇಲ್ಲ.</p>
  <div>ರುದ್ರಾಣಾಂ ಶಂಕರಶ್ಚಾಸ್ಮಿ ವಿತ್ತೇಶೋ ಯಕ್ಷರಕ್ಷಸಾಮ್ <span class="en">।<br/></span>ವಸೂನಾಂ ಪಾವಕಶ್ಚಾಸ್ಮಿ ಮೇರುಃ ಶಿಖರಿಣಾಮಹಮ್ 	॥ ೨೩ ॥</div>
  <div>ನಾನು ಏಕಾದಶ ರುದ್ರರಲ್ಲಿ ಶಂಕರ. ಯಕ್ಷ ರಾಕ್ಷಸರಲ್ಲಿ ಕುಬೇರ, ಅಷ್ಟವಸುಗಳಲ್ಲಿ ಅಗ್ನಿ, ಶಿಖರಗಳಲ್ಲಿ ಮೇರು.</div>
  <p>ಹನ್ನೊಂದು ಜನ ರುದ್ರರಲ್ಲಿ ತುಂಬಾ ಪ್ರಖ್ಯಾತನಾದವನೆ ಶಂಕರ. ಆದಕಾರಣವೇ ನಾನೆ ಅವನು ಎನ್ನುತ್ತಾನೆ. ಯಕ್ಷರಾಕ್ಷಸರ ತಂಡಕ್ಕೆ ಕುಬೇರ ಅಧಿಪತಿ. ಅವನು ಐಶ್ವರ್ಯಕ್ಕೆ ಅಧಿಪತಿ ಎಂದು ಹೆಸರಾಂತ ವ್ಯಕ್ತಿಯಾಗಿರುವನು. ಅವನ ಹಿಂದೆ ಒಂದು ರಾಕ್ಷಸರ ತಂಡವಿತ್ತೆಂದು ಪುರಾಣಗಳು ಹೇಳುವುವು. ರಾವಣ ಕೂಡ ಕುಬೇರನ ತಮ್ಮನಾಗಿದ್ದ. ಆರು ಜನ ವಸುಗಳಲ್ಲಿ ಅಗ್ನಿ ತುಂಬಾ ಮುಖ್ಯ. ಹಿಂದಿನ ಕಾಲದಲ್ಲಿ ನಾವು ಕೊಡುತ್ತಿದ್ದ ಆಹುತಿಗಳನ್ನು ಅಗ್ನಿಯೇ ಆಯಾ ದೇವದೇವತೆ ಗಳಿಗೆ ಅರ್ಪಿಸುತ್ತಿದ್ದನು. ಪೌರಾಣಿಕ ದೇವತೆಗಳಲ್ಲಿ ಇವನು ತುಂಬಾ ಪ್ರಸಿದ್ಧ. ಈಗಿನ ಕಾಲ ದಲ್ಲಂತೂ ಬೆಂಕಿಯ ಮೇಲೆ ನಮ್ಮ ನಾಗರಿಕತೆ ನಿಂತಿರುವುದು. ನಮ್ಮ ದೇಹ ಕೆಲಸಮಾಡಲು ಆಹಾರವನ್ನು ಕೊಡುವುದಕ್ಕೆ ಮುಂಚೆ ಅದು ಅಗ್ನಿಯಿಂದ ಬೆಂದಿರಬೇಕು. ಫ್ಯಾಕ್ಟರಿಯ ಯಂತ್ರಗಳು ಕೆಲಸ ಮಾಡಬೇಕಾದರೆ ಒಂದಲ್ಲ ಒಂದು ರೂಪಿನಲ್ಲಿ ಅಗ್ನಿ ಇರಬೇಕು. ನಮಗೆ ದೀಪ ಬೇಕಾದರೆ, ಕಾವು ಬೇಕಾದರೆ ಅಗ್ನಿ ಬೇಕು. ಯಾಗ ಯಜ್ಞಗಳನ್ನು ಮಾಡಬೇಕಾದರೂ ಅಗ್ನಿ ಬೇಕು. ಶಿಖರಗಳಲ್ಲಿ ಮೇರು ಎನ್ನುವರು. ಮೇರು ಪರ್ವತ ಎಂಬುದು ಬಹಳ ಎತ್ತರವಾದ ಪರ್ವತ. ಇದು ಪೌರಾಣಿಕ ಪರ್ವತ. ದೇವತೆಗಳು ಇದರ ಮೇಲೆ ವಾಸ ಮಾಡುತ್ತಿದ್ದರೆಂದೂ ಸೂರ್ಯ ಚಂದ್ರರು ಇದರ ಸುತ್ತ ಸುತ್ತುತ್ತಿದ್ದರೆಂದೂ ಹೇಳುವರು. ಇದರಲ್ಲಿ ಬಹಳ ಸುಂದರವಾದ ಶಿಖರಗಳಿವೆ. ಆ ಶಿಖರಗಳಲ್ಲಿ ಮೇರು ಶಿಖರ ನಾನೇ ಎನ್ನುವನು. ಇಲ್ಲಿ ಆ ಹಳೆಯ ಪರ್ವತ ವಾಸ್ತವಿಕವಾಗಿ ಇರಲೇಬೇಕೆಂದು ಅಲ್ಲ. ಯಾವ ಪ್ರಪಂಚದಲ್ಲಾದರೂ ಇರಲಿ, ಕೇವಲ ಕಲ್ಪನೆಯೇ ಆಗಲಿ, ಪುರಾಣಗಳಲ್ಲಿ ಬರುವುದೇ ಆಗಲಿ ಅಥವಾ ಸುಂದರವಾದ ಶಿಖರಗಳುಳ್ಳ ಮತ್ತೆ ಬೇರಾವುದಾದರೂ ಆಗಲಿ; ಅಂತೂ ಆ ಸೌಂದರ್ಯಕ್ಕೆ ಇದು ಅನ್ವಯಿಸುವುದು.</p>
  <div>ಪುರೋಧಸಾಂ ಚ ಮುಖ್ಯಂ ಮಾಂ ವಿದ್ಧಿ ಪಾರ್ಥ ಬೃಹಸ್ಪತಿಮ್ <span class="en">।<br/></span>ಸೇನಾನೀನಾಮಹಂ ಸ್ಕಂದಃ ಸರಸಾಮಸ್ಮಿ ಸಾಗರಃ 	॥ ೨೪ ॥</div>
  <div>ಅರ್ಜುನ, ರಾಜಪುರೋಹಿತರಲ್ಲಿ ಮುಖ್ಯನಾದ ಬೃಹಸ್ಪತಿ ನಾನು ಎಂದು ತಿಳಿದುಕೊ. ನಾನು ಸೇನಾಪತಿಗಳಲ್ಲಿ ಸ್ಕಂದ. ಸರಸ್ಸುಗಳಲ್ಲಿ ಸಾಗರ.</div>
  <p>ಬೃಹಸ್ಪತಿ ಎಂಬುವನು ದೇವತೆಗಳ ಪುರೋಹಿತ. ಆತ ಬಹಳ ಬುದ್ಧಿವಂತ. ಈಗಲೂ ಕೂಡ ಯಾರಾದರೂ ಬಹಳ ಬುದ್ಧಿವಂತರಾಗಿದ್ದರೆ ನಾವು ಅವರನ್ನು ಬೃಹಸ್ಪತಿ ಎಂದು ಕರೆಯುತ್ತೇವೆ. ಆಗಿನ ಕಾಲದ ಪುರೋಹಿತನನ್ನು ಈಗಿನ ಕಾಲದಲ್ಲಿ ಶೋಚನೀಯ ಸ್ಥಿತಿಯಲ್ಲಿರುವ ಪುರೋಹಿತ ರೊಂದಿಕೆ ಹೋಲಿಸಬಾರದು. ಆಗಿನ ಕಾಲದಲ್ಲಿ ಅವನು ಶ್ರೇಷ್ಠ ಮಂತ್ರಿಯಂತೆ. ಅತ್ಯಂತ ಶ್ರೇಷ್ಠವಾದ ಸಲಹೆಗಳನ್ನು ರಾಜನಿಗೆ ಕೊಡುವ ವಿದ್ವತ್ ಇತ್ತು, ಯಾವುದು ಸರಿ, ಯಾವುದು ತಪ್ಪು ಎಂಬುದನ್ನು ನಿರ್ಣಯಿಸುವ ಬುದ್ಧಿಶಕ್ತಿ ಇತ್ತು ಅವನಿಗೆ. ಆ ವಿದ್ವತ್ ಮತ್ತು ಬುದ್ಧಿಶಕ್ತಿಯ ಹಿಂದೆ ಇದ್ದುದು ಭಗವತ್ ಶಕ್ತಿ.</p>
  <p>ನಾನು ಸೇನಾಪತಿಗಳಲ್ಲಿ ಸ್ಕಂದ ಎನ್ನುವನು. ತಾರಕಾಸುರನ ಸಂಹಾರಕ್ಕೆ ಶಿವನಿಂದ ಉದಯಿಸಿ ದವನು ಸ್ಕಂದ. ಹಲವು ಪುರಾಣಗಳು ಇದನ್ನು ವಿವರಿಸುತ್ತವೆ. ಕಾಳಿದಾಸನ ‘ಕುಮಾರಸಂಭವ’ದ ಕಥಾವಸ್ತುವಾದರೋ ಈ ಸ್ಕಂದನ ಜನನ ವಿಷಯವಾಗಿಯೇ ಇದೆ. ಸ್ಕಂದನೇ ಶಿವನೊಡನೆ ಸೇನಾನಿಯಾಗಿ ಹೋಗಿ ತಾರಕಾಸುರನನ್ನು ಗೆಲ್ಲುವನು.</p>
  <p>ಸರಸ್ಸುಗಳಲ್ಲಿ ಅಂದರೆ, ನೀರು ನಿಲ್ಲುವ ಸ್ಥಳಗಳಲ್ಲಿ ಸಾಗರ ಎನ್ನುವರು. ಸಾಗರದಷ್ಟು ವಿಶಾಲವಾಗಿ ಪ್ರಪಂಚವನ್ನೆಲ್ಲ ಹಬ್ಬಿರುವುದು ಮತ್ತಾವುದೂ ಇಲ್ಲ. ಇರುವುದು ಒಂದೇ ಅನಂತ ಸಾಗರ. ಅದು ಬೇರೆಬೇರೆ ಕಡೆಗಳಲ್ಲಿ ಬೇರೆ ಬೇರೆ ಹೆಸರುಗಳಿಂದ ಕರೆಯಲ್ಪಪಡುತ್ತಿದೆ. ಅನಂತ ಸಾಗರದ ತಡಿಯಲ್ಲಿ ನಿಂತರೆ ನಮಗೆ ಭೂಮದ ದರ್ಶನವಾಗುವುದು. ಹೇಗೆ ಹಿಂದೂಗಳಿಗೆ ಗಂಗಾಸ್ನಾನ ಪವಿತ್ರವೋ ಹಾಗೇ ಸಾಗರ ಸ್ನಾನವೂ ಪವಿತ್ರ. ಆದಕಾರಣವೆ ಸಾಗರದ ಸಮೀಪದಲ್ಲಿರು ವವರು ಪುಣ್ಯ ದಿನಗಳಲ್ಲಿ ಸ್ನಾನ ಮಾಡುವುದಕ್ಕೆ ಲಕ್ಷೋಪಲಕ್ಷ ಸಂಖ್ಯೆಯಲ್ಲಿ ನೆರೆಯುವರು.</p>
  <div>ಮಹರ್ಷೀಣಾಂ ಭೃಗುರಹಂ ಗಿರಾಮಸ್ಮ್ಯೇಕಮಕ್ಷರಮ್ <span class="en">।<br/></span>ಯಜ್ಞಾನಾಂ ಜಪಯಜ್ಞೋ<span class="en">s</span>ಸ್ಮಿ ಸ್ಥಾವರಾಣಾಂ ಹಿಮಾಲಯಃ 	॥ ೨೫ ॥</div>
  <div>ನಾನು ಮಹಾ ಪುಷಿಗಳಲ್ಲಿ ಭೃಗು. ಪದಗಳಲ್ಲಿ ಏಕಾಕ್ಷರವಾದ ಪ್ರಣವ, ಯಜ್ಞಗಳಲ್ಲಿ ಜಪಯಜ್ಞ, ಸ್ಥಾವರಗಳಲ್ಲಿ ಹಿಮಾಲಯ.</div>
  <p>ಭೃಗು ಸಪ್ತಮಹರ್ಷಿಗಳಲ್ಲಿ ಶ್ರೇಷ್ಠನಾದವನು. ತಪಸ್ಸಿನಲ್ಲಿ ಜ್ಞಾನದಲ್ಲಿ ಅವನನ್ನು ಮೀರು ವವರಿಲ್ಲ. ಪದಗಳಲ್ಲೆಲ್ಲಾ ಓಂಕಾರದಷ್ಟು ಸಂಕ್ಷೇಪವಾದ ಪದ ಮತ್ತೊಂದು ಇಲ್ಲ. ಜೊತೆಗೆ ಇದರಷ್ಟು ಪವಿತ್ರವಾದ ಮತ್ತಾವ ಪದವೂ ಇಲ್ಲ. ಓಂಕಾರ ಎಲ್ಲಾ ಮಂತ್ರಗಳ ತಾಯಿ, ಎಲ್ಲಾ ಶಬ್ದಗಳ ಮೂಲ. ಸಗುಣ ಮತ್ತು ನಿರ್ಗುಣಗಳೆರಡಕ್ಕೂ ಸಂಕೇತವಾಗಿರುವುದು ಇದು. ಪರಬ್ರಹ್ಮನ ಸಂಕೇತರೂಪವಾಗಿ ನಾವು ಓಂಕಾರವನ್ನು ಉಪಯೋಗಿಸುತ್ತೇವೆ.</p>
  <p>ಯಜ್ಞಗಳಲ್ಲಿ ಜಪಯಜ್ಞವೇ ನಾನು ಎನ್ನುತ್ತಾನೆ ಶ್ರೀಕೃಷ್ಣ. ಜಪದಷ್ಟು ಸುಲಭವಾಗಿರುವುದು ಸರಳವಾಗಿರುವುದು ಮತ್ತಾವುದೂ ಇಲ್ಲ. ಇದು ಸುಲಭ ಮತ್ತು ಸರಳ ಮಾತ್ರ ಅಲ್ಲ. ಇದರಷ್ಟು ಪ್ರಭಾವಕಾರಿಯಾಗಿರುವುದು ಮತ್ತೊಂದು ಇಲ್ಲ. ಇದನ್ನು ಮಾಡುವುದು ಸುಲಭ. ನಮಗೆ ಪ್ರಿಯ ವಾದ ಯಾವುದಾದರೂ ದೇವರ ಹೆಸರನ್ನು ಮನದಲ್ಲೇ ಜಪಿಸಬಹುದು. ದೊಡ್ಡ ಮಂತ್ರವನ್ನು ಜ್ಞಾಪಕದಲ್ಲಿಡಬೇಕಾದರೆ ಕಷ್ಟ. ಸಣ್ಣ ದೇವರ ಹೆಸರನ್ನು ಜ್ಞಾಪಕದಲ್ಲಿಡುವುದು ಸುಲಭ. ಬಾಹ್ಯ ಪೂಜಾದಿಗಳನ್ನು ಮಾಡಬೇಕಾದರೆ ಅದಕ್ಕೆ ಸ್ಥಳ ಬೇಕು, ಇಪ್ಪತ್ತೆಂಟು ವಸ್ತುಗಳು ಬೇಕು. ಇವು ಗಳಾವುವು ಬೇಕಾಗಿಲ್ಲ ಭಗವಂತನ ಹೆಸರನ್ನು ಜಪ ಮಾಡುವುದಕ್ಕೆ. ಇದನ್ನು ಮಾಡುವುದಕ್ಕೆ ಸ್ತ್ರೀ ಪುರುಷ ಭೇದವಿಲ್ಲ, ಬ್ರಾಹ್ಮಣ ಬ್ರಾಹ್ಮಣೇತರ ಭೇದವಿಲ್ಲ, ಮಡಿ ಮೈಲಿಗೆಯ ಕಟ್ಟುನಿಟ್ಟುಗಳೂ ಬೇಕಾಗಿಲ್ಲ. ಯಾರು ಬೇಕಾದರೂ ಯಾವ ಸ್ಥಿತಿಯಲ್ಲಿ ಬೇಕಾದರೂ ಇದನ್ನು ಮಾಡಬಹುದು.</p>
  <p>ಜಪವೆಂದರೆ ಭಗವಂತನ ನಾಮವನ್ನು ಮನದಲ್ಲಿ ಚಿಂತಿಸುವುದು. ದೇವರ ಹೆಸರೇ ಅವನಿಗೆ ಕಟ್ಟಿರುವ ದಾರ. ಪಟ ದೂರದಲ್ಲಿ ಆಡುತ್ತಿದ್ದರೂ ಅದರ ದಾರ ನಮ್ಮ ಕೈಯ್ಯಲ್ಲಿ ಇದ್ದರೆ, ಅದನ್ನು ನಮ್ಮ ಹತ್ತಿರ ಸೆಳೆಯಬಹುದು. ದೇವರ ಹೆಸರಿನಲ್ಲಿ ಅವನ ಶಕ್ತಿಯೆಲ್ಲ ಸ್ಪಂದಿಸುತ್ತಿದೆ. ಸಾಸುವೆ ಕಾಳಿಗಿಂತ ಸಣ್ಣದಾದ ಬೀಜದಲ್ಲಿ ದೊಡ್ಡ ಆಲದಮರ ಇರುವ ಹಾಗೆ ಭಗವಂತನ ಸಣ್ಣ ನಾಮದಲ್ಲಿ ದೊಡ್ಡ ಶಕ್ತಿ ಅವಿತಿರುವುದು. ಆ ನಾಮವನ್ನು ಶ್ರದ್ಧೆಯಿಂದ ಕೃಷಿ ಮಾಡಿದರೆ ಎಕರೆಗಳಷ್ಟು ವಿಸ್ತಾರವಾಗಿ ಹಬ್ಬುವ ಆಲದಮರದಂತೆ ಬೆಳಸಬಹುದು. ದೇವರು ಹೇಗಿದ್ದಾನೆಯೋ ನಮಗೆ ಅದು ಗೊತ್ತಿಲ್ಲ. ಆದರೆ ಅವನ ನಾಮ ನಮಗೆ ಗೊತ್ತಿದೆ. ಅದನ್ನು ಜಪಿಸುತ್ತಾ ಹೋದರೆ ಸಾಕು ಅದರಲ್ಲಿರುವ ಶಕ್ತಿಯೆಲ್ಲ ಜಾಗೃತವಾಗಿ ನಮ್ಮ ಜೀವನದ ಮೇಲೆ ತನ್ನ ಪ್ರಭಾವವನ್ನು ಬೀರುತ್ತದೆ. ಶ್ರೀರಾಮಕೃಷ್ಣರು ನಾಮ ಮತ್ತು ನಾಮಿ ಎರಡೂ ಒಂದೇ ನಾಣ್ಯದ ಎರಡು ಕಡೆಗಳಂತೆ ಎಂದು ಹೇಳುತ್ತಿದ್ದರು. ಒಂದು ಕಡೆ ಅವನ ಹೆಸರಿದೆ, ಮತ್ತೊಂದು ಕಡೆ ಅವನ ಜ್ಞಾನ ಪವಿತ್ರತೆ ಶಕ್ತಿಗಳೆಲ್ಲಾ ಇವೆ. ಒಂದಿದ್ದರೆ ಮತ್ತೊಂದು ಅದರ ಹಿಂದೆ ಇದ್ದೇ ಇರುವುದು. ಭಗವಂತನಿಗಿಂತ ಅವನ ಹೆಸರಿನಲ್ಲಿ ಹೆಚ್ಚು ಶಕ್ತಿ ಇದೆ ಎಂದು ನಮ್ಮ ದಾಸರು ಹಾಡುತ್ತಾರೆ. “ನೀನ್ಯಾಕೊ ನಿನ್ನ ಹಂಗ್ಯಾಕೊ, ನಿನ್ನ ನಾಮದ ಬಲವೊಂದಿದ್ದರೆ ಸಾಕೊ” ಎಂದು ಕೇವಲ ಅವನ ನಾಮದಲ್ಲೆ ಶರಣಾಗುವವರು ಇದ್ದಾರೆ. ಶ್ರೀರಾಮಕೃಷ್ಣರು ಒಮ್ಮೆ ಹಾಸ್ಯವಾಗಿ ಹೇಳುತ್ತಾರೆ, ಸಾಕ್ಷಾತ್ ರಾಮನೆ ಲಂಕೆಗೆ ಹೋಗಲು ಸೇತುವೆ ಕಟ್ಟಬೇಕಾಯಿತು. ಆದರೆ ಹನುಮಂತನಾದರೋ ರಾಮನ ಹೆಸರಿನ ಬಲದಿಂದಲೇ ಸಾಗರವನ್ನು ದಾಟಿದ! ಭಗವಂತನ ನಾಮ ಜೇಬಿನಲ್ಲಿಟ್ಟುರುವ ರೇಡಿಯೋ ಸೆಟ್ಟಿನಂತೆ. ಕೂತ ಕಡೆ ನಿಂತ ಕಡೆ ಅವನ ನಾಮವನ್ನು ಉಚ್ಚರಿಸುತ್ತ ಅವನಿಗೆ ಸಂಬಂಧಪಟ್ಟ ಭಾವಗಳನ್ನು ಮೆಲ್ಲಬಹುದು. ಅವನನ್ನು ಜಪಿಸುತ್ತ ಹೋದರೆ ಮನಸ್ಸು ಶುದ್ಧವಾಗುವುದು, ಏಕಾಗ್ರವಾಗುವುದು. ಇವುಗಳನ್ನೆಲ್ಲಾ ಮತ್ತಾವ ಸಾಧನೆಯಲ್ಲಿಯೂ ಇಷ್ಟು ಸುಲಭವಾಗಿ ಪಡೆಯಲಾರೆವು. ಆದಕಾರಣವೇ ಭಗವಂತ ತಾನು ಈ ಸಾಧನೆಯ ಹಿಂದೆ ಎಲ್ಲಾ ಸಾಧನೆಗಳಿಗಿಂತಲೂ ಹೆಚ್ಚಾಗಿ ಇದ್ದೇನೆ ಎಂದು ಹೇಳುತ್ತಾನೆ.</p>
  <p>ಪರ್ವತಗಳಲ್ಲಿ ನಾನು ಹಿಮಾಲಯ ಎನ್ನುತ್ತಾನೆ. ಇದರಷ್ಟು ಭವ್ಯವಾಗಿರುವುದು, ವಿಸ್ತಾರ ವಾಗಿರುವುದು, ಎತ್ತರವಾಗಿರುವುದು ಮತ್ತಾವುದೂ ಇಲ್ಲ. ಸುಮಾರು ಸಾವಿರದ ಐದುನೂರು ಮೈಲಿಗಳಷ್ಟು ಉದ್ದವಾಗಿದೆ, ಐನೂರು ಮೈಲಿಗಳಷ್ಟು ವಿಸ್ತಾರವಾಗಿದೆ. ಆಕಾಶವನ್ನು ಭೇದಿಸಿಕೊಂಡು ಹೋಗುವಷ್ಟು ಶಿಖರಗಳೆಷ್ಟೊಂದು ಇವೆ. ತುಷಾರಹಾರವನ್ನು ಧರಿಸಿ ಧ್ಯಾನಾವಸ್ಥೆಯಲ್ಲಿರುವ ಪರಮಶಿವನ ನೆನಪನ್ನು ತರುವುವು ಈ ಶಿಖರಗಳು. ಇದರಡಿಯಲ್ಲಿ ನಮ್ಮ ಹಿಂದೂ ಸಂಸ್ಕೃತಿ ಅರಳಿತು. ಇದರಿಂದ ಉದಿಸಿ ಬಂದ ನದಿ ತೀರದಲ್ಲಿ ನಮ್ಮ ಪುಷಿಗಳು ತಪಸ್ಸು ಮಾಡಿದರು. ನಾವೆಲ್ಲ ಎಲ್ಲಿ ಇರಲಿ ಹಿಮಾಲಯದ ಮಕ್ಕಳು. ಅದರ ಪದತಳದಲ್ಲಿ ನಾವು ಬಾಳಿ ಬದುಕಿದೆವು, ಬೆಳಕು ಕಂಡೆವು. ಈ ಹಿಮಾಲಯವೇ ನಾನು ಎಂದರೆ ಅದೊಂದು ಅತಿಶಯೋಕ್ತಿಯಲ್ಲ. ಈ ಬ್ರಹ್ಮಾಂಡದಲ್ಲಿ ಪ್ರಕೃತಿಯೇ ಭಗವಂತನಿಗೆ ನಿರ್ಮಿಸಿದ ಬೃಹತ್ ದೇವಾಲಯ ಹಿಮಾಲಯ. ಅದರಲ್ಲಿರುವ ಆರಾಧ್ಯಮೂರ್ತಿಯೇ ಪರಮಾತ್ಮ. ನಾವು ಯಾವ ಹೆಸರಿನಿಂದ ಕರೆಯಲಿ ಎಲ್ಲಾ ಸಲ್ಲುವುದು ಅವನಿಗೆ.</p>
  <div>ಅಶ್ವತ್ಥಃ ಸರ್ವವೃಕ್ಷಾಣಾಂ ದೇವರ್ಷೀಣಾಂ ಚ ನಾರದಃ ।<br/>ಗಂಧರ್ವಾಣಾಂ ಚಿತ್ರರಥಃ ಸಿದ್ಧಾನಾಂ ಕಪಿಲೋ ಮುನಿಃ 	॥ ೨೬ ॥ </div>
  <div>ನಾನು ಸಮಸ್ತ ವೃಕ್ಷಗಳಲ್ಲಿ ಅಶ್ವತ್ಥ, ದೇವಪುಷಿಗಳಲ್ಲಿ ನಾರದ, ಗಂಧರ್ವರಲ್ಲಿ ಚಿತ್ರರಥ, ಸಿದ್ಧರಲ್ಲಿ ಕಪಿಲಮುನಿ.</div>
  <p>ವೃಕ್ಷಗಳಲ್ಲಿ ಅಶ್ವತ್ಥ ಪವಿತ್ರವೆಂಬ ಭಾವನೆ ಹಿಂದಿನಿಂದ ಹಿಂದೂಗಳಲ್ಲಿ ಬಂದಿದೆ. ಯಾಗಯಜ್ಞ ಗಳ ಕಾಲದಲ್ಲಿ ಬೆಂಕಿಯನ್ನು ಉತ್ಪತ್ತಿಮಾಡುವಾಗ ಇದರ ಕಡ್ಡಿಯನ್ನು ಉಪಯೋಗಿಸುವರು. ತ್ರಿಮೂರ್ತಿಗಳ ವಾಸಸ್ಥಾನವೆಂದು ಈ ವೃಕ್ಷ ಪ್ರಖ್ಯಾತವಾಗಿದೆ. ವಿಷ್ಣು ಪ್ರಳಯಕಾಲದಲ್ಲಿ ಅರಳಿಯ ಎಲೆಯ ಮೇಲೆ ಪ್ರಳಯಜಲದಲ್ಲಿ ಮಗುವಿನ ರೂಪದಲ್ಲಿ ತೇಲುತ್ತಿರುವನು ಎಂಬ ಭಾವನೆ ಕೂಡ ಪುರಾಣಗಳಲ್ಲಿ ಬರುವುದು.</p>
  <p>ನಾರದರು ದೇವಪುಷಿಗಳಲ್ಲಿ ಬಹಳ ಪ್ರಖ್ಯಾತರಾದವರು. ಅವರು ಭಗವಂತನ ಪರಮ ಭಕ್ತರು ಎಂದು ಪ್ರಖ್ಯಾತರಾಗಿದ್ದಾರೆ. ರಾಮಾಯಣ ಮಹಾಕಾವ್ಯವನ್ನು ವಾಲ್ಮೀಕಿ ಮಹರ್ಷಿಗಳಿಗೆ ಬರೆಯು ವುದಕ್ಕೆ ಸ್ಫೂರ್ತಿಯನ್ನು ಕೊಟ್ಟವರು ನಾರದರು. ವ್ಯಾಸರಿಗೆ ಭಾಗವತವನ್ನು ಬರೆಯಬೇಕೆಂದು ಹೇಳಿದವರು ನಾರದರು. ಈ ಹೆಸರು ಹಿಂದೂಗಳಲ್ಲಿ ಚಿರಪರಿಚಿತವಾಗಿದೆ. ಯಾವ ಕಾಲದಲ್ಲಾಗಲೀ ದೇಶದಲ್ಲಾಗಲೀ, ನಾರದರು ಇರುವರು. ಅವರೊಬ್ಬ ಚಿರಂಜೀವಿಗಳು ಎಂದು ಪುರಾಣ ಸಾರುವುದು.</p>
  <p>ಗಂಧರ್ವರು ಎಂಬ ಜನಾಂಗ ಶ್ರೀಕೃಷ್ಣ ಇದ್ದ ಕಾಲದಲ್ಲಿ ಇದ್ದಿರಬಹುದು. ಅವರು ಹಾಡುವು ದರಲ್ಲಿ ಪ್ರಖ್ಯಾತಿಯನ್ನು ಪಡೆದವರು. ಚಿತ್ರರಥ ಎಂಬುವನು ಅವರಲ್ಲಿ ಪ್ರಖ್ಯಾತನಾದ ರಾಜ. ಬಹುಶಃ ಆತ ಶ್ರೀಕೃಷ್ಣನ ಸಮಕಾಲೀನ ಇರಬಹುದು. ಯೋಗಾಭ್ಯಾಸ ಮಾಡಿ ಸಿದ್ಧಿಯನ್ನು ಪಡೆದವರಲ್ಲಿ ಕಪಿಲ ನಾನು ಎಂದು ಶ್ರೀಕೃಷ್ಣ ಹೇಳುತ್ತಾನೆ. ಇವರೇ ಸಾಂಖ್ಯ ಸಿದ್ಧಾಂತದ ಮೂಲ ಪುರುಷರು. ಕಾಲಕ್ರಮೇಣ ವೇದಾಂತ ಸಾಂಖ್ಯ ಸಿದ್ಧಾಂತದ ಮುಖ್ಯವಾದ ತತ್ತ್ವಭಾಗವನ್ನೆಲ್ಲ ಹೀರಿಕೊಂಡು ತನ್ನಲ್ಲಿ ಅದನ್ನು ಅಳವಡಿಸಿಕೊಂಡಿತು. ಶ್ರೀಕೃಷ್ಣನ ಕಾಲಕ್ಕೆ ಕಪಿಲರು ದೊಡ್ಡ ಜ್ಞಾನಿಗಳು ಮತ್ತು ಸಿದ್ಧಪುರುಷರು ಎಂದು ಖ್ಯಾತಿವಂತರಾಗಿದ್ದರು.</p>
  <div>ಉಚ್ಚೈಃಶ್ರವಸಮಶ್ವಾನಾಂ ವಿದ್ಧಿ ಮಾಮಮೃತೋದ್ಭವಮ್ <span class="en">।<br/></span>ಐರಾವತಂ ಗಜೇಂದ್ರಾಣಾಂ ನರಾಣಾಂ ಚ ನರಾಧಿಪಮ್ 	॥೨೭॥</div>
  <div>ಕುದರೆಗಳಲ್ಲಿ ಅಮೃತದಿಂದ ಹುಟ್ಟಿದ ಉಚ್ಚೈಶ್ರವ ನಾನೆಂದು ತಿಳಿ. ಆನೆಗಳಲ್ಲಿ ಐರಾವತ, ನರರಲ್ಲಿ ನರಪತಿ ನಾನು.</div>
  <p>ಉಚ್ಚೈಶ್ರವಸ್ಸು ಎಂಬ ಕುದುರೆ, ಐರಾವತ ಎಂಬ ಆನೆ ಎರಡೂ ಕೂಡ ಕ್ಷೀರ ಸಮುದ್ರವನ್ನು ದೇವದಾನವರು ಅಮೃತಕ್ಕಾಗಿ ಕಡೆದಾಗ ಹುಟ್ಟಿದ್ದು ಎಂದು ಪುರಾಣದಲ್ಲಿ ಬರುವುದು. ಕುದುರೆಗಳಲ್ಲಿ ಇದು ಸರ್ವಶ್ರೇಷ್ಠವಾದುದೆಂದು, ಆನೆಗಳಲ್ಲಿ ಐರಾವತ ಸರ್ವಶ್ರೇಷ್ಠವಾದುದೆಂದು ಪ್ರತೀತಿ.<span class="en"/></p>
  <p>ಮನುಷ್ಯರಲ್ಲಿ ಅವನು ರಾಜ. ಹಿಂದಿನ ಕಾಲದಲ್ಲಿ ರಾಜನೆ ಅತ್ಯಂತ ಮುಖ್ಯ. ಅವನ ಮಾತು ಶಾಸನ; ಯಾರೂ ಅವನನ್ನು ಮೀರುವವರಿಲ್ಲ ಅಧಿಕಾರದಲ್ಲಿ. ಅವನು ಎಲ್ಲರನ್ನೂ ಆಳುವವನು, ಎಲ್ಲರನ್ನೂ ರಕ್ಷಿಸುವವನು. ಭಗವಂತನ ಶಕ್ತಿ ಯಾವುದಾದರೂ ಒಂದು ವ್ಯಕ್ತಿಯನ್ನು ತೆಗೆದು ಕೊಂಡು ಅದರ ಮೂಲಕ ಕೆಲಸ ಮಾಡಬೇಕಾಗಿದೆ. ರಾಜನನ್ನು ದೇವರು ಆರಿಸಿಕೊಳ್ಳುವನು. ಏಕೆಂದರೆ ಅವನ ಮೂಲಕ ಹೆಚ್ಚು ಕೆಲಸ ಮಾಡಬಹುದು. ಆಗಿನ ಕಾಲದ ರಾಜರ ಸ್ಥಾನವನ್ನು ಈಗಿನ ಕಾಲದಲ್ಲಿರುವ ರಾಜರ ಸ್ಥಾನದೊಂದಿಗೆ ಹೋಲಿಸಲಾಗುವುದಿಲ್ಲ. ಈಗಿರುವ ಅನೇಕ ರಾಜರು ಕೇವಲ ಹೆಸರಿಗೆ ಮಾತ್ರ ರಾಜರು. ಅವರಿಗೆ ಅಧಿಕಾರವಾಗಲಿ ಸಾಮರ್ಥ್ಯವಾಗಲಿ ಇಲ್ಲ. ರಾಜನ ಶಕ್ತಿ ಮತ್ತು ಪ್ರಭಾವವನ್ನು ನೋಡಬೇಕಾದರೆ ನಾವು ಆಗಿನ ಕಾಲದ ರಾಜರನ್ನು ತೆಗೆದುಕೊಳ್ಳಬೇಕು.</p>
  <div>ಆಯುಧಾನಾಮಹಂ ವಜ್ರಂ ಧೇನೂನಾಮಸ್ಮಿ ಕಾಮಧುಕ್ ।<br/>ಪ್ರಜನಶ್ಚಾಸ್ಮಿ ಕಂದರ್ಪಃ ಸರ್ಪಾಣಾಮಸ್ಮಿ ವಾಸುಕಿಃ 	॥ ೨೮ ॥</div>
  <div>ನಾನು ಆಯುಧಗಳಲ್ಲಿ ವಜ್ರಾಯುಧ, ಗೋವುಗಳಲ್ಲಿ ಕಾಮಧೇನು, ಪ್ರಜೋತ್ಪತ್ತಿಗೆ ಕಾರಣನಾದ ಕಾಮದೇವ, ಸರ್ಪಗಳಲ್ಲಿ ವಾಸುಕಿ.</div>
  <p>ದೇವತೆಗಳ ಒಡೆಯನಾದ ಇಂದ್ರ ವೃತ್ರಾಸುರನನ್ನು ಕೊಂದದ್ದು ವಜ್ರಾಯುಧದಿಂದ. ಈ ಆಯುಧ ಆದದ್ದು ದಧೀಚಿ ತನ್ನ ದೇಹದ ಮೂಳೆಯನ್ನೆ ಕೊಟ್ಟದ್ದರಿಂದ. ಏಕೆಂದರೆ ಆ ದಾನವ ತನಗೆ ಮತ್ತೆ ಯಾವ ಆಯುಧಗಳಿಂದಲೂ ಮರಣ ಬಾರದಿರಲಿ ಎಂದು ಶಿವನನ್ನು ಬೇಡಿಕೊಂಡಿದ್ದ.</p>
  <p>ಗೋವುಗಳಲ್ಲಿ ಕಾಮಧೇನು ಎನ್ನುವನು. ಕಾಮಧೇನು ಬರೀ ಹಾಲನ್ನು ಮಾತ್ರ ಬೇಕಾದಷ್ಟು ಕೊಡುತ್ತಿದ್ದ ಹಸುವಲ್ಲ. ನಮಗೆ ಬೇಕಾದುದನ್ನೆಲ್ಲಾ ಅದಕ್ಕೆ ಕೊಡುವುದಕ್ಕೆ ಶಕ್ತಿ ಇತ್ತು ಎಂದು ಪುರಾಣಗಳು ಹೇಳುವುವು. ಕಲ್ಪವೃಕ್ಷ ಕಾಮಧೇನು ಎರಡೂ ಒಟ್ಟಿಗೆ ಹೋಗುವುವು, ಮನುಷ್ಯನ ಬಯಕೆಗಳನ್ನು ಪೂರ್ಣಗೊಳಿಸುವುದಕ್ಕೆ.</p>
  <p>ಪ್ರಜೋತ್ಪತ್ತಿಗೆ ಕಾರಣನಾದ ಕಂದರ್ಪ ಎನ್ನುವನು. ಇಲ್ಲಿ ಬರೀ ತಮ್ಮ ಕಾಮವನ್ನು ತೃಪ್ತಿಪಡಿಸಿ ಕೊಳ್ಳುವುದಕ್ಕಾಗಿ ಮಾಡಿದ ಕ್ರಿಯೆಯಲ್ಲ. ಮುಂದಿನ ತಮ್ಮ ಪೀಳಿಗೆಯವರು ಬೇಕೆಂಬ ಆಸೆಯಿಂದ ಪ್ರೇರಿತವಾಗಿ ಮಾಡುವ ಕಾರ್ಯ. ಇದು ಇರುವುದರಿಂದಲೇ ಸೃಷ್ಟಿ ಮುಂದುವರಿಯುತ್ತಿದೆ. ಪ್ರತಿ ಯೊಂದೂ ಸಾಯುವುದಕ್ಕೆ ಮುಂಚೆ ತನ್ನ ಪ್ರತಿನಿಧಿಯನ್ನು ಬಿಟ್ಟು ಸಾಯುತ್ತದೆ.</p>
  <p>ಸರ್ಪಗಳಲ್ಲಿ ವಾಸುಕಿ ಎನ್ನುವನು. ಮುಂದಿನ ಶ್ಲೋಕಗಳಲ್ಲಿ ನಾಗಗಳಲ್ಲಿ ಅನಂತ ಎನ್ನುವನು. ಆದಕಾರಣ ಇವೆರಡರಲ್ಲಿಯೂ ಒಂದು ವ್ಯತ್ಯಾಸವನ್ನು ಮಾಡಬೇಕಾಗಿದೆ. ಇಲ್ಲಿ ಸರ್ಪಗಳು ಎಂದರೆ ವಿಷವಿರುವ ಸರ್ಪಗಳು ಎಂದು ತೆಗೆದುಕೊಳ್ಳಬಹುದು. ಹಾಗೆ ವಿಷಪೂರಿತ ಸರ್ಪಗಳಲ್ಲಿ ವಾಸುಕಿ. ವಾಸುಕಿಯಲ್ಲಿರುವಷ್ಟು ಭಯಂಕರವಾದ ವಿಷ ಮತ್ತೊಂದು ಸರ್ಪದಲ್ಲಿ ಇಲ್ಲ. ಹೇಗೆ ಸೃಷ್ಟಿಗೆ ಸಹಾಯಕನಾದ ಕಂದರ್ಪನ ಹಿಂದೆ ಅವನು ಇರುವನೊ, ಹಾಗೆಯೆ ಕಚ್ಚಿದ ತಕ್ಷಣ ಸಾಯಿಸುವ ವಿಷದ ಹಿಂದೆಯೂ ಅವನೇ ಇದ್ದಾನೆ.</p>
  <div>ಅನಂತಶ್ಚಾಸ್ಮಿ ನಾಗಾನಾಂ ವರುಣೋ ಯಾದಸಾಮಹಮ್ ।<br/>ಪಿತೄಣಾಮರ್ಯಮಾ ಚಾಸ್ಮಿ ಯಮಃ ಸಂಯಮತಾಮಹಮ್ 	॥ ೨೯ ॥</div>
  <div>ನಾನು ನಾಗಗಳಲ್ಲಿ ಅನಂತ, ಜಲಚರಗಳಲ್ಲಿ ವರುಣ, ಪಿತೃಗಳಲ್ಲಿ ಅರ್ಯಮ, ಶಾಸಿಸುವವರಲ್ಲಿ ಯಮ.</div>
  <p>ನಾಗ ಎಂದರೆ ವಿಷವಿಲ್ಲದ ಸರ್ಪಗಳು ಎಂದು ಬೇಕಾದರೆ ನಾವು ತೆಗೆದುಕೊಳ್ಳಬಹುದು. ಇದರ ಮೇಲೆಯೆ ವಿಷ್ಣು ಮಲಗುವುದು ಎಂದು ಪುರಾಣ ಸಾರುವುದು. ಜಲದಲ್ಲಿ ವಾಸಮಾಡುವ ಪ್ರಾಣಿಗಳಲ್ಲಿ ವರುಣ ನಾನು ಎನ್ನುವನು. ವರುಣ ಸಮುದ್ರ ರಾಜ. ಅವನು ಸಮುದ್ರದಲ್ಲಿ ಯಾವಾಗಲೂ ವಾಸಮಾಡುತ್ತಿರುವನು ಎಂಬುದು ಪೌರಾಣಿಕ ಭಾವನೆ. ಪಿತೃಗಳು ಎಂದರೆ ಗತಿಸಿ ಹೋಗಿ ಈಗ ಪಿತೃಲೋಕದಲ್ಲಿ ಇರುವವರಲ್ಲಿ ಅರ್ಯಮ ಬಹಳ ಹಿಂದೆ ಹೋದವನು, ಮತ್ತು ಪ್ರಖ್ಯಾತನಾದವನು. ಇನ್ನು ಶಾಸನ ಮಾಡುವವರಲ್ಲಿ ತಾನು ಯಮ ಎಂದು ಹೇಳುತ್ತಾನೆ. ಯಮ ನಾವು ಕಾಲವಾದ ಮೇಲೆ ತನ್ನ ಲೋಕದಲ್ಲಿ ನಮ್ಮ ನ್ಯಾಯ ಅನ್ಯಾಯಗಳನ್ನು ವಿಚಾರಿಸುತ್ತಾನೆ. ಅವನು ಜೀವಿಯ ಕ್ರಿಯೆಗಳನ್ನೆಲ್ಲ ನೋಡಿ ಅದಕ್ಕೆ ತಕ್ಕ ಶಿಕ್ಷೆಯನ್ನು ಕೊಡುವನು. ಅವನ ಕಣ್ಣಿಗೆ ಯಾರೂ ಮಣ್ಣೆರೆಚಲು ಆಗುವುದಿಲ್ಲ. ಮರ್ತ್ಯಲೋಕದ ಲಾಯರುಗಳನ್ನು ಕರೆದುಕೊಂಡು ಹೋಗಿ ಅಲ್ಲಿ ಅವನನ್ನು ನಮ್ಮ ಪರವಾಗಿ ವಕಾಲತ್ತಿಗೆ ವಹಿಸುವುದಕ್ಕೆ ಆಗುವುದಿಲ್ಲ. ಯಮನ ಪ್ರತಿನಿಧಿಗಳೇ ಆದ ಚಿತ್ರಗುಪ್ತರು ನಮ್ಮ ಹೃದಯದಲ್ಲಿ ಹಗಲು ರಾತ್ರಿ ನಾವು ಮಾಡಿದ್ದನ್ನೆಲ್ಲ ಬರೆದುಕೊಳ್ಳುವರು ಎಂಬ ನಂಬಿಕೆ ಇದೆ. ಯಮಲೋಕದಲ್ಲಿ ನಮ್ಮನ್ನು ವಿಚಾರಣೆಗೆ ಒಳಪಡಿಸಿದಾಗ ಚಿತ್ರಗುಪ್ತರ ದಪ್ತರನ್ನು ನೋಡಿ ಯಮ, ಶಿಕ್ಷೆಯನ್ನೋ ಬಹುಮಾನವನ್ನೋ ಕೊಡುತ್ತಾನೆ. ಇಲ್ಲಿ ಯಮ ಬರೀ ಸಾವಿನ ದೇವತೆ ಅಲ್ಲ. ಸತ್ತಾದಮೇಲೆ ನಮ್ಮಕರ್ಮಗಳಿಗೆ ತಕ್ಕಂತೆ ಬೇರೆ ಬೇರೆ ಜನ್ಮಗಳನ್ನು ಕೊಡುವ ನ್ಯಾಯಾಧಿಪತಿ. ಆದಕಾರಣವೇ ಯಮನನ್ನು ಯಮಧರ್ಮರಾಯ ಎಂದು ಕರೆಯುತ್ತಾರೆ.</p>
  <div>ಪ್ರಹ್ಲಾದಶ್ಚಾಸ್ಮಿ ದೈತ್ಯಾನಾಂ ಕಾಲಃ ಕಲಯತಾಮಹಮ್ ।<br/>ಮೃಗಾಣಾಂ ಚ ಮೃಗೇಂದ್ರೋ<span class="en">s</span>ಹಂ ವೈನತೇಯಶ್ಚ ಪಕ್ಷಿಣಾಮ್ 	॥ ೩ಂ ॥</div>
  <div>ನಾನು ದೈತ್ಯರಲ್ಲಿ ಪ್ರಹ್ಲಾದ, ಎಣಿಸುವವರಲ್ಲಿ ಕಾಲ, ಪಶುಗಳಲ್ಲಿ ಸಿಂಹ, ಪಕ್ಷಿಗಳಲ್ಲಿ ಗರುಡ.</div>
  <p>ದೈತ್ಯರಲ್ಲಿ ನಾನು ಪ್ರಹ್ಲಾದ ಎನ್ನುತ್ತಾನೆ. ಹಿರಣ್ಯಕಷ್ಯಪನೆಂಬ ರಾಕ್ಷಸನಿಗೆ ಹುಟ್ಟಿದ ಮಗು ಪ್ರಹ್ಲಾದ. ಬಾಲ್ಯದಿಂದಲೂ ಪರಮ ದೈವಭಕ್ತ. ಅವನನ್ನು ರಕ್ಷಿಸುವುದಕ್ಕಾಗಿಯೆ ಪರಮಾತ್ಮ ನರಸಿಂಹನಂತೆ ಅವತಾರವೆತ್ತಿದ. ಆಗ ಪ್ರಹ್ಲಾದನ ಭಕ್ತಿಯನ್ನು ನೋಡಿ, ನಿನಗೆ ಬೇಕಾದುದನ್ನು ಕೇಳು ಎನ್ನುತ್ತಾನೆ. ಪ್ರಹ್ಲಾದ ಪ್ರಾಪಂಚಿಕರು ಎಂತಹ ಒಂದು ನಿಕಟತೆಯಿಂದ ವಿಷಯವಸ್ತುಗಳನ್ನು ಚಿಂತಿಸುತ್ತಾರೆಯೊ ಅಂತಹ ತೀವ್ರತೆಯಿಂದ ನಾನು ನಿನ್ನ ಪಾದಪದ್ಮಗಳನ್ನು ಚಿಂತಿಸುವಂತೆ ಆಶೀರ್ವದಿಸು ಎಂದು ಬೇಡಿಕೊಳ್ಳುತ್ತಾನೆ. ಪ್ರಹ್ಲಾದ ಹುಟ್ಟಿದ್ದು ರಾಕ್ಷಸಕುಲದಲ್ಲಿ. ಅತ್ಯಾಚಾರ ಅನಾಚಾರಗಳಿಗೆ ಪ್ರಖ್ಯಾತವಾದ ಕುಲ ಅದು. ಆದರೆ ಅಲ್ಲಿಯೇ ಕೆಸರಿನಲ್ಲಿ ಹುಟ್ಟಿದ ಕಮಲದಂತೆ ಪ್ರಹ್ಲಾದ ಜನಿಸುವನು. ಅಂತಹ ದುಷ್ಟ ಕುಲದಲ್ಲಿ ಇಂತಹ ಸುಪುತ್ರ. ಇಂತಹ ಸತ್​ಪುತ್ರನ ಹಿಂದೆ ಇರುವವನೇ ಭಗವಂತ.</p>
  <p>ಎಣಿಸುವವರಲ್ಲಿ ಕಾಲ ನಾನು ಎನ್ನುತ್ತಾನೆ. ಈ ಸೃಷ್ಟಿಸ್ಥಿತಿ ಪ್ರಳಯಗಳೆಲ್ಲ ಆಗುವುದು ಆ ಮಹಾಕಾಲದಲ್ಲಿ. ಈ ಬ್ರಹ್ಮಾಂಡ, ಕಾಲದ ಪ್ರವಾಹದಲ್ಲಿ ನೀರಿನ ಗುಳ್ಳೆಗಳಂತೆ ಏಳುವುದು, ಒಡೆದುಹೋಗುವುದು. ಆದಿಯಿಂದ ಇದುವರೆಗೆ ಆದುದೆಲ್ಲ ಕಾಲದಲ್ಲಿದೆ. ಮುಂದೆ ಆಗುವುದೆಲ್ಲ ಅದರಲ್ಲಿರುವುದು.</p>
  <p>ಸಿಂಹ ಪ್ರಾಣಿಗಳಲ್ಲೆಲ್ಲ ಬಹಳ ಬಲಿಷ್ಠವಾದುದು. ಅದನ್ನು ಮೃಗರಾಜ ಎನ್ನುತ್ತಾರೆ. ಆ ಪರಾಕ್ರಮದ ಹಿಂದೆ ಇರುವುದು ಭಗವಂತನೇ. ಪಕ್ಷಿಗಳು ಗಗನದಲ್ಲಿ ಹಾರುವುವು. ಅವುಗಳಲ್ಲೆಲ್ಲಾ ಗರುಡ ನಾನು ಎನ್ನುತ್ತಾನೆ. ಇದರ ಬೆನ್ನಿನಮೇಲೆಯೇ ಶ್ರೀಕೃಷ್ಣ ಕುಳಿತುಕೊಳ್ಳುವುದು. ಇದೇ ಪಕ್ಷಿರಾಜ.</p>
  <div>ಪವನಃ ಪವತಾಮಸ್ಮಿ ರಾಮಃ ಶಸ್ತ್ರಭೃತಾಮಹಮ್ ।<br/>ಝಷಾಣಾಂ ಮಕರಶ್ಚಾಸ್ಮಿ ಸ್ರೋತಸಾಮಸ್ಮಿ ಜಾಹ್ನವೀ 	॥ ೩೧ ॥</div>
  <div>ನಾನು ಪಾವನ ಮಾಡುವವರಲ್ಲಿ ಗಾಳಿ, ಶಸ್ತ್ರಧಾರಿಗಳಲ್ಲಿ ಶ್ರೀರಾಮ, ಮೀನುಗಳಲ್ಲಿ ಮೊಸಳೆ, ನದಿಗಳಲ್ಲಿ ಗಂಗೆ.</div>
  <p>ಎಂತಹ ವಿಷಗಾಳಿಯಾದರೂ ಹೊರಗೆ ಬೀಸುವ ಗಾಳಿಯೊಂದಿಗೆ ಸೇರಿಕೊಂಡರೆ ಸ್ವಲ್ಪಹೊತ್ತಿ ನಲ್ಲಿ ಅದು ತನ್ನ ಗುಣವನ್ನು ಕಳೆದುಕೊಂಡು ಪರಿಶುದ್ಧವಾದ ಗಾಳಿಯಾಗುವುದು. ದೊಡ್ಡ ದೊಡ್ಡ ಕಾರ್ಖಾನೆಗಳು ಇರುವ ಕಡೆ ಅದರ ಕೊಳವೆಗಳಿಂದ ಎಷ್ಟೊಂದು ದುರ್ಗಂಧ ಹೊರಗಿನ ಗಾಳಿ ಯೊಂದಿಗೆ ಬೆರೆಯುತ್ತಿರುವುದು. ಆದರೂ ಸ್ವಲ್ಪದೂರ ಹರಿದು ಹೋಗುವುದರೊಳಗೆ ಪರಿಶುದ್ಧ ವಾಗಿ ಹೋಗುವುದು.</p>
  <p>ಶ್ರೀರಾಮ ಮತ್ತು ಅವನ ಬಾಣ ಅಮೋಘವಾದುದೆಂದು ಹಿಂದಿನಿಂದ ಬಂದಿತ್ತು. ನೀರಿನಲ್ಲಿ ಹಲವು ಬಗೆಯ ಪ್ರಾಣಿಗಳಿವೆ. ಅವುಗಳಲ್ಲೆಲ್ಲ ಮೊಸಳೆ ಬಹಳ ಬಲವಾದುದು. ಹಿಂದೂಗಳಿಗೆ ಗಂಗಾನದಿಯಷ್ಟು ಪವಿತ್ರವಾದುದು ಮತ್ತೊಂದು ಇಲ್ಲ. ಶಿವನ ಜಟಾಜೂಟದಿಂದ ಉರುಳಿಬಂದು ಈ ಭೂಮಿಯಮೇಲೆ ಪಾಪಿಗಳನ್ನು ಉದ್ಧಾರಮಾಡುವುದಕ್ಕಾಗಿ ಹರಿಯುತ್ತಿರುವಳು. ಈ ನದಿಯ ತೀರದಲ್ಲೆ ನಮ್ಮ ನಾಗರಿಕತೆ ಅರಳಿತು. ಇದರ ತೀರದಲ್ಲಿ ಮಹಾಮುನಿಗಳು ತಪಸ್ಸು ಮಾಡಿದರು. ಸಾವಿರಾರು ಮೈಲಿಗಳಿಂದ ಬಂದು, ಈ ನದಿಯಲ್ಲಿ ಮಿಂದು, ಸ್ವಲ್ಪ ಗಂಗಾವಾರಿಯನ್ನು ತೆಗೆದು ಕೊಂಡುಹೋಗಿ ಮನೆಯಲ್ಲಿಟ್ಟು ಪೂಜಿಸುವರು. ಅಂತ್ಯಕಾಲದಲ್ಲಿ ಉದ್ಧರಣೆ ಗಂಗಾ ತೀರ್ಥವನ್ನು ಕುಡಿದು ಪ್ರಾಣಬಿಡಬೇಕೆಂದು ಹಿಂದು ಆಶಿಸುವನು.</p>
  <div>ಸರ್ಗಾಣಾಮಾದಿರಂತಶ್ಚ ಮಧ್ಯಂ ಚೈವಾಹಮರ್ಜುನ ।<br/>ಅಧ್ಯಾತ್ಮವಿದ್ಯಾ ವಿದ್ಯಾನಾಂ ವಾದಃ ಪ್ರವದತಾಮಹಮ್ 	॥ ೩೨ ॥</div>
  <div>ಸೃಷ್ಟಿಯ ಆರಂಭ ಮಧ್ಯ ಮತ್ತು ಅಂತ್ಯ ನಾನು. ವಿದ್ಯೆಗಳಲ್ಲಿ ಅಧ್ಯಾತ್ಮವಿದ್ಯೆ ನಾನು. ಚರ್ಚೆ ಮಾಡುವವರಲ್ಲಿ ವಾದ ನಾನು.</div>
  <p>ಈ ಬ್ರಹ್ಮಾಂಡ ಬಂದಿರುವುದು ಅವನಿಂದ. ಇದನ್ನು ಪಾಲಿಸುತ್ತಿರುವವನು ಅವನು. ಕೊನೆಗೆ ಇದನ್ನೆಲ್ಲಾ ಸಂಹಾರ ಮಾಡುವವನೂ ಅವನೆ. ಈ ಮೂರು ಕೆಲಸವನ್ನು ಮಾಡುವುದಕ್ಕೆ ಪುರಾಣದಲ್ಲಿ ಬ್ರಹ್ಮ ವಿಷ್ಣು ರುದ್ರರನ್ನು ನಿಯಮಿಸುತ್ತಾರೆ. ಈ ಮೂರು ದೇವತೆಗಳ ಮೂಲಕ ಕೆಲಸ ಮಾಡುತ್ತಿರು ವವನು ನಿಜವಾಗಿ ದೇವರೆ. ಈ ಮೂರರ ಹಿಂದೆಯೂ ಅವನು ಒಂದೇ ಸಮನಾಗಿರುವನು. ಒಂದು ಕಡೆ ಹೆಚ್ಚು ಮತ್ತೊಂದು ಕಡೆ ಕಡಿಮೆಯಲ್ಲ. ಯಾವ ಕೈಗಳು ಪಾಲಿಸುವುವೋ ಅದೇ ಕೈಗಳೇ ಜೀವಹರಣ ಮಾಡುವುವು.</p>
  <p>ವಿದ್ಯೆಗಳಲ್ಲಿ ಅಧ್ಯಾತ್ಮವಿದ್ಯೆ ನಾನು ಎನ್ನುವನು. ಇತರ ವಿದ್ಯೆಗಳಿಂದ ದೃಶ್ಯ ಪ್ರಪಂಚದ ಸ್ಥಿತಿಯನ್ನು ಅರಿತುಕೊಳ್ಳುತ್ತೇವೆ. ಆದರೆ ಪರಮಾತ್ಮನನ್ನು ಇವುಗಳ ಮೂಲಕ ಅರಿಯುವುದಕ್ಕೆ ಆಗುವುದಿಲ್ಲ. ಹೊರಗಿನ ವಸ್ತುಗಳು ಹೇಗೆ ಇವೆ ಎಂಬುದನ್ನು ನಾವು ಅವುಗಳ ಮೂಲಕ ತಿಳಿದುಕೊಳ್ಳಬಹುದು. ಆದರೆ ಏತಕ್ಕೆ ಎಂಬುದಕ್ಕೆ ಅವು ಉತ್ತರವನ್ನು ಕೊಡಲಾರವು. ನಮಗೆ ಆ ಉತ್ತರ ಬೇಕಾದರೆ ಅಧ್ಯಾತ್ಮವಿದ್ಯೆಯ ಕಡೆ ತಿರುಗಬೇಕು. ಶರೀರಶಾಸ್ತ್ರ ನಮ್ಮ ದೇಹವನ್ನು ಕುರಿತು ಹೇಳುತ್ತದೆ. ಮಾನಸಿಕ ಶಾಸ್ತ್ರವಾದರೋ ಮನಸ್ಸಿನ ವಿಷಯವನ್ನು ಸ್ವಲ್ಪ ವಿವರಿಸುವುದು. ಆದರೆ ಅದರ ಹಿಂದೆ ಇರುವ ಆತ್ಮನ ವಿಷಯವನ್ನು ತಿಳಿದುಕೊಳ್ಳಬೇಕಾದರೆ, ಈ ಬ್ರಹ್ಮಾಂಡದ ಹಿಂದೆ ಮತ್ತು ನನ್ನ ಹಿಂದೆ ಇರುವ ಪರಮಾತ್ಮವಸ್ತುವನ್ನು ತಿಳಿದುಕೊಳ್ಳಬೇಕಾದರೆ ಇತರ ವಿದ್ಯೆಗಳಾವುವೂ ಸಹಾಯಕ್ಕೆ ಬಾರವು. ಅಧ್ಯಾತ್ಮವಿದ್ಯೆಯೊಂದೇ ಅದನ್ನು ತಿಳಿಯಬಲ್ಲದು. ಜೀವಿಯಲ್ಲಿರುವ ಭಗವತ್ ದಾಹವನ್ನು ಪೂರ್ಣಗೊಳಿಸುವುದು ಈ ಒಂದು ವಿದ್ಯೆಯೇ.</p>
  <p>ಚರ್ಚೆಮಾಡುವವರಲ್ಲಿ ವಾದ ನಾನು ಎಂದು ಈಗ ನಾವು ಮಾತನಾಡುವ ಭಾಷೆಯೊಳಗೂ ಪ್ರವೇಶಿಸಿ ಹೇಳುತ್ತಾನೆ. ಚರ್ಚೆ ಮಾಡುವುದರಲ್ಲಿ ಮೂರು ವಿಧಗಳಿವೆ. ಒಂದು ಜಲ್ಪ, ಮತ್ತೊಂದು ವಿತಂಡ, ಮೂರನೆಯದೆ ವಾದ. ಜಲ್ಪವೆಂದರೆ ಚರ್ಚಿಸುವವನು ಸತ್ಯವನ್ನು ತಿಳಿದುಕೊಳ್ಳಬೇಕೆಂದು ಇಚ್ಛಿಸುವುದಿಲ್ಲ. ತಾನು ಚರ್ಚೆಯಲ್ಲಿ ಗೆಲ್ಲಬೇಕೆಂಬುದೇ ಅವನ ಮುಖ್ಯ ಉದ್ದೇಶ. ಅದಕ್ಕಾಗಿ ಅವನು ಯಾವ ಲಂಗು ಲಗಾಮೂ ಇಲ್ಲದೆ ಚರ್ಚೆಮಾಡುವನು, ಆಟಗಾರ ಯಾವ ನಿಯಮವನ್ನೂ ಪಾಲಿಸದೆ ಮನಬಂದಂತೆ ಆಡುವಂತೆ. ಎರಡನೆಯದೆ ವಿತಂಡ. ಇದರಲ್ಲಿ ಸೋಲಿಸುವುದೊಂದೇ ಅವನ ಗುರಿ. ಅವನು ಸತ್ಯವನ್ನೇ ಹೇಳುತ್ತಿದ್ದರೂ ಇವನು ಸುಳ್ಳು ಎನ್ನುವನು. ಅವನು ಏನು ಹೇಳಿದರೂ ಅದನ್ನು ವಿರೋಧಿಸುವುದೇ ಉದ್ದೇಶ. ನಿನ್ನ ನಿಲುವು ಏನೆಂದು ಕೇಳಿದರೆ, ನಿನ್ನನ್ನು ಸೋಲಿಸುವುದೇ ನನ್ನ ನಿಲುವು ಎನ್ನುತ್ತಾನೆ. ಸತ್ಯವನ್ನು ಅರಿಯುವುದಲ್ಲ ಇವರ ಗುರಿ. ಕುಸ್ತಿಯಲ್ಲಿ ಇನ್ನೊಬ್ಬನನ್ನು ಸೋಲಿಸುವಂತೆ, ಸೋಲಿಸುವುದೇ ಅವನ ಉದ್ದೇಶ. ವಾದ ಎಂದರೆ ಚರ್ಚೆ. ಆದರೆ ಆ ಚರ್ಚೆಗೆ ಒಂದು ಉದ್ದೇಶವಿದೆ. ಅದೇ ಸತ್ಯವನ್ನು ತಿಳಿದುಕೊಳ್ಳಬೇಕೆಂಬುದು. ಕೆಂಡವನ್ನೆಲ್ಲಾ ಬೂದಿ ಆವರಿಸಿದೆ. ಆ ಬೂದಿಯನ್ನು ಕೆದಕದೆ ಇದ್ದರೆ ಅದರ ಹಿಂದೆ ಇರುವ ಕೆಂಡ ಕಾಣುವುದಿಲ್ಲ. ಅದಕ್ಕಾಗಿ ಅವನು ಕೆದಕುತ್ತಾನೆ, ಕೆಣಕುತ್ತಾನೆ. ಸುಮ್ಮನೆ ಕೆದಕುವುದು, ಕೆಣಕುವುದೇ ಅವನ ಗುರಿಯಲ್ಲ. ಇಲ್ಲಿ ತಾನು ಗೆಲ್ಲಬೇಕು ಎಂಬ ಉದ್ದೇಶವಿಲ್ಲ. ತಾನು ಸತ್ಯವನ್ನು ತಿಳಿದುಕೊಳ್ಳ ಬೇಕೆಂಬುದೇ ಅವನ ಉದ್ದೇಶ. ಸೋಲುಗೆಲವುಗಳು ಗೌಣ. ಜ್ಞಾನಾರ್ಜನೆಯೇ ಗುರಿ. ಇಂತಹ ವಾದದ ಹಿಂದೆ ತಾನೆ ಇರುವೆ ಎನ್ನುವನು ಶ್ರೀಕೃಷ್ಣ.</p>
  <div>ಅಕ್ಷರಾಣಾಮಕಾರೋ<span class="en">s</span>ಸ್ಮಿ ದ್ವಂದ್ವಃ ಸಾಮಾಸಿಕಸ್ಯ ಚ ।<br/>ಅಹಮೇವಾಕ್ಷಯಃ ಕಾಲೋ ಧಾತಾ<span class="en">s</span>ಹಂ ವಿಶ್ವತೋಮುಖಃ 	॥ ೩೩ ॥ </div>
  <div>ನಾನು ಅಕ್ಷರಗಳಲ್ಲಿ ಅಕಾರ, ಸಮಾಸಗಳಲ್ಲಿ ದ್ವಂದ್ವಸಮಾಸ. ನಾನೇ ಅಕ್ಷಯವಾದ ಕಾಲ, ಸರ್ವತೋಮುಖ ನಾದ ಧಾತೃ.</div>
  <p>ಅಕ್ಷರಗಳಲ್ಲೆಲ್ಲ ಅಕಾರದಷ್ಟು ಹೆಚ್ಚಾಗಿ ಉಪಯೋಗಿಸುವ ಅಕ್ಷರ ಮತ್ತೊಂದಿಲ್ಲ. ಹಲವು ಪದಗಳು ಇದರ ಆಧಾರದ ಮೇಲೆ ಆಗುವುವು. ಮುದ್ರಣಾಲಯಗಳಲ್ಲಿ ‘ಅ’ ಎಂಬ ಅಕ್ಷರಕ್ಕೆ ಮಾಡಿರುವಷ್ಟು ದೊಡ್ಡ ಸ್ಥಾನ ಮತ್ತಾವುದಕ್ಕೂ ಇಲ್ಲ.</p>
  <p>ಸಂಸ್ಕೃತಭಾಷೆ ಹಲವು ಸಂಯುಕ್ತ ಪದಗಳಿಂದ ಕೂಡಿದೆ. ಅವುಗಳಲ್ಲಿ ಮುಖ್ಯವಾಗಿ ನಾಲ್ಕು ಸಮಾಸಗಳಿವೆ. ಅವ್ಯಯ ಸಮಾಸಗಳಲ್ಲಿ ಮೊದಲನೆಯ ಪದ ಮುಖ್ಯ ಎರಡನೆಯದು ಗೌಣ. ತತ್ಪರುಷ ಸಮಾಸದಲ್ಲಿ ಎರಡನೆಯ ಪದ ಮುಖ್ಯ. ಬಹುವ್ರೀಹಿಯಲ್ಲಿ ಎರಡು ಪದಗಳೂ ಸೇರಿ ಮತ್ತಾವುದೊ ಒಂದನ್ನು ಸೂಚಿಸುವುದು. ಆದರೆ ದ್ವಂದ್ವ ಸಮಾಸದಲ್ಲಿ ಮೊದಲನೆಯದರಷ್ಟೆ ಎರಡನೆಯದೂ ಮುಖ್ಯ.</p>
  <p>ನಾನು ಅಕ್ಷಯವಾದ ಕಾಲ ಎನ್ನುತ್ತಾನೆ. ಎಂದರೆ ಅನಂತಕಾಲ. ಈ ಅನಂತಕಾಲಕ್ಕೆ ಆದಿ ಇಲ್ಲ, ಅಂತ್ಯವಿಲ್ಲ. ಆದಿಅಂತ್ಯವಿಲ್ಲದ ಕಾಲದ ಭಾವನೆ ಪರಮಾತ್ಮನೊಬ್ಬನಲ್ಲಿ ಮಾತ್ರ ಇರುವುದಕ್ಕೆ ಸಾಧ್ಯ. ಏಕೆಂದರೆ ಅವನು ಕಾಲಕ್ಕೆ ಕಾಲ.</p>
  <p>ಸರ್ವತೋಮುಖನಾದ ಧಾತೃ. ಎಲ್ಲಾ ಕಡೆಯಲ್ಲಿಯೂ ಜೀವರಾಶಿಗಳಿಗೆ ಅವರವರ ಕರ್ಮಗಳಿಗೆ ತಕ್ಕ ಫಲವನ್ನು ಅವನು ಕೊಡುತ್ತಿರುವನು. ಅವನಿಲ್ಲದ ಸ್ಥಳವೇ ಇಲ್ಲ. ಅವನು ಸರ್ವವ್ಯಾಪಿಯಾಗಿ ಸರ್ವವನ್ನೂ ನಿಯಮಿಸುತ್ತಿರುವನು.</p>
  <div>ಮೃತ್ಯುಃ ಸರ್ವಹರಶ್ಚಾಹಮುದ್ಭವಶ್ಚ ಭವಿಷ್ಯತಾಮ್ ।<br/>ಕೀರ್ತಿಃ ಶ್ರೀರ್ವಾಕ್ ಚ ನಾರೀಣಾಂ ಸ್ಮೃತಿರ್ಮೇಧಾ ಧೃತಿಃ ಕ್ಷಮಾ 	॥ ೩೪ ॥</div>
  <div>ಸಕಲವನ್ನೂ ಸಂಹರಿಸುವ ಮೃತ್ಯು ನಾನು, ಭವಿಷ್ಯದಲ್ಲಿ ಉತ್ಪತ್ತಿಯಾಗುವುದಕ್ಕೆ ಕಾರಣವೂ ನಾನೆ. ಸ್ತ್ರೀಯರಲ್ಲಿ ಕೀರ್ತಿ, ಶ್ರೀ, ವಾಕ್, ಸ್ಮೃತಿ, ಮೇಧಾ ಧೃತಿ, ಕ್ಷಮೆ ಇವು ನಾನು.</div>
  <p>ನಾನೇ ಸರ್ವಹರನಾದ ಮೃತ್ಯು ಎನ್ನುತ್ತಾನೆ. ಈ ಬ್ರಹ್ಮಾಂಡದಲ್ಲಿ ಎಲ್ಲವೂ ನಾಶವಾಗುವುದು. ಕೆಲವು ಬೇಗ ನಾಶವಾಗುವುವು. ಮತ್ತೆ ಕೆಲವು ನಿಧಾನವಾಗಿ ನಾಶವಾಗುವುವು. ಅಂತೂ ನಾಶದ ಕೈಯಿಂದ ಯಾವುದೂ ತಪ್ಪಿಸಿಕೊಳ್ಳುವಂತಿಲ್ಲ. ನಾಶವೆಂದರೆ ಎಂದೆಂದಿಗೂ ನಾಶವಾಗಿಯೇ ಹೋಗುವುದಿಲ್ಲ. ಅದು ಮುಂದೆ ಮತ್ತೆಲ್ಲೊ ಪ್ರಾರಂಭಿಸುವುದು. ಹಾಗೆ ಪ್ರಾರಂಭವಾಗಬೇಕಾದರೆ ಅದಕ್ಕೊಂದು ಬೀಜ ಇರಬೇಕು. ಆ ಪ್ರಾರಂಭದ ಬೀಜವೂ ಅವನೇ.</p>
  <p>ಇನ್ನುಮೇಲೆ ಮನೆಯ ಒಳಗೆ ಪ್ರವೇಶಿಸಿ ಹೇಳುವನು. ನಾರಿಯರಲ್ಲಿ ಕೀರ್ತಿ ನಾನು ಎನ್ನುವನು. ಕೀರ್ತಿ ಎಂದರೆ ಒಳ್ಳೆಯ ಹೆಸರು. ಒಳ್ಳೆಯ ಹೆಸರನ್ನು ಗಳಿಸಿದ ಸ್ತ್ರೀಯ ಗುಣ ಪರಿಮಳದಂತೆ ತಾನೇ ಹಬ್ಬುವುದು. ಅದನ್ನು ಯಾರೂ ಜಾಹಿರಾತು ಮಾಡಬೇಕಾಗಿಲ್ಲ. ಮಲ್ಲಿಗೆಯೊಂದು ಅರಳುವುದು. ನಾನಿಲ್ಲಿರುವೆ ಎಂದು ಗಲಾಟೆ ಮಾಡದೆ ತನ್ನ ಸೌರಭವನ್ನು ಹರಡುವುದು. ಪುಣ್ಯವತಿಯರ ಚಾರಿತ್ರ್ಯವೂ ಹಾಗೆಯೇ. ನಾರಿಯರಲ್ಲಿರುವ ಶ್ರೀ ಎಂದರೆ ಮಂಗಳ, ಸಂಪತ್ತು, ಒಳ್ಳೆಯ ಗುಣಗಳು. ಇವುಗಳೆಲ್ಲ ನಾನೇ ಎನ್ನುವನು. ಮನು, “ನ ಗೃಹಂ ಗೃಹ ಉಚ್ಯತೇ, ಗೃಹಿಣೀ ಗೃಹ ಉಚ್ಯತೇ” ಎನ್ನುವನು. ಬರೀ ಮನೆಯನ್ನು ಮನೆ ಎನ್ನುವುದಕ್ಕೆ ಆಗುವುದಿಲ್ಲ, ಎಲ್ಲಿ ಗೃಹಿಣಿ ಇರುವಳೊ ಅದೇ ಮನೆ. ಗೃಹಿಣಿ ಯಾರು? ಸಂಪತ್ತಿನಿಂದ ಕೂಡಿರುವವಳು, ಮಂಗಳದಿಂದ ಕೂಡಿರುವವಳು, ಶುಭ ದಿಂದ ಕೂಡಿರುವವಳು. ಇವಳೇ ಮನೆಯ ದೀವಿಗೆ, ಮನೆಯನ್ನೆಲ್ಲಾ ತುಂಬಿರುವವಳು, ಮನೆಯ ಲ್ಲೆಲ್ಲಾ ಆನಂದವನ್ನು ಹರಿಸುತ್ತಿರುವವಳು.</p>
  <p>ನಾರಿಯರಲ್ಲಿರುವ ವಾಕ್ ನಾನೇ ಎನ್ನುವನು. ವಾಕ್ ಎಂದರೆ ಬರೀ ಮಾತಲ್ಲ. ಎಲ್ಲರೂ ಬೇಕಾದಷ್ಟು ಮಾತನಾಡುವರು. ಆದರೆ ಮಾತೊಂದು ಕಲೆ. ಆಡುವವರಿಗೆಲ್ಲ ಅದು ಗೊತ್ತಿಲ್ಲ. ಮಾತನ್ನು ಕೂರಲಗಿನಂತೆ ಉಪಯೋಗಿಸುವವರು ಹಲವರು. ಅದರಿಂದಾದ ಗಾಯ ಕತ್ತಿಯ ಗಾಯಕ್ಕಿಂತ ಆಳವಾಗಿ ಹೋಗುವುದು. ಆದರೆ ಯಾರು ಮಾತಿನಿಂದ ಶಾಂತಿ ಕೊಡುವರೊ, ಸಮಾಧಾನ ಕೊಡುವರೊ, ದುಃಖವನ್ನು ತಗ್ಗಿಸುವರೊ, ಕೇಳಿದವರಿಗೆ ಭರವಸೆಯನ್ನು ಕೊಡುವರೊ, ಈ ಮಾತಿನ ಹಿಂದೆ ಭಗವಂತನೇ ಇರುವನು. ಹಣ ಮಾಡದುದನ್ನು, ಔಷಧಿ ಮಾಡದುದನ್ನು, ಶಕ್ತಿ ಮಾಡದುದನ್ನು ಮಾತೆಂಬ ಮಂತ್ರ ಮಾಡುವುದು.</p>
  <p>ಸ್ಮೃತಿಯೇ ನಾನು ಎನ್ನುವನು. ಇಲ್ಲಿ ಸ್ಮೃತಿ ಎಂದರೆ ಎಂತಹ ಸ್ಮೃತಿ? ನನಗೆ ಮಾಡಿದ ಅನ್ಯಾಯವನ್ನೇ ಮೆಲುಕುತ್ತಾ, ಯಾವಾಗ ಅದನ್ನು ಬಡ್ಡಿ ಸಹಿತ ಕೊಡುವೆನೊ ಎಂದು ಮರೆಯದಂತೆ ಕಾಪಾಡಿಕೊಂಡಿರುವುದಲ್ಲ. ಇನ್ನೊಬ್ಬರು ನಮಗೆ ಮಾಡಿದ ಒಳ್ಳೆಯದನ್ನು ಎಂದೆಂದಿಗೂ ಮರೆಯದೆ ನಮ್ಮ ಸ್ಮೃತಿ ಭಂಡಾರದಲ್ಲಿ ಅದನ್ನು ಒಂದು ಅನರ್ಘ್ಯ ರತ್ನದಂತೆ ಸಂರಕ್ಷಿಸುವುದು. ನನ್ನ ಹೃದಯ ಯಾವಾಗಲೂ ಅವರಿಗೆ ಕೃತಜ್ಞತೆಯ ಹೊನಲನ್ನು ಹರಿಸುತ್ತಿರಬೇಕು. ಇದೆಲ್ಲ ಅವರಿಗೆ ಬೇಕೆಂತಲ್ಲ. ಆದರೆ ನಮ್ಮ ಶ್ರೇಯಸ್ಸಿಗೆ ದಾರಿ ಅದು.</p>
  <p>ಮೇಧಸ್ಸು ಎಂದರೆ ಬುದ್ಧಿಶಕ್ತಿ. ಒಂದು ಮನೆಯನ್ನು ಚೆನ್ನಾಗಿ ನಡೆಸಿಕೊಂಡು ಹೋಗಬೇಕಾದರೆ ದೊಡ್ಡ ಜಾಣ್ಮೆ ಬೇಕಾಗುವುದು. ಮನೆ ಎಂದರೆ ನೆಂಟರು ಇಷ್ಟರು, ಮಕ್ಕಳು ಸ್ನೇಹಿತರು, ನೆರೆಹೊರೆಯವರು, ಇವರಿಗೆ ಸಂಬಂಧಪಟ್ಟ ಹಲವಾರು ಸಮಸ್ಯೆಗಳು ಉದ್ಭವಿಸುವುವು. ಅವುಗಳ ನ್ನೆಲ್ಲಾ ಎದುರಿಸಿ ಸಾವಧಾನದಿಂದ ಸಂಸಾರವನ್ನು ನಡೆಸುವುದಕ್ಕೆ ಬೇಕಾದಷ್ಟು ಬುದ್ಧಿವಂತಿಕೆ ಬೇಕು.</p>
  <p>ಧೃತಿ ಎಂದರೆ ಧೈರ್ಯ. ಗಂಡಸು ಸಮರಾಂಗಣದಲ್ಲಿ ತನ್ನ ಧೈರ್ಯ ತೋರಿಸುತ್ತಾನೆ. ಆದರೆ ಹೆಂಗಸಿನ ಕುರುಕ್ಷೇತ್ರವೇ ಮನೆ. ಎಷ್ಟೊಂದು ಕಷ್ಟ ನಷ್ಟಗಳು ಇವಳ ಸತ್ವವನ್ನು ಪರೀಕ್ಷಿಸುವುದಕ್ಕೆ ಕಾದು ನಿಂತಿವೆ! ಬೆಳಗಾದರೆ ಅವನ್ನು ಎದುರಿಸುವುದೂ ಒಂದು ದೊಡ್ಡ ಧೈರ್ಯವೇ. ಸಮರಾಂಗಣ ದಲ್ಲಿ ವೀರ ತೋರುವ ಧೈರ್ಯ ಎಷ್ಟು ಮುಖ್ಯವೋ ನಮ್ಮ ದೇಶಕ್ಕೆ, ಅಷ್ಟೆ ಮುಖ್ಯ ನಾರಿ ತೋರುವ ಧೈರ್ಯ ಮನೆಯ ಶ್ರೇಯಸ್ಸಿಗೆ. </p>
  <p>ಕ್ಷಮೆ ನಾನು ಎನ್ನುವನು. ಕ್ಷಮೆಯಂತಹ ಗುಣ ಮತ್ತೊಂದಿಲ್ಲ. ಯಾರೇನು ಅನ್ಯಾಯ ಮಾಡಿದರೂ ಎಲ್ಲವನ್ನೂ ಮರೆತು, ಎಲ್ಲರಿಗೂ ಒಳ್ಳೆಯದನ್ನು ಆಶಿಸಬೇಕಾದರೆ ಹೃದಯ ಎಷ್ಟು ಉದಾರವಾಗಿರಬೇಕು. ರಾಮಾಯಣದಲ್ಲಿ ಸೀತೆಯ ಶೀಲದಲ್ಲಿ ಈ ಗುಣವನ್ನು ಸುಂದರವಾಗಿ ಚಿತ್ರಿಸಿದ್ದಾನೆ ಕವಿ ವಾಲ್ಮೀಕಿ. ರಾವಣನ ವಧೆ ಆಯಿತು ಎಂಬ ಸಮಾಚಾರವನ್ನು ಹನುಮಂತ ಬಂದು ಸೀತೆಗೆ ಕೊಡುತ್ತಾನೆ. ಇದನ್ನು ಕೇಳಿದಾಗ ಅವಳಿಗೆ ಪರಮಾನಂದವಾಗುವುದು. ಅವಳು ಆಗ, ಮಗು ನನಗೆ ಇಂತಹ ಪ್ರಿಯವಾದ ವಾರ್ತೆಯನ್ನು ತಂದಿರುವೆ. ನಿನಗೆ ಕೊಡುವುದಕ್ಕೆ ನನ್ನಲ್ಲಿ ಏನೂ ಇಲ್ಲವಲ್ಲ ಎಂದು ವ್ಯಥೆಪಡುತ್ತಾಳೆ. ಆಗ ಹನುಮಂತ ನಿಮಗೆ ಒಂದು ಸಾಧ್ಯ, ದಯವಿಟ್ಟು ಅದನ್ನು ಕೊಡಿ ಎನ್ನುತ್ತಾನೆ. ಅದೇನು ಎಂದು ಕೇಳಿದಾಗ ನಿಮ್ಮನ್ನು ಹಿಂಸಿಸುತ್ತಿದ್ದ ರಾಕ್ಷಸಿಯರಿಗೆ ಸ್ವಲ್ಪ ಬುದ್ಧಿ ಕಲಿಸಬೇಕೆಂದಿರುವೆ. ಅದಕ್ಕೆ ಅವಕಾಶ ಕೊಡಿ ಎಂದು ಕೇಳುತ್ತಾನೆ ಹನುಮಂತ. ಆಗ ಸೀತೆ, ರಾಕ್ಷಸಿಯರು ಪರಾಧೀನರು, ಅವರ ಸ್ವಾಮಿ ಹೇಳಿದಂತೆ ಮಾಡಿದರು. ಅದಕ್ಕಾಗಿ ಅವರನ್ನು ದೂರ ಕೂಡದು. ಪ್ರಪಂಚದಲ್ಲಿ ಎಂತಹ ತಪ್ಪನ್ನು ಮಾಡಿದ್ದರೂ ಅದನ್ನು ಕ್ಷಮಿಸಬೇಕು. ತಪ್ಪನ್ನು ಮಾಡದವರು ಯಾರಿದ್ದಾರೆ? ಎನ್ನುತ್ತಾಳೆ ಜಾನಕಿ.</p>
  <p>ಭಗವಂತ ಹೇಗೆ ಬಾಹ್ಯ ಪ್ರಪಂಚದಲ್ಲಿ ನಮ್ಮನ್ನು ಆಕರ್ಷಿಸುವ ಅದ್ಭುತ ಕಾರ್ಯಗಳಲ್ಲಿ ಇದ್ದಾನೆಯೋ ಹಾಗೆಯೆ ಮನೆಮನೆಯಲ್ಲಿ ಯಾರ ಕಣ್ಣಿಗೂ ಬೀಳದೆ ದೈನಂದಿನ ಕೆಲಸ ಕಾರ್ಯಗಳನ್ನು ಸುಸೂತ್ರವಾಗಿ ಮಾಡಿಕೊಂಡು ಹೋಗುತ್ತ, ಶಾಂತಿ ಸಮಾಧಾನಗಳನ್ನು ಚೆಲ್ಲುತ್ತಿರುವ ನಾರಿಯರ ಶೀಲದಲ್ಲಿಯೂ ತಾನಿರುವೆ ಎನ್ನುತ್ತಾನೆ.</p>
  <div>ಬೃಹತ್ಸಾಮ ತಥಾ ಸಾಮ್ನಾಂ ಗಾಯತ್ರೀ ಛಂದಸಾಮಹಮ್ ।<br/>ಮಾಸಾನಾಂ ಮಾರ್ಗಶೀರ್ಷೋ<span class="en">s</span>ಹಮೃತೂನಾಂ ಕುಸುಮಾಕರಃ 	॥ ೩೫ ॥</div>
  <div>ನಾನು ಸಾಮಗಳಲ್ಲಿ ಬೃಹತ್ಸಾಮ, ಛಂದಸ್ಸುಗಳಲ್ಲಿ ಗಾಯತ್ರಿ, ಮಾಸಗಳಲ್ಲಿ ಮಾರ್ಗಶೀರ್ಷ ಮತ್ತು ಪುತು ಗಳಲ್ಲಿ ವಸಂತ.</div>
  <p>ಹಿಂದೆಯೆ ವೇದಗಳಲ್ಲಿ ನಾನು ಸಾಮವೇದವೆಂದು ಶ್ರೀಕೃಷ್ಣನು ಹೇಳಿರುವನು. ಇಲ್ಲಿ ಆ ಸಾಮವೇದದಲ್ಲಿ ಬರುವ ಬೃಹತ್ಸಾಮ ಎಂಬ ಭಾಗ ಮುಖ್ಯ. ಕಾಯಿಯೊಳಗೆ ತಿರುಳು ಇದ್ದಂತೆ. ವೇದಮಂತ್ರಗಳನ್ನು ಹಲವು ಛಂದಸ್ಸುಗಳಲ್ಲಿ ಬರೆದಿರುವರು. ಅವುಗಳಲ್ಲಿ ಗಾಯತ್ರಿ ಎಂಬುದು ಒಂದು ಛಂದಸ್ಸು. ಈ ಛಂದಸ್ಸಿನಲ್ಲಿಯೇ ಗಾಯತ್ರೀ ಮಂತ್ರ ಕೂಡ ಇರುವುದು. ಇಂದಿಗೂ ಕೂಡ ಪ್ರತಿಯೊಬ್ಬ ಹಿಂದೂವಿಗೂ ಗೊತ್ತಿರುವ ಪವಿತ್ರವಾದ ಮಂತ್ರ ಇದು. ಮೂರು ಲೋಕಗಳನ್ನೂ ಸೃಷ್ಟಿಸಿರುವ ಆ ಚೈತನ್ಯ, ನನ್ನ ಬುದ್ಧಿಯನ್ನು ಪ್ರಚೋದಿಸಲಿ ಎಂದು ಹೇಳುವುದು ಆ ಮಂತ್ರ. ಮಾಸಗಳಲ್ಲಿ ಮಾರ್ಗಶೀರ್ಷ ಎನ್ನುವನು. ಈ ಮಾಸದಲ್ಲಿಯೇ ವ್ರತಗಳು ಜಾಸ್ತಿ. ವೈದಿಕ ಕಾಲದಲ್ಲಿ ಈ ಮಾಸದಿಂದಲೇ ವರುಷ ಪ್ರಾರಂಭ ಆಗುತ್ತಿತ್ತು. ಚಂದ್ರ ಈ ಮಾಸದಲ್ಲಿ ಪೂರ್ಣಿಮೆಯ ದಿನ ಮಾರ್ಗಶಿರ ನಕ್ಷತ್ರ ರಾಶಿಯಲ್ಲಿ ಇರುವನು. ಪುತುಗಳಲ್ಲೆಲ್ಲ ವಸಂತ ಬಹಳ ಆಹ್ಲಾದಕರವಾಗಿರು ವುದು. ಅತಿ ಛಳಿಯೂ ಇಲ್ಲ, ಅತಿ ಬಿಸಿಲೂ ಇಲ್ಲ. ಹೊರಗೆ ಪ್ರಕೃತಿಯೆಲ್ಲ ಚಿಗುರಿನಿಂದ ಕೂಡಿ ನೋಡಲು ಅಂದವಾಗಿ ಕಾಣುವುದು.</p>
  <div>ದ್ಯೂತಂ ಛಲಯತಾಮಸ್ಮಿ ತೇಜಸ್ತೇಜಸ್ವಿನಾಮಹಮ್ ।<br/>ಜಯೋ<span class="en">s</span>ಸ್ಮಿ ವ್ಯವಸಾಯೋ<span class="en">s</span>ಸ್ಮಿ ಸತ್ತ್ವಂ ಸತ್ತ್ವವತಾಮಹಮ್	॥ ೩೬ ॥</div>
  <div>ಮೋಸ ಮಾಡುವುದರಲ್ಲಿ ದ್ಯೂತವೂ, ತೇಜಸ್ವಿಗಳ ತೇಜಸ್ಸೂ ನಾನೇ ಆಗಿರುವೆನು. ನಾನು ಜಯಶಾಲಿಗಳ ಜಯ, ವ್ಯವಸಾಯಿಗಳ ವ್ಯವಸಾಯ ಮತ್ತು ಸಾತ್ವಿಕರ ಸತ್ತ್ವ.</div>
  <p>ನಾನು ಮೋಸ ಮಾಡುವವರಲ್ಲಿ ದ್ಯೂತ ಎನ್ನುತ್ತಾನೆ. ಆ ಮೋಸದ ಹಿಂದೆ ಇರುವ ಜಾಣ್ಮೆಯೂ ಇವನದೆ. ಆಟದಲ್ಲಿ ಇನ್ನೊಬ್ಬನನ್ನು ಸೋಲಿಸಬೇಕಾದರೆ ಆಡುವವನು ಬೀಳುವ ಗರದ ಮೇಲೆ ತನ್ನ ಆಟವನ್ನು ಆಡಬೇಕಾಗಿದೆ. ತನಗೆ ಬೇಕಾದ ಗರ ಬಿದ್ದರೆ ಯಾರು ಬೇಕಾದರೂ ಗೆಲ್ಲುತ್ತಾರೆ, ಬೇಡದ ಗರ ಬಿದ್ದರೂ ಗೆಲ್ಲುವವನೇ ನಿಜವಾದ ಆಟಗಾರ. ಈ ಆಟವನ್ನು ಅನೇಕ ವೇಳೆ ಇನ್ನೊಬ್ಬನಲ್ಲಿರುವ ದುಡ್ಡನ್ನು ಸುಲಿಯುವುದಕ್ಕೆ ಆಡುತ್ತಾರೆ. ಕೌರವರು ಪಾಂಡವರನ್ನು ಸೋಲಿಸಿದ್ದು ಹೀಗೆ. ಇಲ್ಲಿ ರಹಸ್ಯವಾಗಿ ಗುಟ್ಟಾಗಿ ಏನನ್ನೂ ಮಾಡುವುದಿಲ್ಲ. ಕಳ್ಳತನ, ದರೋಡೆ, ಕೊಲೆ ಹಾಗಲ್ಲ. ಈ ಆಟದಲ್ಲಿ ಇಬ್ಬರೂ ಅದಕ್ಕೆ ಸಿದ್ಧರಾಗಿರುತ್ತಾರೆ. ಸುತ್ತಲೂ ಬೇಕಾದಷ್ಟು ಜನ ಇದನ್ನು ನೋಡಲು ನೆರೆದಿರು ವರು. ಇಲ್ಲಿ ತನ್ನ ಬುದ್ಧಿವಂತಿಕಯಿಂದ ಒಬ್ಬ ಗೆಲ್ಲುವನು. ಇನ್ನೊಬ್ಬನ ಹಣವನ್ನು ಅಪಹರಿಸುವುದಕ್ಕೆ ಹಲವು ರೀತಿಗಳಿವೆ. ಅವುಗಳಲ್ಲೆಲ್ಲ ನಾನು ದ್ಯೂತ ಎನ್ನುತ್ತಾನೆ. </p>
  <p>ತೇಜಸ್ ಎಂಬ ಪದ ಧ್ವನಿವೂರ್ಣವಾದುದು. ಒಬ್ಬ ತಾನು ಯಾರು ಎಂಬುದನ್ನು ಹೇಳಿಕೊಳ್ಳಲೇಬೇಕಾಗಿಲ್ಲ. ಬ್ರಹ್ಮತೇಜಸ್ಸಾಗಲೀ ಕ್ಷಾತ್ರತೆಜಸ್ಸಾಗಲಿ ಅವನಲ್ಲಿ ಉಕ್ಕಿ ಬರುತ್ತಿರುವುದು! ನೋಡಿದವರು ಅದರಿಂದ ಆಕರ್ಷಿತರಾಗುವರು. ಒಬ್ಬನ ವ್ಯಕ್ತಿತ್ವದ ಸಾರವೇ ತೇಜಸ್ಸು ಎಂಬ ಪದದಲ್ಲಿದೆ. </p>
  <p>ಜಯಶಾಲಿಗಳಲ್ಲಿರುವ ಫಲವೇ ಜಯ. ಇವನು ಜಯಶಾಲಿಗಳ ಫಲಸ್ವರೂಪನಾಗಿದ್ದಾನೆ. ವ್ಯವಸಾಯಿಗಳಲ್ಲಿ ಎಂದರೆ ಕಷ್ಟಪಟ್ಟು ಕೆಲಸಮಾಡುವವರಲ್ಲಿ, ಅದು ಬೇಸಾಯ ಇರಬಹುದು, ಫ್ಯಾಕ್ಟರಿಗಳಲ್ಲಿ ಮಾಡುವ ಕೆಲಸ ಇರಬಹುದು, ಹಲವು ಕುಶಲಕಲೆಗಳು ಇರಬಹುದು, ಎಲ್ಲಿಯಾದರೂ ಆಗಲಿ ಒಬ್ಬ ಕಷ್ಟಪಟ್ಟು ಒಂದು ವಸ್ತುವನ್ನು ಉತ್ಪತ್ತಿಮಾಡುವುದರಲ್ಲಿ ನಿರತನಾಗಿರುವನೊ ಆ ಶ್ರಮದ ಹಿಂದೆ ಇವನೇ ಇರುವನು. ಅಂದರೆ ನಮ್ಮ ಜೀವನದಲ್ಲೆಲ್ಲಾ ಅವನು ಹಾಸುಹೊಕ್ಕಾಗಿರುವನು.ತೇಜಸ್ವಿಗಳಲ್ಲಿ ಹೆಚ್ಚು ಕಾಣುವನು. ಇತರರಲ್ಲಿ ಇಲ್ಲ ಎಂದಲ್ಲ. ಎಲ್ಲರನ್ನೂ ಆಕರ್ಷಿಸುವಷ್ಟು ಇಲ್ಲ ಅಷ್ಟೆ. ಹಾಗೆಯೆ ಶ್ರಮಜೀವಿಗಳ ಶ್ರಮದ ಹಿಂದೆಯೂ ಅವನಿರುವನು.</p>
</html>
