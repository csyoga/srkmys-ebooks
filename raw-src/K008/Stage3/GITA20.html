<?xml version="1.0"?>
<html>
  <div>ಸರ್ವದ್ವಾರಾಣಿ ಸಂಯಮ್ಯ ಮನೋ ಹೃದಿ ನಿರುಧ್ಯ ಚ ।<br/>ಮೂರ್ಧ್ನ್ಯಾಧಾಯಾತ್ಮನಃ ಪ್ರಾಣಮಾಸ್ಥಿತೋ ಯೋಗಧಾರಣಾಮ್ 	॥ 12 ॥<br/>ಓಮಿತ್ಯೇಕಾಕ್ಷರಂ ಬ್ರಹ್ಮ ವ್ಯಾಹರನ್ ಮಾಮನುಸ್ಮರನ್ ।<br/>ಯಃ ಪ್ರಯಾತಿ ತ್ಯಜನ್ ದೇಹಂ ಸ ಯಾತಿ ಪರಮಾಂ ಗತಿಮ್ 	॥ 13 ॥</div>
  <div>ಇಂದ್ರಿಯಗಳ ಸರ್ವದ್ವಾರಗಳನ್ನು ತಡೆದು, ಮನಸ್ಸನ್ನು ಹೃದಯದಲ್ಲಿ ಸ್ಥಿರಗೊಳಿಸಿ ಪ್ರಾಣವಾಯುವನ್ನು ಶಿರಕ್ಕೆ ಏರಿಸಿ, ಸಮಾಧಿಸ್ಥನಾಗಿ, ‘ಓಂ’ ಎಂಬ ಏಕಾಕ್ಷರ ಬ್ರಹ್ಮದ ಉಚ್ಚಾರಣೆ ಮಾಡುತ್ತಾ ನನ್ನನ್ನು ಸ್ಮರಿಸುತ್ತ ಯಾವ ಮಾನವ ದೇಹತ್ಯಾಗ ಮಾಡುವನೊ ಅವನಿಗೆ ಪರಮಗತಿ ಸಿಕ್ಕುತ್ತದೆ.</div>
  <p>ಸಂಯಮ ಎಂಬುದು ಇಂದ್ರಿಯಗಳನ್ನು ಸ್ಥೂಲವಾಗಿ ಮತ್ತು ಸೂಕ್ಷ್ಮವಾಗಿ ನಿಗ್ರಹಿಸುವುದಕ್ಕೆ ಅನ್ವಯಿಸುವುದು. ಮೊದಲು ಸ್ಥೂಲವಾಗಿ, ಇಂದ್ರಿಯಗಳು ಅದರ ವಿಷಯಗಳ ಕಡೆ ಹೋಗದಂತೆ ನೋಡಿಕೊಳ್ಳಬೇಕು. ಅನಂತರ ಮನಸ್ಸಿನಲ್ಲಿರುವ ಸೂಕ್ಷ್ಮ ವಾಸನೆಗಳನ್ನು ಅದಕ್ಕೆ ವಿರೋಧವಾದ ಭಾವನೆಗಳಿಂದ ತೊಳೆಯಬೇಕು. ಇಂದ್ರಿಯಗಳಲ್ಲಿ ಒಂದರಷ್ಟೇ ಮತ್ತೊಂದು ನಮ್ಮನ್ನು ಪತನಕ್ಕೆ ಒಯ್ಯುವುದು. ಒಂದು ಬಾಗಿಲನ್ನು ಮುಚ್ಚಿದರೆ ಸಾಲದು. ಮತ್ತೊಂದು ಬಾಗಿಲಿನ ಮೂಲಕ ಹೆಚ್ಚಾಗಿ ಹೋಗುವುದು. ಆದಕಾರಣವೇ ಹೊರಗೆ ಹೋಗುವ ಎಲ್ಲಾ ಬಾಗಿಲುಗಳನ್ನು ಮುಚ್ಚಬೇಕು.</p>
  <p>ಮನಸ್ಸನ್ನು ಹೃದಯದಲ್ಲಿ ನೆಲೆಸುವಂತೆ ಮಾಡಬೇಕು. ಅದನ್ನು ಅಂತರ್ಮುಖ ಮಾಡಬೇಕು. ದೇವರೆಲ್ಲೊ ಹೊರಗೆ ಸಿಕ್ಕುವವನಲ್ಲ. ಅವನನ್ನು ತಡಕಬೇಕಾದರೆ ಒಳಗೆ ಮುಳುಗಬೇಕು. ಅದಕ್ಕೆ ಯೋಗಿಗಳು ಧ್ಯಾನ ಮಾಡುವಾಗ ಕಣ್ಣನ್ನು ಮುಚ್ಚಿಕೊಂಡಿರುವರು. ಅವರೆಲ್ಲೊ ಆಕಾಶದ ಕಡೆ ನೋಡುತ್ತಿರವವರಲ್ಲ. ಹೊರಗಿಗಿಂತ ಆಳವಾಗಿರುವುದು ಒಳಗೆ. ಹೊರಗಿನದು ಒಳಗಿನ ಎಲ್ಲೋ ಒಂದು ಸಣ್ಣ ಅಂಶ. ಅದಕ್ಕೆ ಯೋಗಿ ತನ್ನಲ್ಲಿ ಹಿಂದೆ ಹೋಗುವನು.</p>
  <p>ಪ್ರಾಣವಾಯುವು ಉಳಿದ ಕಾಲದಲ್ಲಿ ದೇಹದ ಎಲ್ಲಾ ಕಡೆಯೂ ವ್ಯಾಪಿಸಿಕೊಂಡಿರುವುದು. ಅಂತ್ಯ ಕಾಲದಲ್ಲಿ ಯೋಗಿ ಅದನ್ನೆಲ್ಲ ಸೆಳೆದುಕೊಂಡು ಶಿರದಲ್ಲಿ ನಿಲ್ಲಿಸುತ್ತಾನೆ. ಆಕಾಶವಿಮಾನ ಮೇಲೆ ಹಾರಿಹೋಗುವುದಕ್ಕೆ ಮುಂಚೆ ವಿಮಾನ ನಿಲ್ದಾಣದಲ್ಲಿರುವಂತೆ, ಪ್ರಾಣ ಶಿರೋಮಧ್ಯದಲ್ಲಿರುವುದು ಈ ದೇಹವನ್ನು ಬಿಡುವುದಕ್ಕೆ ಮುಂಚೆ. ಆಗ ಓಂಕಾರವನ್ನು ಮನದಲ್ಲಿಯೇ ಉಚ್ಚರಿಸುತ್ತಿರುವನು. ಓಂಕಾರವೇ ಶಬ್ದ ಬ್ರಹ್ಮ. ಅದನ್ನು ಸಂಕ್ಷಿಪ್ತ ಬ್ರಹ್ಮವೆಂದೂ ಕರೆಯಬಹುದು. ಅದು ಸಗುಣ- ನಿರ್ಗುಣ ಉಪಾಸನೆಗಳೆರಡಕ್ಕೂ ಸೇತುವೆಯಂತೆ ಇರುವುದು. ಓಂಕಾರವನ್ನು ಉಚ್ಚರಿಸುತ್ತ, ಅದಕ್ಕೆ ಸಂಬಂಧಪಟ್ಟ ಭಾವನೆಯನ್ನು ಚಿಂತಿಸುತ್ತ, ಪ್ರಾಣವನ್ನು ತ್ಯಜಿಸಿದವನು ಶ್ರೇಷ್ಠವಾದ ಗತಿಯನ್ನು ಪಡೆಯುತ್ತಾನೆ. ಶ್ರೇಷ್ಠವಾದ ಗತಿ ಎಂದರೆ ಹಿಂದಿರುಗಿ ಬರದೆ ಹೋಗುವ ಸ್ಥಿತಿ. ಅವನು ಹುರಿದ ಬೀಜದಂತೆ ಆಗುತ್ತಾನೆ. ಸಂಸ್ಕಾರಗಳೆಲ್ಲ ದಗ್ಧವಾಗಿ ಹೋಗುವುವು. ಮತ್ತೊಮ್ಮೆ ಜನ್ಮವೆತ್ತಿ ಬರುವುದಕ್ಕೆ ಬೇಕಾದ ಆಸೆಯ ಮೊಳಕೆಯೇ ಅಲ್ಲಿರುವುದಿಲ್ಲ. ಅವನು ಮುಕ್ತನಾಗುತ್ತಾನೆ.</p>
  <div>ಅನನ್ಯಚೇತಾಃ ಸತತಂ ಯೋ ಮಾಂ ಸ್ಮರತಿ ನಿತ್ಯಶಃ ।<br/>ತಸ್ಯಾಹಂ ಸುಲಭಃ ಪಾರ್ಥ ನಿತ್ಯಯುಕ್ತಸ್ಯ ಯೋಗಿನಃ 	॥ 14 ॥</div>
  <div>ಅರ್ಜುನ, ಚಿತ್ತವನ್ನು ಮತ್ತೆಲ್ಲಿಯೂ ಇಡದೆ ಯಾರು ನಿತ್ಯ ನಿರಂತರ ನನ್ನ ಸ್ಮರಣೆಯನ್ನು ಮಾಡುತ್ತಾನೆಯೊ, ಆ ನಿತ್ಯಯುಕ್ತನಾದ ಯೋಗಿ ನನ್ನನ್ನು ಸಹಜವಾಗಿ ಪಡೆಯುತ್ತಾನೆ.</div>
  <p>ಅಂತ್ಯ ಕಾಲದಲ್ಲಿ ಭಗವಂತನನ್ನು ಸ್ಮರಿಸುತ್ತ ಈ ಪ್ರಪಂಚವನ್ನು ತ್ಯಜಿಸಬೇಕಾದರೆ, ಬದುಕಿರು ವಾಗ ಚಿತ್ತವನ್ನು ಭಗವಂತನ ಮೇಲೆ ಇಟ್ಟಿರಬೇಕು. ಅಲ್ಲಿ ದೇವರಲ್ಲದ ಅನ್ಯ ವಿಷಯಕ್ಕೆ ಅವಕಾಶ ಇರಕೂಡದು. ಅನ್ಯ ವಿಷಯವಿದ್ದರೂ ಅದು ದೇವರಿಗಾಗಿ ಇರಬೇಕು. ಜೀವನದ ದ್ವಂದ್ವ ಅನುಭವ ಗಳ ಮೂಲಕ ಹೋಗುತ್ತಿರುವಾಗ ಅವನನ್ನು ಮಾತ್ರ ಅನುಗಾಲವೂ ಚಿಂತಿಸುತ್ತಿರುವನು ಭಕ್ತ. ಎಂತಹ ದುಃಖ ಬಂದರೂ ಭಗವಂತನನ್ನು ಮರೆಯುವುದಿಲ್ಲ. ಎಂತಹ ಸುಖ ಬಂದರೂ ಅವನನ್ನು ಮರೆಯುವುದಿಲ್ಲ.</p>
  <p>ನಿತ್ಯವೂ ಅವನನ್ನು ಚಿಂತಿಸುತ್ತಿರಬೇಕು. ಭಗವಂತನನ್ನು ಚಿಂತಿಸುವುದಕ್ಕೆ ರಜಾ ಇಲ್ಲ. ಜೀವನ ದಲ್ಲಿ ಆಫೀಸಿಗೆ ಹೋಗುವುದಕ್ಕೆ, ಶಾಲೆಗೆ ಹೋಗುವುದಕ್ಕೆ ರಜಾ ಇದೆ. ಆದರೆ ಭೂಮಿ ಸೂರ್ಯನ ಸುತ್ತಲೂ ಸುತ್ತುವುದಕ್ಕೆ ರಜಾ ಇಲ್ಲ. ಅದರಂತೆಯೇ ಯಾವಜ್ಜೀವನವೂ ಭಗವಂತನ ಕಡೆ ಮನಸ್ಸು, ನದಿ ಸಾಗರಕ್ಕೆ ಸೇರುವಂತೆ ಅವನ ಕಡೆಗೆ ತಿರುಗಿರಬೇಕು. ಭಗವಂತನ ಚಿಂತೆ ನಮ್ಮ ನಿತ್ಯ ವ್ಯವಹಾರಕ್ಕೇ ಹಿನ್ನೆಲೆಯಾಗಿರಬೇಕು.</p>
  <p>ಹೀಗೆ ನಿತ್ಯವೂ ದೇವರೊಡನೆ ಕೂಡಿಕೊಂಡಿರುವ ಯೋಗಿಗೆ ಕೊನೆಗಾಲದಲ್ಲಿ ದೇವರಲ್ಲಿ ಸೇರುವುದು ಸುಲಭವಾಗುವುದು. ಇದನ್ನು ಮುಂಚೆ ಒಂದು ಬಲವಾದ ಅಭ್ಯಾಸವನ್ನಾಗಿ ಮಾಡಿ ಕೊಂಡಿದ್ದರೆ ಕೊನೆಗಾಲದಲ್ಲಿ ಸುಲಭವಾಗಿ ಅವನನ್ನು ಕುರಿತು ಚಿಂತಿಸಬಹುದು. ಬದುಕಿರುವಾಗ ಅಭ್ಯಾಸವಿಲ್ಲದೆ ಕೊನೆಗಳಿಗೆಯಲ್ಲಿ ಭಗವಂತನನ್ನು ಸ್ಮರಿಸುವುದಕ್ಕೆ ಆಗುವುದಿಲ್ಲ.</p>
  <div>ಮಾಮುಪೇತ್ಯ ಪುನರ್ಜನ್ಮ ದುಃಖಾಲಯಮಶಾಶ್ವತಮ್ ।<br/>ನಾಪ್ನುವಂತಿ ಮಹಾತ್ಮಾನಃ ಸಂಸಿದ್ಧಿಂ ಪರಮಾಂ ಗತಾಃ 	॥ 15 ॥</div>
  <div>ನನ್ನನ್ನು ಸೇರಿ ಪರಮಗತಿಯನ್ನು ಹೊಂದಿರುವ ಮಹಾತ್ಮರು, ದುಃಖದ ಮನೆಯೂ, ಅಶಾಶ್ವತವೂ ಆದ ಪುನರ್ಜನ್ಮವನ್ನು ಮತ್ತೆ ಹೊಂದುವುದಿಲ್ಲ.</div>
  <p>ದೇವರನ್ನು ಮುಟ್ಟಿದವರು ಪ್ರಪಂಚಕ್ಕೆ ಇನ್ನು ಮೇಲೆ ಬರುವುದಿಲ್ಲ. ಆವಿಗೆಯ ಮನೆಯಲ್ಲಿ ಬೆಂದ ಮಡಕೆಯನ್ನು ಪುನಃ ಚಕ್ರದ ಮೇಲೆ ತರುವುದಕ್ಕೆ ಆಗುವುದಿಲ್ಲ. ದೇವರನ್ನು ಮುಟ್ಟಿದ ಜೀವಿ ಸಂಸಾರದ ಬಾಂಡಲೆಯಿಂದ ಹಾರಿಹೋದವನು. ಇದನ್ನು ಪರಮಗತಿ ಎನ್ನುತ್ತಾರೆ. ಯಾವ ಗತಿ ಯನ್ನು ಸೇರಿದ ಮೇಲೆ, ಇನ್ನು ಹೆಚ್ಚಾಗಿ ಪಡೆಯುವುದಕ್ಕೆ ಯಾವುದೂ ಇಲ್ಲವೊ ಮತ್ತು ನಾವು ಹಿಂದಕ್ಕೆ ಬರಲಾರೆವೊ ಅದು ಪರಮಗತಿ.</p>
  <p>ಈ ಸಂಸಾರದ ಸ್ವಭಾವವನ್ನು ವಿವರಿಸುತ್ತಾನೆ. ಇದು ದುಃಖಾಲಯ. ಸಂಸಾರವೆಂದರೆ ದುಃಖದ ತೌರುಮನೆ. ಎಲ್ಲರಿಗೂ ಒಂದು ಬಗೆಯ ದುಃಖ ಕಾದಿದೆ ಪೀಡುಸುವುದಕ್ಕೆ. ದೇಹವನ್ನು ತೆಗೆದು ಕೊಂಡರೆ ಸಾಕು; ಒಬ್ಬೊಬ್ಬನಿಗೆ ಒಂದೊಂದು ಕೊರತೆ. ಬಡಪಾಯಿಗೆ ಊಟದ, ಬಟ್ಟೆಯ, ವಸತಿಯ ಚಿಂತೆ. ಭಾಗ್ಯವಂತನಿಗೆ ತನ್ನ ವ್ಯಾಪಾರದ, ಹುದ್ದೆಯ ಲಾಭದ ಚಿಂತೆ. ಒಂದಿರುವವನಿಗೆ ಮತ್ತೊಂದರ ಚಿಂತೆ. ದೇಹ ಬಲವಾಗಿದ್ದರೆ ತಿನ್ನುವುದಕ್ಕೆ ಏನು ಇಲ್ಲ. ತಿನ್ನುವುದಕ್ಕೆ ಸಮೃದ್ಧಿಯಾಗಿ ದ್ದರೆ, ಒಂದು ತಿಂದರೆ ಜಾಸ್ತಿ, ಒಂದು ತಿಂದರೆ ಕಡಿಮೆ. ಮಕ್ಕಳಿಲ್ಲದವರಿಗೆ ಒಂದು ಚಿಂತೆ. ಮಕ್ಕಳಿದ್ದವರಿಗೆ ಹಲವು ಚಿಂತೆ. ಒಂದು ಸರಿಯಾಗಿದ್ದರೆ ಮತ್ತೊಂದು ಸರಿಯಾಗಿಲ್ಲ. ಅನೇಕ ವೇಳೆ ನಾವೇನು ಭಾವಿಸುತ್ತೇವೆ ಎಂದರೆ ನಮ್ಮಷ್ಟು ದುಃಖಪಟ್ಟವರು ಇನ್ನು ಯಾರೂ ಇಲ್ಲ ಎಂದು. ಹಾಗೆಯೇ ಎಲ್ಲರೂ ಭಾವಿಸುತ್ತಾರೆ. ಆದರೆ ಎಲ್ಲರ ಮನೆಯ ದೋಸೆಯೂ ತೂತು ಎನ್ನುವಂತೆ, ಎಲ್ಲರ ಬಾಳಿನ ಕಥೆಯೂ ತೂತಿನಿಂದ ತುಂಬಿದೆ. ಈ ದುಃಖವಿಲ್ಲದೆ ಇದ್ದರೆ ಸಂಸಾರವೇ ಆಗುತ್ತಿರಲಿಲ್ಲ. ಆದರೆ ಇಲ್ಲಿ ದುಃಖದ ವೈವಿಧ್ಯತೆ ಇದೆ. ಒಂದಾದ ಮೇಲೆ ಮತ್ತೊಂದು ಕಾದಿದೆ. ಒಂದು ದುಃಖದಿಂದ ಪಾರಾಗಿ, ಸಧ್ಯಕ್ಕೆ ಈಗ ನೆಮ್ಮದಿಯಾಗಿರುವೆ ಎನ್ನುವ ಹೊತ್ತಿಗೆ ಮತ್ತೊಂದು ದುಃಖ ನಮ್ಮ ಮೇಲೆ ಬೀಳುವುದಕ್ಕೆ ಅಣಿಯಾಗುತ್ತದೆ. ಇದು ಸಮುದ್ರದ ಮೇಲಿರುವ ಅಲೆಯಂತೆ. ಒಂದು ಅಲೆ ಬೀಳುವುದು, ಮತ್ತೊಂದು ಅಲೆ ಏಳುವುದು. ಈ ದುಃಖವನ್ನು ದೇವರು ಬೇಕೆಂತಲೆ ಇಲ್ಲಿ ಇಟ್ಟಿದ್ದಾನೆ. ಇಲ್ಲದೇ ಇದ್ದರೆ ಜೀವ ಮಾಗುವುದು ಹೇಗೆ? ಈ ಪ್ರಪಂಚದ ದುಃಖ ನಮಗೆ ತಾಕಿದಾಗಲೆ, ಅದರ ಚುರುಕು ತಾಕಿ, ನಾವು ಇಲ್ಲಿಂದ ಪಾರಾಗಲು ಯತ್ನಿಸಬೇಕಾದರೆ. ಬರೀ ಸುಖವೇ ಇದ್ದರೆ ಯಾರು ಪ್ರಪಂಚವನ್ನು ಬಿಡಲು ಯತ್ನಿಸುವರು? ದೇವರ ಕಡೆಗೆ ಬರಲು ಯಾರು ತವಕಪಡುವರು? ಉರಿಯುತ್ತಿರುವ ಒಲೆ ಮೇಲೆ ತಾನೆ ಬೀಜವನ್ನು ಹುರಿಯಬೇಕಾದರೆ. ಹುರಿಯು ವಾಗ ಒಮ್ಮೆ ಬಾಂಡಲೆಯಲ್ಲಿ ಮೇಲುಭಾಗಕ್ಕೆ ಬರುವುದು. ಆಗ, ಬೀಜ ಹಾಯಾಗಿದೆ ಎಂದು ಭಾವಿಸುವುದು. ಆದರೆ ಹುರಿಯುವವನು ಮೊಗಚೆಯಕಾಯಿಯನ್ನು ತೆಗೆದುಕೊಂಡು ಮೇಲಿರುವು ದನ್ನು ಕೆಳಕ್ಕೆ ತರುತ್ತಾನೆ, ಕೆಳಗಿರುವುದನ್ನು ಮೇಲಕ್ಕೆ ತರುತ್ತಾನೆ.<span class="en"/></p>
  <p>ಇದರ ಮತ್ತೊಂದು ಸ್ವಭಾವವೇ ಅಶಾಶ್ವತ. ಈಗ ನನಗೆ ಏನಾದರೂ ಚೂರು ಒಳ್ಳೆಯದು ಸಿಕ್ಕಿದೆ ಎಂದು ಭಾವಿಸೋಣ. ಅದು ಎಂದೆಂದಿಗೂ ನನ್ನ ಹತ್ತಿರ ಇರುವುದೆ? ಇಲ್ಲ. ಸ್ವಲ್ಪ ಹೊತ್ತಿನಲ್ಲಿಯೇ ಅದು ನನ್ನನ್ನು ಬಿಟ್ಟು ಹೋಗುವುದು. ಯಾರು ನಮಗೆ ತುಂಬಾ ಬೇಕಾಗಿರುವರೊ, ತುಂಬಾ ಪ್ರಿಯರಾಗಿರುವರೊ, ಯಾರಿದ್ದರೆ ಜೀವನಕ್ಕೆ ನಮಗೆ ಒಂದು ಬೆಲೆ ಬರುವುದೊ ಅವರು ನಮ್ಮನ್ನು ಅಗಲಿ ಹೋಗುವರು. ಇಂದಿನ ಐಶ್ವರ್ಯ ನಾಳೆ ನಮ್ಮದಲ್ಲ. ಆರೋಗ್ಯ ನಾಳೆ ನಮ್ಮದಲ್ಲ. ಎಂತಹ ಘಟಾನುಘಟಿ ಬಲಿಷ್ಠರು ಮತ್ತು ಭೀಮನಂತೆ ಇದ್ದವರೆಲ್ಲ ಎಂತಹ ಶೋಚನೀಯ ರೋಗಕ್ಕೆ ತುತ್ತಾಗಿ ನರಳಿ ಅಂಗುಲ ಅಂಗುಲ ಸಾಯುತ್ತಾ ವ್ಯಥೆಪಡುವರು. ಶ್ರೀಮಂತರು, ನಮ್ಮ ಸಮಾನ ಇಲ್ಲ ಎಂದು ಮೆರೆದವರು, ಒಂದು ತುತ್ತು ಅನ್ನಕ್ಕೆ ಮನೆ ಮನೆ ಅಲೆದಿರುವರು. ಈ ಜೀವನದಲ್ಲಿ ಹೆಮ್ಮೆ ಪಡುವುದಕ್ಕೆ ಏನಿದೆ ನಮಗೆ? ಆದರೂ ಮನುಷ್ಯ ಮೂಢ. ಅನುಭವದಿಂದ ಬುದ್ಧಿ ಕಲಿಯಲಾರ. ಹಿಂದೆ ದುಃಖದ ಅನುಭವ ಇದೆ. ಮುಂದೆ ಅನುಭವಿಸಬೇಕಾದ ದುಃಖ ಸಿದ್ಧವಾಗುತ್ತಿದೆ ನಮ್ಮ ಮೇಲೆ ಬೀಳುವುದಕ್ಕೆ. ಆದರೂ ಇವುಗಳ ಮಧ್ಯದಲ್ಲಿ ಒಂದು ಚೂರು ಸುಖ ಸಿಕ್ಕಿತು ಎಂದರೆ ಮನುಷ್ಯ ಎಲ್ಲವನ್ನೂ ಮರೆತು ಆ ಸುಖವನ್ನು ನೆಕ್ಕುವನು. ಮಹಾಭಾರತದಲ್ಲಿ ಇದನ್ನು ವಿವರಿಸುವ ಒಂದು ಕಥೆ ಇದೆ. ಒಬ್ಬ ಕಾಡುದಾರಿಯಲ್ಲಿ ಹೋಗುತ್ತಿದ್ದವನು ಒಂದು ಹಾಳು ಭಾವಿಗೆ ಎಡವಿ ಬೀಳುತ್ತಾನೆ. ಬೀಳುವಾಗ ಮರದ ಒಂದು ಬೇರನ್ನು ಹಿಡಿದುಕೊಂಡು ಮಧ್ಯದಲ್ಲಿ ಜೋಲಾಡುತ್ತಿರುವನು. ಮೇಲೆ ಎರಡು ಹೆಗ್ಗಣಗಳು ಇವನು ಹಿಡಿದಿರುವ ಬೇರನ್ನು ಕತ್ತರಿಸುತ್ತಿವೆ. ಭಾವಿಯ ಒಳಗಡೆ ದೊಡ್ಡದೊಂದು ಹೆಬ್ಬಾವು ಇವನನ್ನು ನುಂಗಲು ಬಾಯನ್ನು ತೆರೆದುಕೊಂಡಿದೆ. ಆಗ ಇವನ ಪಕ್ಕದಲ್ಲಿ ಜೇನುಗೂಡೊಂದರಿಂದ ಜೇನುತುಪ್ಪ ತೊಟ್ಟಿಕ್ಕುವುದು. ಅದನ್ನು ಚೀಪಲು ನಾಲಗೆಯನ್ನು ನೀಡುವನು. ನಮಗೆ ಸಿಕ್ಕುವ ಸುಖವೂ ಹೀಗೆಯೆ. ಮಾರಿಗೆ ಬಲಿಗೆಂದೇ ಒಂದು ಕುರಿಯನ್ನು ಹೊಡೆದುಕೊಂಡು ಹೋಗುತ್ತಿರುವರು. ಇದರ ಬಲಿಗೆಂದೇ ದಾರಿಯಲ್ಲಿ ತೋರಣ ಕಟ್ಟಿದ್ದರೆ ಕುರಿ ಅದನ್ನು ತಿನ್ನುವುದು. ಸಾಯುವುದಕ್ಕೆ ಮುಂಚೆ ಸ್ವಲ್ಪ ಫಲಾಹಾರ! ಈ ಸಂಸಾರದ ದುಃಖದ ಪರಿಚಯ ಇರುವ ಮನುಷ್ಯ ಇನ್ನೊಮ್ಮೆ ಇಲ್ಲಿಗೆ ಬರಲು ಇಚ್ಛಿಸುವುದಿಲ್ಲ. ಹೋದರೆ ಬರದ ರೀತಿಯಲ್ಲಿ ಹೋಗುವುದಕ್ಕೆ ಯತ್ನಿಸುತ್ತಾನೆ. ಹಾಗೆ ಬರದ ರೀತಿಯಲ್ಲಿ ಹೋಗಬೇಕಾದರೆ, ಭಗವಂತನಿಂದ ನಮ್ಮ ಮನಸ್ಸನ್ನು ತುಂಬಿಸಿರಬೇಕು. ಇದು ಸೋರೆಯ ಬುರುಡೆ ನೀರಿನಲ್ಲಿ ತೇಲುವಂತೆ ನಮ್ಮನ್ನು ಸಂಸಾರದಲ್ಲಿ ತೇಲಿಸುವುದು ಮತ್ತು ಭಗವಂತನೆಡೆಗೆ ನಮ್ಮನ್ನು ಒಯ್ಯು ವುದು.</p>
  <div>ಆಬ್ರಹ್ಮಭುವನಾಲ್ಲೋಕಾಃ ಪುನರಾವರ್ತಿನೋ<span class="en">s</span>ಜುRನ ।<br/>ಮಾಮುಪೇತ್ಯ ತು ಕೌಂತೇಯ ಪುನರ್ಜನ್ಮ ನ ವಿದ್ಯತೇ 	॥ 16 ॥</div>
  <div>ಅರ್ಜುನ! ಬ್ರಹ್ಮಲೋಕ ಮೊದಲ್ಗೊಂಡು ಎಲ್ಲಾ ಲೋಕಗಳು ಬಂದು ಹೋಗತಕ್ಕವುಗಳು. ಆದರೆ ನನ್ನನ್ನು ಸೇರಿದ ಬಳಿಕ ಮನುಷ್ಯ ಮತ್ತೆ ಜನ್ಮವೆತ್ತಬೇಕಾಗಿಲ್ಲ.</div>
  <p>ಹಿಂದಿನ ಕಾಲದಲ್ಲಿ, ಪುರಾಣದಲ್ಲಿ, ಈ ಭೂಮಿ ಮಧ್ಯದಲ್ಲಿರುವುದಾಗಿಯೂ, ಅದರ ಮೇಲೆ ಏಳು ಲೋಕಗಳು ಕೆಳಗೆ ಏಳು ಲೋಕಗಳು ಇರುವುವು ಎಂದೂ ಹೇಳುತ್ತಾರೆ. ಆದರೆ ಈಗಿನ ಖಗೋಳ ಶಾಸ್ತ್ರದ ಭೂಮ ಕಲ್ಪನೆಯ ಎದುರಿಗೆ ನಮ್ಮ ಪುರಾಣವೂ ಕುಬ್ಜವಾಗುವುದು. ಆಕಾಶದಲ್ಲಿ ರುವ ನಕ್ಷತ್ರಗಳೆಲ್ಲ ಒಂದೊಂದು ಸೂರ್ಯಲೋಕವಾಗಿವೆ. ಆ ಸೂರ್ಯರಿಗೆ ಎಷ್ಟೋ ಗ್ರಹಗಳಿರುವುವು. ಆ ಗ್ರಹಗಳಲ್ಲಿ ಕೆಲವದರಲ್ಲಾದರೂ ಮನುಷ್ಯರು ಇರುವುದಕ್ಕೆ ಸಾಧ್ಯವಾದರೆ ಲಕ್ಷಾಂತರ ಲೋಕಗಳು ಆಗುವುವು. ಆದರೆ ಎಲ್ಲಿಗೆ ಹೋದರೂ ನಾವು ಅಲ್ಲಿ ಕರ್ಮವನ್ನು ಅನುಭವಿಸಿ ಆದಮೇಲೆ ಪುನಃ ಇಲ್ಲಿಗೆ ಬರಬೇಕಾಗಿದೆ. ಇಲ್ಲಿ ಫಲಾಪೇಕ್ಷೆಯಿಂದ ಪುಣ್ಯಕೆಲಸಗಳನ್ನು ಮಾಡಿದರೆ ಬೇರೆ ಲೋಕಕ್ಕೆ ಹೋಗಿ ಪುಣ್ಯ ಅನುಭವಿಸುತ್ತಾನೆ. ಆದರೆ ಎಂದೆಂದಿಗೂ ಅನುಭವಿಸುತ್ತಿರುವುದಕ್ಕೆ ಆಗುವುದಿಲ್ಲ. ನಮ್ಮ ಪುಣ್ಯತೀರಿದ ಮೇಲೆ ನಮ್ಮನ್ನು ಅಲ್ಲಿಂದ ಕೆಳಗೆ ಅಟ್ಟುವರು. ನಾವೊಂದು ನಾಟಕ ನೋಡಲು ಹೋದರೆ ಅದು ಮುಗಿದಾದ ಮೇಲೆ ನಾವು ಅಲ್ಲೇ ಇರುವುದಕ್ಕಾಗುವುದಿಲ್ಲ. ಪುನಃ ಮನೆಗೆ ಬರಬೇಕು. ಅದರಂತೆ ಬೇರೆ ಬೇರೆ ಲೋಕಗಳು. ಹಾಗೆಯೆ ಏನಾದರೂ ಪಾಪ ಮಾಡಿದರೆ, ಪಾಪ ಅನುಭವಿಸುವುದಕ್ಕೆ ಆ ಲೋಕಕ್ಕೆ ಹೋಗಿ ಅಲ್ಲಿ ಅದನ್ನು ಅನುಭವಿಸಿ ಆದಮೇಲೆ ಪುನಃ ನಾವು ಹಿಂತಿರುಗಬೇಕು.</p>
  <p>ಬರುವುದು-ಹೋಗುವುದರಿಂದ ತಪ್ಪಿಸಿಕೊಳ್ಳಬೇಕಾದರೆ ದೇವರನ್ನು ಸೇರಬೇಕು. ಆಗ ಮಾತ್ರ ಕರ್ಮ ತನ್ನ ಸಮನ್ನನ್ನು ನನ್ನ ಮೇಲೆ ಜಾರಿ ಮಾಡಲಾರದು. ನಾವು ಈ ಪ್ರಪಂಚಕ್ಕೆ ಅತೀತರಾಗಿ ಹೋಗುತ್ತೇವೆ, ಕಣ್ಣಾಮುಚ್ಚಾಲೆ ಆಟದಲ್ಲಿ ಅಡಗೂಲಜ್ಜಿಯನ್ನು ಮುಟ್ಟಿದವನು ಆಟದಿಂದ ಪಾರಾ ದಂತೆ, ಭಗವಂತನನ್ನು ಮುಟ್ಟಿದವನು ಸಂಸಾರದ ಆಟದಿಂದ ಪಾರಾಗುತ್ತಾನೆ.</p>
  <div>ಸಹಸ್ರಯುಗಪರ್ಯಂತಮಹರ್ಯದ್ಬ್ರಹ್ಮಣೋ ವಿದುಃ ।<br/>ರಾತ್ರಿಂ ಯುಗಸಹಸ್ರಾಂತಾಂ ತೇ<span class="en">s</span>ಹೋರಾತ್ರವಿದೋ ಜನಾಃ 	॥ 17 ॥</div>
  <div>ಬ್ರಹ್ಮನಿಗೆ ಸಾವಿರ ಯುಗ ಒಂದು ಹಗಲು. ಸಾವಿರ ಯುಗ ಒಂದು ರಾತ್ರಿ. ಇದನ್ನು ತಿಳಿದವರು ‘ಅಹೋ ರಾತ್ರವಿದರು’.</div>
  <p>ಇಲ್ಲಿ ಬ್ರಹ್ಮ ಎಂದರೆ ವೇದಾಂತದ ಪರಬ್ರಹ್ಮನಲ್ಲ. ಈ ಸೃಷ್ಟಿಯನ್ನು ಕೆಲವು ಕಾಲ ಆಳುವ ಒಂದು ಪದವಿಯನ್ನು ಅಲಂಕರಿಸಿರುವ ವ್ಯಕ್ತಿ. ನಾಲ್ಕು ಯುಗಗಳು ಸೇರಿದರೆ ಒಂದು ಮಹಾಯುಗ ವಾಗುತ್ತವೆ. ಇಂತಹ ಒಂದು ಸಾವಿರ ಮಹಾಯುಗವಾದರೆ ಬ್ರಹ್ಮನಿಗೆ ಒಂದು ರಾತ್ರಿ. ಇನ್ನೊಂದು ಸಾವಿರ ಮಹಾಯುಗವಾದರೆ ಅವನಿಗೆ ಒಂದು ಹಗಲು. ಬ್ರಹ್ಮ ಇಂತಹ ದಿನಗಳನ್ನು ಒಳಗೊಂಡು ಬರುತ್ತಾನೆ. ಇವೆಲ್ಲಾ ಕೆಲವು ಮಹಾನ್ ವ್ಯಕ್ತಿಗಳಿಗೆ ಸಿಕ್ಕುವ ಒಂದು ಪದವಿ.</p>
  <p>ಬ್ರಹ್ಮನ ಆಯುಸ್ಸಿನೊಂದಿಗೆ ನಮ್ಮ ಆಯುಸ್ಸನ್ನು ಹೋಲಿಸಿಕೊಂಡರೆ ಅದೊಂದು ಕಣ್ ಮಿಟುಕು. ಆ ಕಣ್ಮಿಟುಕಿನಲ್ಲಿ ನಮ್ಮ ಪಾಲಿಗೆ ಬರುವ ಸುಖದುಃಖ ಎನ್ನುವುದು ಎಂದರೆ, ನಮ್ಮ ಬಾಳು ಎಷ್ಟು ನಶ್ವರ, ಕ್ಷಣಿಕ, ಅದರಲ್ಲಿ ಉತ್ಸಾಹವನ್ನು ತಾಳಬಾರದು ಎಂದು ಭಾವಿಸುತ್ತಾನೆ. ನಿಜವಾಗಿ ಬ್ರಹ್ಮನ ಆಯುಸ್ಸಿನೊಡನೆ ನಮ್ಮದನ್ನು ಹೋಲಿಸಿಕೊಂಡಾಗ ನಮ್ಮದು ಎಷ್ಟು ಅಲ್ಪ ಎಂಬುದು ಅರಿವಾಗುವುದು. ಭಗವಂತನನ್ನು ಮುಟ್ಟಿದರೆ ನಾವು ಅನಂತಾತ್ಮನಲ್ಲಿ ಒಂದಾಗುತ್ತೇವೆ, ಭೂಮದಲ್ಲಿ ಒಂದಾಗುತ್ತೇವೆ. ಆ ಭೂಮ ನಮಗೆ ಬರಬೇಕಾದರೆ ಅಲ್ಪವನ್ನು ತ್ಯಜಿಸಬೇಕು. ಅಲ್ಪ ಹೋದೊಡನೆಯೇ ಭೂಮ ತಾನಿರುವೆ ಎಂದು ಹೇಳುವುದು. ಅಲೆಯ ಹಿಂದೆಯೇ ಅನಂತ ಸಾಗರವಿದೆ. ಆದರೆ ಅಲೆಯನ್ನು ನೋಡುತ್ತಿರುವಾಗ ನಮಗೆ ಸಾಗರ ಕಾಣುವುದಿಲ್ಲ. ಮುಕ್ತಿಯನ್ನು ಪಡೆಯುವುದು ಎಂದರೆ ಅನಂತಾತ್ಮನನ್ನು ಪಡೆಯುವುದು ಎಂದು ಅರ್ಥ.</p>
  <div>ಅವ್ಯಕ್ತಾದ್ವ್ಯಕ್ತಯಃ ಸರ್ವಾಃ ಪ್ರಭವಂತ್ಯಹರಾಗಮೇ ।<br/>ರಾತ್ರ್ಯಾಗಮೇ ಪ್ರಲೀಯಂತೇ ತತ್ರೈವಾವ್ಯಕ್ತಸಂಜ್ಞಕೇ 	॥ 18 ॥</div>
  <div>ಬ್ರಹ್ಮನ ಹಗಲು ಬಂದಾಗ ಅವ್ಯಕ್ತದಿಂದ ಎಲ್ಲವೂ ವ್ಯಕ್ತವಾಗುತ್ತವೆ. ರಾತ್ರಿಯಾದ ಕೂಡಲೆ ಅವು ಅವ್ಯಕ್ತದಲ್ಲಿ ಲೀನವಾಗುತ್ತವೆ.</div>
  <p>ಸೃಷ್ಟಿ ಹೇಗೆ ಆಗುವುದು ಎಂಬುದನ್ನು ವಿವರಿಸುವನು. ಈ ಸೃಷ್ಟಿ ಬ್ರಹ್ಮಾಂಡದಲ್ಲಿ ಹೇಗೆ ಆಗುತ್ತಿರುವುದೊ ಅದು ಪಿಂಡಾಂಡದಲ್ಲಿಯೂ ಆಗುತ್ತಿರುವುದು. ನಾವು ರಾತ್ರಿ ಮಲಗಿಕೊಳ್ಳುವಾಗ ನೋಡುವ ವಿಶ್ವವೆಲ್ಲ ಮಾಯವಾಗಿ ಹೋಗುವುದು. ಪುನಃ ನಾವು ಎಚ್ಚೆತ್ತಕೂಡಲೆ ಅದು ಬರುವುದು. ಅದರಂತೆಯೇ ಈ ಬ್ರಹ್ಮಾಂಡ. ಬ್ರಹ್ಮ ಎದ್ದಾಗ ಈ ವಿಶ್ವವೆಲ್ಲ ಜಾಗ್ರತವಾಗುವುದು. ಅವನು ಕಣ್ಣು ಮುಚ್ಚಿಕೊಂಡರೆ ಈ ವಿಶ್ವರೂಪವೆಲ್ಲ ಇಲ್ಲದೆ ಹೋಗುವುದು. ಹೇಗೆ ರಾತ್ರಿಯಾದೊಡನೆ ಅವ್ಯಕ್ತದ ಕತ್ತಲಿಗೆ ನಾಮರೂಪಗಳೆಲ್ಲ ಹೋಗಿ ಹಗಲಾದೊಡನೆ ನಾಮರೂಪಗಳೆಲ್ಲ ಪುನಃ ಅಲ್ಲಿಂದ ಬರುವುವೊ ಹಾಗೆ ಈ ಬ್ರಹ್ಮಾಂಡವೆಲ್ಲ ಬ್ರಹ್ಮನಿಂದ ಬಂದಿದೆ, ಪುನಃ ಬ್ರಹ್ಮನಲ್ಲಿಗೆ ಹೋಗುವುದು. ಇದನ್ನು ನಾವೇನೂ ಮಾಡಲಾರೆವು. ಸೃಷ್ಟಿ ಪ್ರಳಯಗಳೆಲ್ಲ ಅವನ ಕೈಯಲ್ಲಿವೆ.</p>
  <div>ಭೂತಗ್ರಾಮಃ ಸ ಏವಾಯಂ ಭೂತ್ವಾ ಭೂತ್ವಾ ಪ್ರಲೀಯತೇ ।<br/>ರಾತ್ರ್ಯಾಗಮೇ<span class="en">s</span>ವಶಃ ಪಾರ್ಥ ಪ್ರಭವತ್ಯಹರಾಗಮೇ 	॥ 19 ॥</div>
  <div>ಅರ್ಜುನ, ಈ ಪ್ರಾಣಿಗಳ ಸಮುದಾಯ ಹೀಗೆ ಹುಟ್ಟಿ ರಾತ್ರಿ ಆದೊಡನೆಯೆ ಲಯವಾಗಿ ಹೋಗುತ್ತವೆ; ಹಗಲಾಗುತ್ತಲೆ ಮತ್ತೆ ಹುಟ್ಟುತ್ತವೆ.</div>
  <p>ಬ್ರಹ್ಮನ ಹಗಲು ಬಂದೊಡನೆಯೆ ಈ ಪ್ರಾಣಿ ಸಮುದಾಯವೆಲ್ಲ ಹುಟ್ಟಿ ಬರುತ್ತವೆ. ಇದೇನು ಹೊಸ ಸೃಷ್ಟಿಯಲ್ಲ. ಇದೇ ಹಿಂದೆ ಎಷ್ಟೋ ಸಲ ಬಂದಿದೆ, ಮುಂದೆ ಬರುವುದಿದೆ. ಇದರ ಪರಿಚಯವಿಲ್ಲದವರು ಇದನ್ನೇ ಹೊಸದು ಎಂದು ಭಾವಿಸಬಹುದು. ಆದರೆ ಇದು ಸಮುದ್ರದ ಅಲೆಯಂತೆ ಮೇಲೆ ಏಳುವುದು, ಕೆಳಗೆ ಬೀಳುವುದು. ಈ ಅಲೆ ಹಿಂದೆ ಎಷ್ಟೋ ಸಲ ಎದ್ದಿದೆ, ಮುಂದೆ ಎಷ್ಟೋ ಸಲ ಏಳುವುದಿದೆ. ಪ್ರತಿಯೊಂದು ಸಲ ಸೃಷ್ಟಿಯಾದಾಗಲೂ ಜೀವರಾಶಿಗಳೆಲ್ಲ ಬರಲೇ ಬೇಕಾಗುವುದು–ಬದ್ಧಜೀವಿಗಳು, ಮುಕ್ತಜೀವಿಗಳಲ್ಲ. ಸುಮ್ಮನೇ ಕಾಲಕಳೆದರೆ ಜೀವಿ ಮುಕ್ತನಾಗು ವುದಿಲ್ಲ. ಮುಕ್ತನಾಗಬೇಕಾದರೆ ಅದಕ್ಕೆ ಪ್ರಯತ್ನ ಪಡಬೇಕು. ಸುಮ್ಮನೆ ಒಂದು ಕ್ಲಾಸಿನಲ್ಲಿ ಒಬ್ಬ ಇದ್ದಾನೆ ಎಂದು ಅವನನ್ನು ಮೇಲಿನ ತರಗತಿಗೆ ಹಾಕುವುದಕ್ಕೆ ಆಗುವುದಿಲ್ಲ. ಅವನು ಕಷ್ಟಪಟ್ಟು ಓದಿ ಕನಿಷ್ಠಾಂಶವನ್ನಾದರೂ ಗಳಿಸಬೇಕು. ಇಲ್ಲದೇ ಇದ್ದರೆ ಅವನು ಪುನಃ ಅದೇ ಕ್ಲಾಸಿನಲ್ಲಿ ಕುಳಿತುಕೊಳ್ಳಬೇಕಾಗಿದೆ. ಸುಮ್ಮನೆ ಪಕ್ಕದ ಕೋಣೆಯಲ್ಲೆ ಮೇಲಿನ ಕ್ಲಾಸಿದೆ ಎಂದು ಅಲ್ಲಿ ಹೋಗಿ ಕುಳಿತುಕೊಳ್ಳುವುದಕ್ಕೆ ಆಗುವುದಿಲ್ಲ. ಇಲ್ಲಿ ಬದ್ಧರಾದ ಜೀವರಾಶಿಗಳಿಗೆ ಸ್ವಾತಂತ್ರ್ಯವಿಲ್ಲ. ನಾವು ಬರುವುದಿಲ್ಲ ಎಂದರೂ ಯಾರೂ ಕೇಳುವುದಿಲ್ಲ. ಕರ್ಮದ ಹಗ್ಗ ನಮ್ಮ ಕುತ್ತಿಗೆಗೆ ಬಿಗಿದಿದೆ. ಪ್ರಕೃತಿ ನಮ್ಮನ್ನು ಎಳೆದುಕೊಂಡು ಬರುತ್ತದೆ. ಸರ್ಕಸ್ಸಿನಲ್ಲಿರುವ ಪ್ರಾಣಿಗಳು ಆಯಾಕಾಲಕ್ಕೆ ಮ್ಯಾನೇಜರ್ ಹೇಳಿದ ಹಾಗೆ ತಮ್ಮ ಬೋನಿನಿಂದ ಹೊರಗೆ ಬಂದು ಅವನು ಏನನ್ನು ಮಾಡಬೇಕೆಂದು ಹೇಳುವನೊ ಅದನ್ನು ಮಾಡಿ ಹೋಗಬೇಕಾಗಿದೆ. ಮಾಡುವುದಿಲ್ಲ ಎಂದು ಭಂಡತನ ಮಾಡಿದರೆ ಕಾದಿದೆ ಚಾವಟಿಯ ಏಟು. ಹಾಗೆಯೇ ಸೃಷ್ಟಿಯ ಸರ್ಕಸ್ಸಿನಲ್ಲಿ ಜೀವಿಗಳೆಂಬ ಪ್ರಾಣಿಗಳು ಅಭಿನಯಿಸಬೇಕಾ ಗಿದೆ. ಸರ್ಕಸ್ಸಿನಿಂದ ಓಡಿಹೋದರೆ ಮಾತ್ರ ಸ್ವಾತಂತ್ರ್ಯ. ಮುಕ್ತಜೀವಿಗಳೆಂದರೆ ಈ ಸೃಷ್ಟಿಯಿಂದ ಹೊರಗೆ ಹೋಗಿರುವವರು.</p>
  <div>ಪರಸ್ತಸ್ಮಾತ್ತು ಭಾವೋ<span class="en">s</span>ನ್ಯೋ<span class="en">s</span>ವ್ಯಕ್ತೋ<span class="en">s</span>ವ್ಯಕ್ತಾತ್ ಸನಾತನಃ ।<br/>ಯಃ ಸ ಸರ್ವೇಷು ಭೂತೇಷು ನಶ್ಯತ್ಸು ನ ವಿನಶ್ಯತಿ 	॥ 20 ॥</div>
  <div>ಈ ಅವ್ಯಕ್ತಕ್ಕೆ ಅತೀತವಾದ ಮತ್ತೊಂದು ಸನಾತನ ಅವ್ಯಕ್ತಭಾವವಿದೆ. ಸಕಲ ಪ್ರಾಣಿಗಳು ನಾಶವಾದರೂ ಈ ಸನಾತನ ಅವ್ಯಕ್ತಭಾವ ನಾಶವಾಗುವುದಿಲ್ಲ.</div>
  <p>ಇಲ್ಲಿ ಎರಡು ಅವ್ಯಕ್ತಗಳನ್ನು ಶ್ರೀಕೃಷ್ಣ ಹೇಳುತ್ತಾನೆ. ಒಂದು ಈ ಪ್ರಪಂಚಕ್ಕೆ ಬರುವುದಕ್ಕೆ ಮುಂಚೆ ಎಲ್ಲವೂ ಅವ್ಯಕ್ತ ಸ್ಥಿತಿಯಲ್ಲಿರುತ್ತವೆ. ಆದರೆ ಅವುಗಳಲ್ಲಿ ಅವಿದ್ಯೆ ಬೀಜರೂಪದಲ್ಲಿದೆ. ಯಾವಾಗ ಅವಕಾಶ ಸಿಕ್ಕುವುದೊ ಆಗ ಪುನಃ ಮೇಲೇಳುತ್ತದೆ. ಬೀಜದಲ್ಲಿ ಗಿಡ ಹೇಗೆ ಸುಪ್ತಾವಸ್ಥೆ ಯಲ್ಲಿದೆಯೊ ಹಾಗೆ. ನಾವು ಸುಷುಪ್ತಿಗೆ ಹೋದರೆ ಅವಿದ್ಯೆ ಬೀಜರೂಪದಲ್ಲಿರುತ್ತದೆ. ಆದರೆ ಅಲ್ಲಿಂದ ಎದ್ದು ಕನಸಿಗೊ, ಜಾಗ್ರತಾವಸ್ಥೆಗೊ ಬಂದರೆ ಸಾಕು, ಆಗಲೆ ಅವು ನಮ್ಮನ್ನು ಮೆಟ್ಟಿಕೊಳ್ಳು ತ್ತವೆ. ಕೆಲವು ವೇಳೆ ಜೇನುಗೂಡನ್ನು ಕೆಣಕಿ ನೀರಿನಲ್ಲಿ ಮುಳುಗುತ್ತೇವೆ ಅವುಗಳಿಂದ ಪಾರಾಗುವುದಕ್ಕೆ. ಆದರೆ ಅವು ನೀರಿನ ಮೇಲೆಯೇ ಹಾರಾಡುತ್ತಿರುತ್ತವೆ. ಯಾವಾಗ ನೀರಿನ ಮೇಲೆ ಮುಖ ಇಡುತ್ತೇವೋ ಆಗ ಅವು ನಮ್ಮನ್ನು ಕಚ್ಚಲು ಸಿದ್ಧವಾಗಿವೆ. ಇಲ್ಲಿ ಅವ್ಯಕ್ತ ಎಂಬುದು ಹಾಗಿದೆ. ನಮ್ಮ ಹಿಂದೆ ಮುಂದೆ ಕಾಡುವುದಕ್ಕೆ ಸಿದ್ಧವಾಗಿದೆ.</p>
  <p>ಮತ್ತೊಂದು ಅವ್ಯಕ್ತವೇ ಸನಾತನವಾದುದು. ಅಲ್ಲಿ ಯಾವ ಸಂಸ್ಕಾರವೂ ಇಲ್ಲ; ಯಾವ ಅಜ್ಞಾನವೂ ಇಲ್ಲ. ಅದು ಯಾವಾಗಲೂ ಇರುವುದು. ಈ ಪ್ರಪಂಚವೆಲ್ಲ ಬರುವುದಕ್ಕೆ ಮುಂಚೆ ಅದು ಇತ್ತು. ಈ ಪ್ರಪಂಚವೆಲ್ಲ ನಾಶವಾದಮೇಲೂ ಅದು ಇರುವುದು. ಆ ಅವ್ಯಕ್ತ ಬೇರೆ. ಅದು ಭಗವಂತನಿಗೆ ಸೇರಿದ ಅವ್ಯಕ್ತ. ನಮ್ಮ ಅವ್ಯಕ್ತ ಸ್ಥಿತಿ ಅಥವಾ ನಮ್ಮ ಸಮುದಾಯವನ್ನೆಲ್ಲ ಸೇರಿದ ಪ್ರಳಯ ಕಾಲದ ಅಥವಾ ಸೃಷ್ಟಿಗೆ ಮುಂಚಿನ ಅವ್ಯಕ್ತ ಸ್ಥಿತಿ ಬೇರೆ. ಇವುಗಳೆಲ್ಲ ಈಗ ಕಾಣದೆ ಇದ್ದರೂ ಮುಂದೆ ಯಾವುದೋ ರೂಪದಲ್ಲಿ ಕಾಣಿಸಿಕೊಂಡು ನಮ್ಮ ಕರ್ಮವನ್ನು ಸವೆಸಬೇಕಾಗಿದೆ. ಭಗ ವಂತನ ಅವ್ಯಕ್ತ ಸ್ವರೂಪವಾದರೊ ಯಾವ ಕರ್ಮ ನಿಯಮಕ್ಕೂ ಒಳಪಟ್ಟಿಲ್ಲದ ಸ್ಥಿತಿ. ಅದೆಂದಿಗೂ ನಾಶವಾಗುವುದಿಲ್ಲ. ಮಡಕೆಕುಡಿಕೆಗಳನ್ನು ಒಡೆದು ಹಾಕಿದರೆ ಅದರೊಳಗೆ ಇರುವ ಆಕಾಶವನ್ನು ನಾವು ಹೇಗೆ ಒಡೆದುಹಾಕಲಾರೆವೊ ಹಾಗೆ ಪರಮಾತ್ಮನ ಅವ್ಯಕ್ತ ಸ್ಥಿತಿ.</p>
  <div>ಅವ್ಯಕ್ತೋ<span class="en">s</span>ಕ್ಷರ ಇತ್ಯುಕ್ತಸ್ತಮಾಹುಃ ಪರಮಾಂ ಗತಿಮ್ ।<br/>ಯಂ ಪ್ರಾಪ್ಯ ನ ನಿವರ್ತಂತೇ ತದ್ಧಾಮ ಪರಮಂ ಮಮ 	॥ 21 ॥</div>
  <div>ಅವ್ಯಕ್ತವೂ ಅಕ್ಷರವೂ ಆದುದಕ್ಕೆ ಪರಮಗತಿ ಎನ್ನುತ್ತಾರೆ. ಯಾವುದನ್ನು ಪಡೆದಮೇಲೆ ಪುನರ್ಜನ್ಮ ಇಲ್ಲವೋ ಅದೇ ನನ್ನ ಪರಮಧಾಮ.</div>
  <p>ಪರಮಗತಿ ಯಾವುದು ಎಂಬುದನ್ನು ಇಲ್ಲಿ ಹೇಳುತ್ತಾನೆ. ಅದು ಅವ್ಯಕ್ತವಾಗಿದೆ. ಅಲ್ಲಿ ಯಾವ ಬದಲಾವಣೆಯೂ ಇಲ್ಲ. ಯಾವುದು ದೇಶ ಕಾಲ ನಿಮಿತ್ತಕ್ಕೆ ಸೇರಿದೆಯೊ ಅಲ್ಲಿ ಬದಲಾವಣೆಯನ್ನು ನೋಡುತ್ತೇವೆ. ಅಲ್ಲಿ ಪ್ರತಿಯೊಂದೂ ಹಿಂದೆ ಈಗಿನ ಸ್ಥಿತಿಯಲ್ಲಿ ಇರಲಿಲ್ಲ. ಅನಂತರ ಪ್ರತಿ ಕ್ಷಣವೂ ಬದಲಾಯಿಸಿ ನಾಶವಾಗುತ್ತವೆ. ವ್ಯಕ್ತ ಸ್ವರೂಪವನ್ನು ಧರಿಸಿದ ವಸ್ತುವಿನ ಗತಿಯೆಲ್ಲ ಇದೆ. ಅದು ಅನಂತ. ಸಾಂತದಲ್ಲಿ ಹೇಗೆ ಅದನ್ನು ಭರ್ತಿಮಾಡಲು ಸಾಧ್ಯ? ಅನಂತ ಸಾಗರವನ್ನು ಒಂದು ಸೇರಿನಲ್ಲಿ ತುಂಬುವಂತೆ ಇದು. ವ್ಯಕ್ತ, ಭಗವಂತನನ್ನು ಅಳೆಯಲಾರದು. ಬೇಕಾದರೆ ನಮ್ಮ ಮನಸ್ಸಿನ ಸೇರಿನಲ್ಲಿ ಪರಬ್ರಹ್ಮನ ಸ್ವಲ್ಪ ನೀರನ್ನು ತುಂಬಬಹುದು. ಆದರೆ ನಮ್ಮ ಮನಸ್ಸಿನಲ್ಲಿ ಅದನ್ನು ಖಾಲಿ ಮಾಡಲಾಗುವುದಿಲ್ಲ.</p>
  <p>ಆ ಪರಬ್ರಹ್ಮನನ್ನು ಅಕ್ಷರ ಎಂದು ಸಾರುತ್ತಾನೆ. ಅದು ಎಂದಿಗೂ ನಾಶವಾಗುವುದಿಲ್ಲ. ನಾಶ ಎಂದರೆ ಹಲವಾರು ವಸ್ತುಗಳ ಸಂಯೋಗದಿಂದ ಸೇರಿ ಆದ ವಸ್ತುವಿಗೆ ಅನ್ವಯಿಸುತ್ತದೆ. ಅದು ನಾಶವಾಯಿತು ಎಂದರೆ ಪಂಚಭೂತಗಳಿಂದ ಆದುದು ಪುನಃ ಪಂಚಭೂತಗಳಿಗೆ ಹೋಗುವುದು. ಆದರೆ ಭಗವಂತ ಹಾಗೆ ಹಲವು ವಸ್ತುಗಳ ಸಂಯೋಗದಿಂದ ಆದವನಲ್ಲ. ಅವನು ಒಂದು; ಅಖಂಡ. ಅದು ನಾಶವಾಗುವುದಾದರೂ ಹೇಗೆ? ನಾಶ ಎನ್ನುವುದು ದೇಶ ಕಾಲ ನಿಮಿತ್ತದಲ್ಲಿ ಹರಿಯುವ ವಸ್ತುವಿಗೆ ಅನ್ವಯಿಸುವುದು. ದೇಶಕಾಲನಿಮಿತ್ತದ ಧರ್ಮವೇ ಜನನ ಮತ್ತು ಮರಣ. ಈ ಧರ್ಮ ಇದಕ್ಕೆ ಅತೀತವಾದ ವಸ್ತುವಿಗೆ ಅನ್ವಯಿಸುವುದಿಲ್ಲ.</p>
  <p>ಇದನ್ನೇ ಪರಮಗತಿ ಎಂದು ಹೇಳುತ್ತಾನೆ. ಇದಕ್ಕಿಂತ ಮೀರಿದ ಸ್ಥಿತಿಯಿಲ್ಲ. ಯಾರು ಇದನ್ನು ಪಡೆಯುತ್ತಾರೊ ಅವರು ಸರ್ವಶ್ರೇಷ್ಠವಾದುದನ್ನು ಪಡೆಯುತ್ತಾರೆ. ಈ ಗತಿಯನ್ನು ಪಡೆದವನು ಪುನಃ ಸಂಸಾರದಲ್ಲಿ ನರಳುವುದಕ್ಕೆ ಬರುವುದಿಲ್ಲ. ಹೋದ ಅಜ್ಞಾನ ಪುನಃ ಅವನಿಗೆ ಬರುವುದಿಲ್ಲ. ಸುಟ್ಟುಹೋದ ವಾಸನೆಗಳು ಪುನಃ ಹುಟ್ಟಲಾರವು. ಹೇಗೆ ಒಣಗಿದ ಮರದ ತುಂಡನ್ನು ನೆಟ್ಟರೆ ಚಿಗುರುವುದಿಲ್ಲವೋ, ಬೆಂದ ಕಾಳನ್ನು ಬಿತ್ತಿದರೆ ಮೊಳಕೆ ಆಗುವುದಿಲ್ಲವೊ, ಹಾಗೆ ಮುಕ್ತನಾದ ಜೀವಿ ಪುನಃ ಹಿಂತಿರುಗಿ ಬರುವುದಿಲ್ಲ.</p>
  <p>ಹಿಂತಿರುಗದ ಶ್ರೇಷ್ಠವಾದ ಸ್ಥಾನ ಪರಂಧಾಮ. ನಾವೆಲ್ಲ ಹಿಂತಿರುಗುವುದು ಪೂರ್ಣತೆಯನ್ನು ಪಡೆಯುವುದಕ್ಕೆ. ಈ ಸಂಸಾರದ ಉದ್ದೇಶವೇ ಜೀವಿಯನ್ನು ಪೂರ್ಣ ಮಾಡುವುದು. ಯಾವುದು ಪೂರ್ಣವಾಗಿಲ್ಲವೋ ಅದು ಪುನಃಪುನಃ ಬರುತ್ತಿರಬೇಕು. ಅನುಭವಗಳನ್ನು ಪಡೆಯಬೇಕು. ಈ ಸಂಸಾರದ ಕಣಿವೆ ಮೂಲಕ ಸಾಗಿ ಹೋಗುವಾಗ ಸುಖದುಃಖಗಳನ್ನು ಉಣ್ಣಬೇಕು. ಆದರೆ ಒಂದು ಸಲ ಪೂರ್ಣತೆ ಪಡೆದಮೇಲೆ ಅವನು ಪುನಃ ಇಲ್ಲಿಗೆ ಬರುವುದಿಲ್ಲ. ಒಂದು ಶಾಲೆಯಲ್ಲಿ ಓದುವ ಪಾಠವನ್ನೆಲ್ಲಾ ಓದಿ ಪಾಸು ಮಾಡಿದ ಮೇಲೆ ಅವನು ಇನ್ನು ಆ ಶಾಲೆಯಲ್ಲಿ ಕುಳಿತುಕೊಂಡು ಓದಬೇಕಾಗಿಲ್ಲ. ನಾವು ಹಿಟ್ಟು ಮಾಡುವುದಕ್ಕೆ ಅಕ್ಕಿಯನ್ನು ಮಿಲ್ಲಿಗೆ ತೆಗೆದುಕೊಂಡು ಹೋಗುತ್ತೇವೆ. ಚೆನ್ನಾಗಿ ಹಿಟ್ಟಾದ ಮೇಲೆ ಪುನಃ ಅದನ್ನು ಯಾರು ಮಿಲ್ಲಿಗೆ ಕೊಡುತ್ತಾರೆ? ಚಿನ್ನದ ಅದಿರಿನಲ್ಲಿರುವ ಚಿನ್ನವನ್ನು ಬೇರ್ಪಡಿಸಲು, ಆ ಅದಿರನ್ನು ಕುಟ್ಟುತ್ತಾರೆ, ಪುಡಿ ಮಾಡುತ್ತಾರೆ, ನೀರಿನೊಂದಿಗೆ ಬೆರೆಸುತ್ತಾರೆ. ಅಪರಂಜಿ ಚಿನ್ನವನ್ನು ಬೇರ್ಪಡಿಸುತ್ತಾರೆ. ಚಿನ್ನ ಅಪರಂಜಿ ಆದಮೇಲೆ ಅದನ್ನು ಸಂದೂಕದಲ್ಲಿಟ್ಟು ಬೀಗ ಹಾಕುತ್ತಾರೆ. ಆ ಚಿನ್ನವನ್ನು ಪುನಃ ಕುಟ್ಟುವುದು, ಪುಡಿ ಮಾಡುವುದು ಮುಂತಾದ ಬದಲಾವಣೆಯ ಚಕ್ರಕ್ಕೆ ಒಳಗು ಮಾಡುವುದಿಲ್ಲ. ಜೀವಿಗೆ ಮೆತ್ತಿದ್ದ ಉಪಾಧಿಗಳ ಕೆಸರೆಲ್ಲ ತೊಳೆದುಹೋದ ಮೇಲೆ, ಒಳಗಿರುವ ಸಂಸ್ಕಾರಗಳೆಂಬ ಆಸೆಗಳೆಲ್ಲ ಹಿಂಗಿ ಹೋದಮೇಲೆ, ಈ ಪ್ರಪಂಚಕ್ಕೆ ಅವನು ಪುನಃ ಬಾರನು.</p>
  <div>ಪುರುಷಃ ಸ ಪರಃ ಪಾರ್ಥ ಭಕ್ತ್ಯಾ ಲಭ್ಯಸ್ತ್ವನನ್ಯಯಾ ।<br/>ಯಸ್ಯಾಂತಃಸ್ಥಾನಿ ಭೂತಾನಿ ಯೇನ ಸರ್ವಮಿದಂ ತತಮ್ 	॥ 22 ॥</div>
  <div>ಪಾರ್ಥ! ಆ ಉತ್ತಮ ಪುರುಷನ ಸಾಕ್ಷಾತ್ಕಾರ ಅನನ್ಯ ಭಕ್ತಿಯಿಂದ ಲಭಿಸುವುದು. ಈ ಭೂತ ಮಾತ್ರವೆಲ್ಲ ಅವನಲ್ಲಿ ಇದೆ. ಇವುಗಳೆಲ್ಲವೂ ಅವನಿಂದ ಪರಿವ್ಯಾಪ್ತವಾಗಿವೆ.</div>
  <p>ಪರಮಾತ್ಮನನ್ನು ಅನನ್ಯ ಭಕ್ತಿಯಿಂದ ಪಡೆಯಬಹುದು. ಅವನನ್ನು ಪಡೆಯುವುದಕ್ಕೆ ನಾವು ಬೇಕಾದಷ್ಟು ಕರ್ಮ ಮಾಡಬೇಕಾಗಿಲ್ಲ. ನಮ್ಮ ವಿಚಾರದ ಒಂದರಿಯಿಂದ ಅವನನ್ನು ಜರಡಿ ಆಡಬೇಕಾಗಿಲ್ಲ. ಇಲ್ಲಿ ಬಹಳ ಸುಲಭವಾದ, ಸ್ವಾಭಾವಿಕವಾದ ಮಾರ್ಗವನ್ನು ಶ್ರೀಕೃಷ್ಣ ಹೇಳುವನು. ಇದು ಸುಲಭ. ಏಕೆಂದರೆ ಪ್ರೀತಿಸುವಷ್ಟು ಸುಲಭವಾದುದು ಮತ್ತೊಂದು ಇಲ್ಲ. ನಾವು ಯಾವಾಗ ಪ್ರೀತಿಸುತ್ತೇವೆಯೊ, ಆ ಪ್ರೀತಿಸುವ ವಸ್ತುಗಳ ಕಡೆಗೆ ಮನಸ್ಸು ಏಕಾಗ್ರವಾಗುತ್ತ ಬರುತ್ತದೆ. ನಾವು ಏಕಾಗ್ರತೆಗೆ ಅಷ್ಟೊಂದು ಕಷ್ಟವನ್ನು ಪಡಬೇಕಾಗಿಲ್ಲ. ಭಗವಂತನ ಮೇಲೆ ಪ್ರೀತಿಯನ್ನು ಹುಟ್ಟಿಸಿ ಕೊಳ್ಳಬೇಕು ಅಷ್ಟೆ. ಇದು ಸ್ವಾಭಾವಿಕವಾದುದು. ಪ್ರೀತಿಯಷ್ಟು ಸ್ವಾಭಾವಿಕವಾಗಿರುವುದು ಇನ್ನು ಯಾವುದೂ ಇಲ್ಲ. ಈ ಪ್ರೀತಿಯನ್ನು ಪಶು ಪಕ್ಷಿಗಳಲ್ಲಿ, ಮನುಷ್ಯರಲ್ಲಿ, ಎಲ್ಲರಲ್ಲಿಯೂ ನೋಡು ತ್ತೇವೆ. ಪ್ರೀತಿಯಿಲ್ಲದ ಎದೆಯಿಲ್ಲ. ಒಬ್ಬ ಚಾರ್ವಾಕನಾಗಿರಬಹುದು, ಜಡವಾದಿ ಆಗಿರಬಹುದು, ಸಂದೇಹವಾದಿ ಆಗಿರಬಹುದು. ಆದರೆ ಎಲ್ಲರೂ ಯಾವುದಾದರೂ ಒಂದು ವಸ್ತುವನ್ನು ಪ್ರೀತಿಸಿಯೇ ಪ್ರೀತಿಸುತ್ತಾರೆ. ಆದರೆ ಭಕ್ತನಾದರೊ ಆ ಪ್ರೀತಿಯನ್ನು ದೇವರ ಕಡೆಗೆ ಹರಿಸುತ್ತಾನೆ. ಅದರಿಂದ ಅವನ ಪ್ರೀತಿ ಪರಿಪೂರ್ಣವಾಗುವುದು. ದೇವರಿಲ್ಲದ ಅನ್ಯವಸ್ತುಗಳೆಲ್ಲ ಅಲ್ಪ. ಅವುಗಳನ್ನು ಪ್ರೀತಿಸಿ ಸುಖವಿಲ್ಲ, ಆನಂದವಿಲ್ಲ. ಅದರಿಂದ ಬರುವ ಸುಖ, ಆನಂದ ತಾತ್ಕಾಲಿಕ. ಅದರ ಹಿಂದೆಯೇ ಕಾದು ಕುಳಿತಿದೆ, ನಾವು ಅನುಭವಿಸಿದ ಒಂದಕ್ಕೆ ಹತ್ತರಷ್ಟು ದುಃಖ ನಮ್ಮ ಮೇಲೆ ಬೀಳುವುದಕ್ಕೆ. ಇದನ್ನೆಲ್ಲ ಅರಿತ ಭಕ್ತ ಭಗವಂತನೆಂಬ ಭೂಮವನ್ನು ಪ್ರೀತಿಸುತ್ತಾನೆ. ಅಲ್ಲಿ ಮಾತ್ರ ಸುಖ, ಆನಂದ. ಆದರೆ ಇದು ಇಂದ್ರಿಯಾತೀತವಾದುದು.</p>
  <p>ಭಗವಂತನನ್ನು ಅನನ್ಯ ಭಕ್ತಿಯಿಂದ ಪ್ರೀತಿಸಬೇಕು ಎನ್ನುತ್ತಾನೆ. ಪ್ರೀತಿ ಅನನ್ಯವಾಗಿರಬೇಕು. ಯಾವಾಗಲೂ ಭಗವಂತನ ಕಡೆಗೆ ಹರಿಯುತ್ತಿರಬೇಕು. ನದಿ ಎಡೆಬಿಡದೆ ಸಾಗರಕ್ಕೆ ಹರಿಯುವಂತೆ, ಜೀವಿ ದೇವರೆಡೆಗೆ ಧಾವಿಸುತ್ತಿರಬೇಕು. ಮತ್ತು ಭಗವಂತನನ್ನು ಪ್ರೀತಿಗಾಗಿ ಪ್ರೀತಿಸುತ್ತಾನೆ, ಅನನ್ಯ ಭಕ್ತ. ಅವನಿಗೆ ದೇವರಿಂದ ಏನನ್ನೂ ಪಡೆಯಬೇಕೆಂಬ ಆಸೆಯಿಲ್ಲ. ಅವನಿಗೆ ದೇವರೊಬ್ಬನೇ ಬೇಕು; ಅವನ ಉಗ್ರಾಣದಲ್ಲಿರುವ ಯಾವ ಐಶ್ವರ್ಯವೂ ಅಲ್ಲ. ಇಂದ್ರ ಮತ್ತು ಬ್ರಹ್ಮನ ಪದವಿಯನ್ನೂ ನಿರಾಕರಿಸುವವನು ಭಕ್ತ ಭಗವಂತನ ಪ್ರೀತಿಗಾಗಿ.</p>
  <p>ಆ ಭಗವಂತನಲ್ಲಿ ಈ ಪ್ರಾಣಿಗಳೆಲ್ಲ ಇವೆ. ಈ ಬ್ರಹ್ಮಾಂಡವೆಲ್ಲ ಅವನಲ್ಲಿದೆ. ನಾವು ನೋಡುವ ಬ್ರಹ್ಮಾಂಡವೆಲ್ಲ ಆಕಾಶದೊಳಗೆ ಹೇಗೆ ಇದೆಯೊ ಹಾಗೆ ಅವನಲ್ಲಿ ಈ ವಿಶ್ವವೆಲ್ಲ ಅಡಗಿದೆ. ಅವನನ್ನು ಪ್ರೀತಿಸಿದರೆ ಎಲ್ಲವನ್ನೂ ಪ್ರೀತಿಸಿದಂತೆ. ಗರ್ಭಿಣಿಯಾದ ತಾಯಿ ಊಟಮಾಡಿದರೆ, ಅವಳೊಳಗೆ ಇರುವ ಮಗುವಿಗೆ ಹೇಗೆ ಅದರ ಸಾರ ಹೋಗುವುದೊ ಹಾಗೆ, ನಾವು ಭಗವಂತನನ್ನು ಪ್ರೀತಿಸಿದರೆ ಎಲ್ಲರನ್ನೂ ಪ್ರೀತಿಸುತ್ತೇವೆ. ಏಕೆಂದರೆ ಇವರೆಲ್ಲ ಅವನಲ್ಲಿ ಇರುವವರು. ಭಗವಂತನಿಲ್ಲದ ಸ್ಥಳವಿಲ್ಲ. ಎಲ್ಲಾ ಕಡೆಯಲ್ಲಿಯೂ ವ್ಯಾಪಿಸಿಕೊಂಡಿರುವನು ಅವನು. ಪಾಪಿ-ಪುಣ್ಯವಂತ, ಬುದ್ಧಿವಂತ-ದಡ್ಡ ಎಲ್ಲರೂ ಅವನಲ್ಲಿ ಇರುವರು. ಇರುವುದು ಮಾತ್ರವಲ್ಲ, ಅವರನ್ನೆಲ್ಲ ವ್ಯಾಪಿಸಿ ಕೊಂಡಿರುವನು. ಅವರೊಳಗೆಲ್ಲ ಹರಿಯುತ್ತಿರುವನು. ಕಲ್ಲು ನೀರಿನಲ್ಲಿದ್ದರೆ ಮೇಲೆ ಮಾತ್ರ ನೀರು ಇರುವುದು. ಆದರೆ ನೀರು ಒಳಗೆ ವ್ಯಾಪಿಸಿಲ್ಲ. ಹಾಗಲ್ಲ ದೇವರು. ಅವರಲ್ಲಿ ಇರುವುದು ಮಾತ್ರವಲ್ಲ, ಅವರಲ್ಲಿ ಓತಪ್ರೋತನಾಗಿ ಹರಡಿರುವನು. ಎಳೆಯ ಮಾವಿನ ಕಾಯನ್ನು ಊರುಗಾಯಿ ಉಪ್ಪಿನ ಕಾಯಿ ಮಾಡುವೆವು. ಆ ಮಾವಿನ ಕಾಯನ್ನು ಮಸಾಲೆಯಲ್ಲಿ ಅದ್ದಿಡುವೆವು. ಆ ಮಸಾಲೆಯ ಉಪ್ಪು, ಹುಳಿ, ಖಾರ ಎಲ್ಲ ಕೆಲವು ಕಾಲವಾದಮೇಲೆ ಮಾವಿನ ಕಾಯಿಯ ಒಳಗೆ ಹೊರಗೆಲ್ಲವನ್ನು ವ್ಯಾಪಿಸಿಕೊಳ್ಳುವುದು. ಅದರಂತೆಯೇ ಜಗತ್ತು ಅವನಲ್ಲಿದೆ, ಪ್ರತಿಯೊಂದು ವಸ್ತುವಿನ ಒಳಗೂ ಅವನಿರುವನು.</p>
  <div>ಯತ್ರ ಕಾಲೇ ತ್ವನಾವೃತ್ತಿಮಾವೃತ್ತಿಂ ಚೈವ ಯೋಗಿನಃ ।<br/>ಪ್ರಯಾತಾ ಯಾಂತಿ ತಂ ಕಾಲಂ ವಕ್ಷ್ಯಾಮಿ ಭರತರ್ಷಭ 	॥ 23 ॥</div>
  <div>ಅರ್ಜುನ, ಯಾವ ಕಾಲದಲ್ಲಿ ಹೋದರೆ ಮೋಕ್ಷವನ್ನು ಪಡೆಯುವರೊ, ಮತ್ತು ಯಾವ ಸಮಯದಲ್ಲಿ ಹೋದರೆ ಅವರಿಗೆ ಪುನರ್ಜನ್ಮವಿರುವುದೊ ಆ ಸಮಯವನ್ನು ಹೇಳುತ್ತೇನೆ.</div>
  <p>ಇಲ್ಲಿ ಒಂದು ತೊಡಕಾದ ಶ್ಲೋಕ ಬಂದಿದೆ. ಯಾವ ಕಾಲದಲ್ಲಾದರೂ ಸರಿಯೆ, ಸಾಯುವಾಗ ಮನಸ್ಸು ಭಗವಂತನಿಂದ ತುಂಬಿ, ಸಂಪೂರ್ಣವಾಗಿ ಅವನನ್ನೇ ನೆಚ್ಚಿದ್ದರೆ ಅವನಲ್ಲಿ ಸೇರುತ್ತಾನೆ. ಇದರಲ್ಲಿ ಸಂಶಯವಿಲ್ಲ ಎಂದು ಹೇಳಿ, ಕೆಲವು ನಿರ್ದಿಷ್ಟವಾದ ಸಮಯವನ್ನು ಕೊಡುತ್ತಾನೆ. ನಾವು ಅದನ್ನು ಅಕ್ಷರಶಃ ತೆಗೆದುಕೊಂಡರೆ ಭಗವದ್ಗೀತೆಯ ಉದಾರ ಬೋಧನೆಗೆ ಕುಂದು ಬಂದಂತೆ ಆಗುವುದು. ಅಂತೂ ಮುಂದಿನ ಒಂದೆರಡು ಶ್ಲೋಕಗಳು ಹೇಗೆ ಬಂದಿವೆಯೊ ಗೊತ್ತಿಲ್ಲ. ಸಾಧ್ಯವಾದಷ್ಟು ಅದರ ಹಿಂದಿರುವ ಧ್ವನಿಯನ್ನು ನಾವು ಗಮನಿಸಬೇಕಾಗುವುದು.</p>
  <div>ಅಗ್ನಿರ್ಜ್ಯೋತಿರಹಃ ಶುಕ್ಲಃ ಷಣ್ಮಾಸಾ ಉತ್ತರಾಯಣಮ್ ।<br/>ತತ್ರ ಪ್ರಯಾತಾ ಗಚ್ಛಂತಿ ಬ್ರಹ್ಮ ಬ್ರಹ್ಮವಿದೋ ಜನಾಃ 	॥ 24 ॥</div>
  <div>ಅಗ್ನಿ, ಜ್ಯೋತಿ, ಹಗಲು, ಶುಕ್ಲಪಕ್ಷ, ಉತ್ತರಾಯಣದ ಆರು ಮಾಸಗಳು ಈ ಮಾರ್ಗದಲ್ಲಿ ಪ್ರಯಾಣ ಮಾಡಿದ ಬ್ರಹ್ಮಜ್ಞಾನಿಗಳು ಬ್ರಹ್ಮವನ್ನು ಸೇರುತ್ತಾರೆ.</div>
  <p>ಮೊದಲು ಅಗ್ನಿ ಜ್ಯೋತಿ, ಅನಂತರ ಹಗಲಿಗೆ ಅಭಿಮಾನಿ ದೇವತೆ, ಶುಕ್ಲಪಕ್ಷದ ದೇವತೆ, ಉತ್ತರಾಯಣದ ಅಭಿಮಾನಿ ದೇವತೆಯ ಆರು ಮಾಸಗಳು–ಇವುಗಳಲ್ಲಿ ಮರಣವನ್ನೈದಿದ ಬ್ರಹ್ಮ ಜ್ಞಾನಿಗಳು ಹಿಂತಿರುಗುವುದಿಲ್ಲ, ಬ್ರಹ್ಮವನ್ನೇ ಸೇರುತ್ತಾರೆ. ಇವುಗಳಲ್ಲಿ ಬೆಳಕು ಮುಖ್ಯ. ಬೆಳಕು ಯಾವಾಗಲೂ ಜ್ಞಾನಕ್ಕೆ ಚಿಹ್ನೆ. ಕೇವಲ ಹೊರಗಡೆಯ ಬೆಳಕೇ ಮುಖ್ಯವಲ್ಲ. ಇದು ಅಂತರ್ಜ್ಯೋತಿಗೆ ಚಿಹ್ನೆ ಅಷ್ಟೆ. ಯಾವಾಗ ಅಂತರ್ಜ್ಯೋತಿ ಹೆಚ್ಚಾಗಿ, ಪ್ರಪಂಚವೆಲ್ಲ ಪರಬ್ರಹ್ಮನಿಂದ ಓತ ಪ್ರೋತವಾಗಿರುವುದನ್ನು ಅನುಭವಿಸುತ್ತ, ಮರಣವನ್ನು ಹೊಂದುವವನು, ಹೋದರೆ ಹಿಂತಿರುಗದ ದಾರಿಯನ್ನು ಹಿಡಿಯುತ್ತಾನೆ ಎಂದು ತೆಗೆದುಕೊಳ್ಳಬಹುದು. ಸುಮ್ಮನೇ ಇಲ್ಲಿ ಹೇಳಿರುವ ಸಮಯ ದಲ್ಲಿ ತೀರಿಹೋಗುವವರಿಗೆಲ್ಲ ಇದು ಅನ್ವಯಿಸುವುದಿಲ್ಲ. ಹೀಗೆ ಹೋಗುವವರಲ್ಲಿ ಯಾರು ಬ್ರಹ್ಮಜ್ಞಾನಿಗಳಾಗಿರುವರೊ ಅವರಿಗೆ ಮಾತ್ರ ಅನ್ವಯಿಸುವುದು.</p>
  <div>ಧೂಮೋ ರಾತ್ರಿಸ್ತಥಾ ಕೃಷ್ಣಃ ಷಣ್ಮಾಸಾ ದಕ್ಷಿಣಾಯನಮ್ ।<br/>ತತ್ರ ಚಾಂದ್ರಮಸಂ ಜ್ಯೋತಿಃ ಯೋಗೀ ಪ್ರಾಪ್ಯ ನಿವರ್ತತೇ 	॥ 25 ॥</div>
  <div>ಧೂಮ, ರಾತ್ರಿ, ಕೃಷ್ಣಪಕ್ಷದ ದಕ್ಷಿಣಾಯನದ ಆರು ಮಾಸಗಳು, ಈ ಮಾರ್ಗದಲ್ಲಿ ಪ್ರಯಾಣ ಮಾಡಿದ ಯೋಗಿ ಚಂದ್ರನ ಜ್ಯೋತಿಯನ್ನು ಸೇರಿ ಪುನಃ ಈ ಲೋಕಕ್ಕೆ ಬರುತ್ತಾನೆ.</div>
  <p>ಮೇಲೆ ಹೇಳಿದ ಕಾಲದಲ್ಲಿ ತೀರಿಹೋದವರಿಗೆಲ್ಲ ಇದು ಅನ್ವಯಿಸುವುದಿಲ್ಲ. ಯಾರು ಯೋಗಿ ಯಾಗಿರುವನೊ ಅವನಿಗೆ ಮಾತ್ರ ಇದು ಅನ್ವಯಿಸುವುದು, ಅದರಲ್ಲಿಯೂ ಯಾವ ಯೋಗಿಯಲ್ಲಿ ಪೂರ್ಣಜ್ಞಾನ ಇನ್ನೂ ಬಂದಿಲ್ಲವೋ ಅವನಿಗೆ ಇದು ಅನ್ವಯಿಸುವುದು. ಅವನಲ್ಲಿ ಇನ್ನೂ ಕೆಲವು ಕಾಮನೆಗಳು ಇವೆ. ಅವನ್ನು ಅನುಭವಿಸುವುದಕ್ಕಾಗಿ ಪುನಃ ಈ ಪ್ರಪಂಚಕ್ಕೆ ಬಂದು, ಸಾಧನೆಯನ್ನು ಪೂರೈಸಿ ಹಲವು ಜನ್ಮಗಳಾದ ಮೇಲೆ ಮುಕ್ತಿಯನ್ನು ಪಡೆಯುತ್ತಾನೆ.</p>
  <div>ಶುಕ್ಲಕೃಷ್ಣೇ ಗತೀ ಹ್ಯೇತೇ ಜಗತಃ ಶಾಶ್ವತೇ ಮತೇ ।<br/>ಏಕಯಾ ಯಾತ್ಯನಾವೃತ್ತಿಮನ್ಯಯಾವರ್ತತೇ ಪುನಃ 	॥ 26 ॥</div>
  <div>ಜಗತ್ತಿನಲ್ಲಿ ಶುಕ್ಲಪಕ್ಷ, ಕೃಷ್ಣಪಕ್ಷಗಳೆಂಬ ಎರಡು ಗತಿಗಳು ಶಾಶ್ವತವಾಗಿವೆ ಎಂದು ಹೇಳಲ್ಪಟ್ಟಿದೆ. ಇದರಲ್ಲಿ ಒಂದರಲ್ಲಿ ಹೋದರೆ ಹಿಂತಿರುಗುವುದಿಲ್ಲ ; ಮತ್ತೊಂದರಲ್ಲಿ ಹೋದರೆ ಹಿಂತಿರುಗುತ್ತಾನೆ.</div>
  <p>ಈ ಪ್ರಪಂಚದಲ್ಲಿ ಬಹಳ ಹಿಂದಿನಿಂದಲೂ ಎರಡು ಮಾರ್ಗಗಳಿವೆ. ಒಬ್ಬನು-ಮುಕ್ತನಾಗಿ ಒಂದೇ ಸಲ ಈ ಸಂಸಾರದ ಬಾಂಡಲೆಯಿಂದ ಸಿಡಿದು ಹೋದ ಬೀಜದಂತೆ ನೆಗೆದು ಹೋಗುವನು. ಇವನು ಹಿಂತಿರುಗಿ ಬರುವುದಿಲ್ಲ. ಇವನು ಹಿಂತಿರುಗಿ ಬರುವ ಟಿಕೀಟಿಲ್ಲದೆ ಹೋಗುತ್ತಾನೆ. ಮತ್ತೊಬ್ಬ ಈ ಪ್ರಪಂಚವನ್ನು ಬಿಡುವಾಗಲೆ ಬರುವ ಟಿಕೀಟನ್ನು ತೆಗೆದುಕೊಂಡು ಹೋಗುವನು. ತನ್ನ ಕರ್ಮಾನು ಸಾರ ಯಾರದೊ ಮನೆಯಲ್ಲಿ ಹುಟ್ಟಿ ಇನ್ನೂ ಅವನು ಅನುಭವಿಸಬೇಕಾಗಿದೆ. ಈ ಜೀವದ ಕಾಯಿ ಮಾಗುವುದಕ್ಕೆ ಸಂಸಾರದ ಗುಡಾಣದಲ್ಲಿ ಇನ್ನೂ ಇರಬೇಕಾಗಿದೆ.</p>
  <div>ನೈತೇ ಸೃತೀ ಪಾರ್ಥ ಜಾನನ್ ಯೋಗೀ ಮುಹ್ಯತಿ ಕಶ್ಚನ ।<br/>ತಸ್ಮಾತ್ ಸರ್ವೇಷು ಕಾಲೇಷು ಯೋಗಯುಕ್ತೋ ಭವಾರ್ಜುನ 	॥ 27 ॥</div>
  <div>ಪಾರ್ಥ! ಈ ಎರಡು ಮಾರ್ಗಗಳನ್ನು ಅರಿತ ಯಾವ ಯೋಗಿಯೂ ಮೋಹವಶನಾಗುವುದಿಲ್ಲ. ಆದುದರಿಂದ ನೀನು ಯಾವಾಗಲೂ, ಎಲ್ಲಾ ಕಾಲದಲ್ಲಿಯೂ, ಯೋಗದಿಂದ ಕೂಡಿರಬೇಕು.</div>
  <p>ಯಾರು ಬರದೆ ಇರುವ ರೀತಿಯಲ್ಲಿ ಹೋಗಬೇಕೆಂದು ಆಶಿಸುವರೊ ಅವರು ತಮ್ಮ ಜೀವನ ವನ್ನು ಆ ರೀತಿ ರೂಢಿಸಿಕೊಳ್ಳಬೇಕಾಗಿದೆ. ತಮ್ಮ ಮನಸ್ಸನ್ನು ಪರಿಶುದ್ಧ ಮಾಡಿಕೊಳ್ಳಬೇಕು. ಅಲ್ಲಿ ಯಾವ ಆಸೆಯ ಸಂಸ್ಕಾರವೂ ಬೀಜರೂಪದಲ್ಲಿ ಇರದಂತೆ ನೋಡಿಕೊಳ್ಳಬೇಕು. ಅಂತ್ಯಕಾಲಕ್ಕೆ ಮನಸ್ಸು ಸದಾ ಅಣಿಯಾಗಿರಬೇಕು. ಆ ಸಮಯ ಬಂದಾಗ ನಾವು ಅಣಿಯಾಗುವುದಕ್ಕೆ ಹೊತ್ತಿರು ವುದಿಲ್ಲ. ಅದು, ಮನೆಗೆ ಬೆಂಕಿ ಬಿದ್ದಾಗ ಭಾವಿ ತೋಡಲು ಹೋದಂತೆ. ನಿಜವಾದ ಯೋಗಿ ಯಾವಾಗಲೂ ಯೋಗದಿಂದ ಕೂಡಿರುವನು. ಯಾವ ಸಮಯದಲ್ಲಿ ಮೃತ್ಯುವಿನ ಕರೆ ಬಂದರೂ ಅವನು ಗೊಣಗಾಡದೆ ಈ ಪ್ರಪಂಚವನ್ನು ತ್ಯಜಿಸಲು ಸಿದ್ಧನಾಗಿರುವನು. ಅವನು ಈ ಪ್ರಪಂಚಕ್ಕೆ ಅಂಟಿಕೊಂಡಿಲ್ಲ. ಇರುವಾಗಲೆ ಅವನು ಸತ್ತಂತಿರುವನು.</p>
  <div>ವೇದೇಷು ಯಜ್ಞೇಷು ತಪಃಸು ಚೈವ ದಾನೇಷು ಯತ್ಪುಣ್ಯಫಲಂ ಪ್ರದಿಷ್ಟಮ್ ।<br/>ಅತ್ಯೇತಿ ತತ್ಸರ್ವಮಿದಂ ವಿದಿತ್ವಾ ಯೋಗೀ ಪರಂ ಸ್ಥಾನಮುಪೈತಿ ಚಾದ್ಯಮ್	 ॥ 28 ॥</div>
  <div>ಇದನ್ನು ಅರಿತ ಬಳಿಕ ವೇದ, ಯಜ್ಞ, ತಪಸ್ಸು, ದಾನಗಳಲ್ಲಿ ಹೇಳಿರುವ ಪುಣ್ಯಫಲಗಳನ್ನು ದಾಟಿ ಯೋಗಿ ಉತ್ತಮವಾದ ಆ ಸ್ಥಾನವನ್ನು ಹೊಂದುತ್ತಾನೆ. </div>
  <p>ಇದನ್ನು ಅರಿತವನು, ಎಂದರೆ ಈ ಅಧ್ಯಾಯದಲ್ಲಿ ಹೇಳಿರುವ ವಿಷಯಗಳನ್ನೆಲ್ಲ ತಿಳಿದುಕೊಂಡು ಮನಸ್ಸನ್ನು ಭಗವಂತನ ಕಡೆ ತಿರುಗಿಸಿ, ಅವನಲ್ಲೆ ತನ್ಮಯನಾಗಿ ಯಾರು ಪ್ರಪಂಚವನ್ನು ತೊರೆಯು ವನೊ ಅವನು ಎಂದು ಅರ್ಥ. ಈತ ವೇದವನ್ನು ಅಧ್ಯಯನ ಮಾಡಿದರೆ, ತಪಸ್ಸು ದಾನಾದಿಗಳನ್ನು ಮಾಡಿದರೆ ಬರುವ ಪುಣ್ಯಗಳೆಲ್ಲಕ್ಕಿಂತ ಶ್ರೇಷ್ಠವಾದುದನ್ನು ಪಡೆಯುತ್ತಾನೆ. ಯಜ್ಞ ತಪಸ್ಸು ದಾನ ಮುಂತಾದವುಗಳನ್ನು ಫಲಾಪೇಕ್ಷೆಯಿಂದ ಮಾಡಿದರೆ ಅದು ನಮ್ಮನ್ನು ಆಯಾ ಫಲಕ್ಕೆ ಕಟ್ಟಿಹಾಕು ವುದು. ನಾವು ಆ ಫಲದ ಸುತ್ತಲೂ, ಎತ್ತು ಗಾಣದ ಸುತ್ತ ಸುತ್ತುತ್ತಿರುವಂತೆ ಸುತ್ತುತ್ತಿರಬೇಕಾಗು ವುದು. ಅನನ್ಯ ಚಿತ್ತನಾಗಿ ಭಗವಂತನನ್ನು ಧ್ಯಾನಿಸುವ ಯೋಗಿ ಇವುಗಳನ್ನು ಮೀರಿಹೋಗುತ್ತಾನೆ. ಭಗವಂತನ ಪರಮಸ್ಥಾನವನ್ನು ಪಡೆಯುತ್ತಾನೆ. ಇನ್ನು ಯಾವ ಕರ್ಮ ಧರ್ಮ ನಿಯಮಗಳೂ ಇವನ ಮೇಲೆ ಪ್ರಪಂಚಕ್ಕೆ ಪುನಃ ಕರೆತರುವ ಸಮನ್ನನ್ನು ಜಾರಿಮಾಡಲಾರವು.</p>
  <div>9. ರಾಜವಿದ್ಯಾ ರಾಜಗುಹ್ಯಯೋಗ</div>
  <p>ಶ್ರೀಕೃಷ್ಣ ಅರ್ಜುನನಿಗೆ ಹೇಳುತ್ತಾನೆ :</p>
  <div>ಇದಂ ತು ತೇ ಗುಹ್ಯತಮಂ ಪ್ರವಕ್ಷ್ಯಾಮ್ಯನಸೂಯವೇ ।<br/>ಜ್ಞಾನಂ ವಿಜ್ಞಾನಸಹಿತಂ ಯಜ್ಞಾತ್ವಾ ಮೋಕ್ಷ್ಯಸೇ<span class="en">s</span>ಶುಭಾತ್ 	॥ 1 ॥</div>
  <div>ಯಾವುದನ್ನು ತಿಳಿದುಕೊಂಡು ಸಂಸಾರದಿಂದ ಮುಕ್ತನಾಗುವೆಯೊ ಅಂತಹ ಗುಹ್ಯತಮವಾದ ವಿಜ್ಞಾನದಿಂದ ಕೂಡಿದ ಜ್ಞಾನವನ್ನು ಅಸೂಯಾರಹಿತನಾದ ನಿನಗೆ ಹೇಳುತ್ತೇನೆ.</div>
  <p>ಸಂಸಾರದಿಂದ ಮುಕ್ತನಾಗಬೇಕಾದರೆ ಭಗವಂತನನ್ನು ಸೇರಬೇಕು. ಈ ಪ್ರಪಂಚದ ಆಕರ್ಷಣೆಯ ಬಲೆಗೆ ಬೀಳಕೂಡದು. ಯಾವಾಗ ಒಮ್ಮೆ ಅದರ ಆಕರ್ಷಣೆಯ ಬಲೆಗೆ ಬೀಳುತ್ತೇವೆಯೋ ಪುನಃ ಪುನಃ ಅದರ ಬಲೆಗೆ ಬೀಳಬೇಕಾಗುವುದು. ಅದರಿಂದ ತಪ್ಪಿಸಿಕೊಂಡು ಹೋಗುವುದಕ್ಕೆ ಸಾಧ್ಯವಿಲ್ಲ. ನಮ್ಮ ಆಸೆಯನ್ನು ತೃಪ್ತಿಪಡಿಸಿ ಯಾರೂ ಅದರಿಂದ ಪಾರಾಗಿಲ್ಲ. ಆಸೆಗೆ ಒಂದು ಅಂತ್ಯವಿಲ್ಲ. ಅದನ್ನು ಒಂದು ಪ್ರಮಾಣದಲ್ಲಿ ತೃಪ್ತಿಪಡಿಸಿದರೆ ಮತ್ತೊಂದು ಪ್ರಮಾಣದಲ್ಲಿ ವೃದ್ಧಿಯಾಗುವುದು. ಪ್ರತಿಯೊಂದು ಸಲ ಅದನ್ನು ತೃಪ್ತಿ ಪಡಿಸಿದಾಗಲೂ ಇದೇ ಕೊನೆಯೆಂದು ತೃಪ್ತಿಪಡಿಸುವೆವು. ಆದರೆ ಇಂತಹ ಕೊನೆಗಳೆಷ್ಟೋ ಆಗಿ ಹೋಗಿವೆ. ಸುಮ್ಮನೆ ಆಸೆಯನ್ನು ಬಿಡುವುದಕ್ಕೆ ಆಗುವುದಿಲ್ಲ. ಒಂದನ್ನು ಬಿಡಬೇಕು, ಮತ್ತೊಂದನ್ನು ಹಿಡಿಯಬೇಕು. ಈ ಪ್ರಪಂಚವನ್ನು ಬಿಡಬೇಕು, ಆದರೆ ಜೊತೆ ಜೊತೆಯಲ್ಲಿಯೇ ದೇವರನ್ನು ಬಿಗಿಯಾಗಿ ಹಿಡಿಯಬೇಕು. ಈ ಪ್ರಪಂಚದ ಆಕರ್ಷಣೆಯನ್ನು ಬಿಟ್ಟು ದೇವರನ್ನು ಹಿಡಿಯದೇ ಇದ್ದರೆ ಬಹಳ ಕಾಲ ನಾವು ಇಂದ್ರಿಯ ವಸ್ತುಗಳಿಂದ ದೂರ ಇರಲು ಸಾಧ್ಯವಿಲ್ಲ. ಪ್ರಪಂಚದ ಬಿರುಗಾಳಿ ಬೀಸಿದೊಡನೆಯೆ ನಾವು ಕೊಚ್ಚಿಕೊಂಡು ಹೋಗುತ್ತೇವೆ. ಅದಕ್ಕಾಗಿಯೆ ದೇವರೆಂಬ ದೊಡ್ಡ ಆಧಾರವನ್ನು ಹಿಡಿದುಕೊಂಡು ಇರಬೇಕು. ಈ ಪ್ರಪಂಚದಲ್ಲಿ ದೇವರೆಂಬ ಆಧಾರಸ್ತಂಭ ಒಂದೇ ಕುಸಿದು ಬೀಳದೆ ಇರುವುದು. ಉಳಿದುದೆಲ್ಲಾ ನಮ್ಮನ್ನು ಪರೀಕ್ಷಾ ಸಮಯದಲ್ಲಿ ಕೈಬಿಡುವುದು ಎಂಬುದನ್ನು ತಿಳಿದುಕೊಂಡು ಅವನ ಕಡೆ ಮನಸ್ಸನ್ನು ಹಾಕಬೇಕು.</p>
  <p>ಇದು ಗುಹ್ಯತಮವಾದ ವಿದ್ಯೆ. ತುಂಬಾ ಸೂಕ್ಷ್ಮವಾದದ್ದು ಮತ್ತು ಗಹನವಾದದ್ದು. ಇದನ್ನು ಗ್ರಹಿಸುವುದು ತುಂಬಾ ಕಷ್ಟ. ನಮ್ಮ ಇಂದ್ರಿಯ ಮತ್ತು ಮನಸ್ಸು ಯಾವಾಗಲೂ ನಮ್ಮಿಂದ ಹೊರಗೆ ಇರುವ ದೃಶ್ಯವಸ್ತುಗಳನ್ನು ತಿಳಿದುಕೊಳ್ಳುವುದಕ್ಕೆ ತರಬೇತಾಗಿದೆ. ಅಧ್ಯಾತ್ಮ ವಿದ್ಯೆಯಾದರೊ ಹೊರಗೆ ಹೋಗುವುದಲ್ಲ, ತನ್ನೊಳಗೇ ಮುಳುಗಬೇಕು, ತನ್ನನ್ನೇ ತಿಳಿದುಕೊಳ್ಳಬೇಕು. ಪರಮಾತ್ಮ ಎಲ್ಲೋ ಹೊರಗೆ ಇರುವವನಲ್ಲ. ಹೊರಗಿಗಿಂತ ಹೆಚ್ಚಾಗಿ ನಮ್ಮೊಳಗೆ ಇರುವನು. ನಮಗೆ ತುಂಬಾ ಸಮೀಪವಾಗಿರುವುದು ಹೊರಗಿನದಲ್ಲ. ಮೊದಲು ನಾನು, ಆಮೇಲೆ ಪ್ರಪಂಚ. ನನ್ನ ಹಿಂದೆಯೇ ನನಗೆ ಜೀವಾಳವಾಗಿರುವವನೇ ಪರಮಾತ್ಮ. ಇಲ್ಲಿ ಗುಹ್ಯ ಎಂಬುದನ್ನು ಯಾವುದೊ ಒಂದು ರಹಸ್ಯ, ಇತರರಿಗೆ ಇದನ್ನು ಹೇಳಬಾರದು, ಹೇಳಿದರೆ ಅದರ ಪ್ರಯೋಜನ ಹೊರಟುಹೋಗುವುದು ಎಂಬ ದೃಷ್ಟಿಯಲ್ಲಿ ಹೇಳಿಲ್ಲ. ಇದು ಸೂಕ್ಷ್ಮಾತಿಸೂಕ್ಷ್ಮ ಎಂಬ ದೃಷ್ಟಿಯಿಂದ ಹೇಳಿದೆ.</p>
  <p>ಇದು ವಿಜ್ಞಾನದಿಂದ ಕೂಡಿದ ಜ್ಞಾನ. ಈ ಜ್ಞಾನಕ್ಕೆ ತಳಪಾಯವಾಗಿ ವಿಜ್ಞಾನವಿದೆ, ಎಂದರೆ ಅನುಭವ ಇದೆ. ಅನುಭವದೂರವಾದ ಬರಿಯ ಊಹೆ ಅಥವಾ ಕಲ್ಪನೆಯಲ್ಲ. ಇದನ್ನು ಯೋಗಿಗಳು ತಮ್ಮ ಹೃದಯದ ಪ್ರಯೋಗಶಾಲೆಯಲ್ಲಿ ಮೊದಲು ಕಂಡುಹಿಡಿದರು. ಅನಂತರ ಅದನ್ನು ಇತರರಿಗೆ ಹೇಳಿದರು. ನರೇಂದ್ರ ಶ್ರೀರಾಮಕೃಷ್ಣರನ್ನು, ನೀವು ದೇವರನ್ನು ಕಂಡಿರುವಿರಾ ಎಂದು ಪ್ರಶ್ನಿಸಿದಾಗ ಅವರು ಹೌದು, ನಾನು ಕಂಡಿರುವೆ, ನಾನು ನಿನ್ನನ್ನು ನೋಡುವುದಕ್ಕಿಂತ ಸ್ಪಷ್ಟವಾಗಿ ನೋಡುತ್ತಿರುವೆ ಎಂದು ಹೇಳಿ, ಅನಂತರ ನರೇಂದ್ರನಿಗೆ ಹೀಗೆ ಕೇಳುತ್ತಾರೆ: ಆದರೆ ಎಷ್ಟು ಜನರಿಗೆ ದೇವರು ಬೇಕು ಹೇಳು. ಪ್ರಪಂಚದಲ್ಲಿ ಮನುಷ್ಯನಿಗೆ ದೇವರಲ್ಲದ ಇತರ ವಸ್ತುಗಳೆಲ್ಲ ಬೇಕು. ಅದಕ್ಕಾಗಿ ಅವನು ಕಣ್ಣೀರಿನ ಕೋಡಿಯಲ್ಲಿ ಈಜಿಕೊಂಡು ಹೋಗಲು ಸಿದ್ಧನಾಗಿರುವನು. ಆದರೆ ದೇವರಿಗೆ ಎಷ್ಟು ಜನ ಹೀಗೆ ಮಾಡಲು ಸಿದ್ಧವಾಗಿರುವರು?</p>
  <p>ಅಸೂಯಾರಹಿತನಾದ ಅರ್ಜುನನಿಗೆ ಹೇಳುತ್ತೇನೆ ಎನ್ನುವನು ಶ್ರೀಕೃಷ್ಣ. ಶಿಷ್ಯನಲ್ಲಿ ಅಸೂಯೆಯ ಸಣ್ಣತನ ಇರಕೂಡದು. ಅಸೂಯೆ ಇದ್ದರೆ ಭಗವಂತನ ಸಮೀಪಕ್ಕೆ ಹೋಗಲಾರೆವು. ಯಾರ ಮೇಲೆ ನಾವು ಅಸೂಯೆ ಪಡುತ್ತೇವೆಯೊ ಆ ಗೂಟಕ್ಕೇ ನಮ್ಮನ್ನು ಕಟ್ಟಿಹಾಕುವುದು. ಅದರಿಂದ ತಪ್ಪಿಸಿ ಕೊಂಡು ಹೋಗುವುದಕ್ಕೇ ಕಷ್ಟವಾಗುವುದು. ಒಳ್ಳೆಯದು ಎಲ್ಲಿದ್ದರೂ ಅದನ್ನು ನೋಡಿ ಮೆಚ್ಚಬೇಕು, ತಲೆದೂಗಬೇಕು. ಹೊಟ್ಟೆಕಿಚ್ಚು ಪಡಬಾರದು. ಅಸೂಯೆಯ ದಳ್ಳುರಿ ಒಳಗೆ ಉರಿಯುತ್ತಿದ್ದರೆ, ಹೊರಗೆ ಭಕ್ತನೆಂದು ನಟನೆ ಮಾಡುವುದು ಬಹಳ ಕಾಲ ನಡೆಯುವುದಿಲ್ಲ. ಒಂದು ಬೇಕಾದರೆ ನಾವು ಮತ್ತೊಂದನ್ನು ಬಿಡಲು ಸಿದ್ಧವಾಗಿರಬೇಕು. ಅಸೂಯೆ ಇಲ್ಲದ ನೆಲದಲ್ಲೇ ಭಕ್ತಿಬೀಜ ಚೆನ್ನಾಗಿ ಮೊಳೆಯುವುದು.</p>
  <div>ರಾಜವಿದ್ಯಾ ರಾಜಗುಹ್ಯಂ ಪವಿತ್ರಮಿದಮುತ್ತಮಮ್ ।<br/>ಪ್ರತ್ಯಕ್ಷಾವಗಮಂ ಧರ್ಮ್ಯಂ ಸುಸುಖಂ ಕರ್ತುಮವ್ಯಯಮ್ 	॥ 2 ॥</div>
  <div>ಇದು ರಾಜವಿದ್ಯೆ. ಇದು ಗೂಢವಾಗಿರುವುದಕ್ಕೆಲ್ಲ ರಾಜ. ಈ ವಿದ್ಯೆ ಪವಿತ್ರ, ಪ್ರತ್ಯಕ್ಷ ಅನುಭವಕ್ಕೆ ಯೋಗ್ಯ. ಧರ್ಮದಿಂದ ಕೂಡಿರುವುದು. ಆಚರಿಸುವುದಕ್ಕೆ ಸುಲಭ ಮತ್ತು ಅವಿನಾಶಿಯಾದದ್ದು.</div>
  <p>ಇದು ವಿದ್ಯೆಗಳಲ್ಲಿ ರಾಜ. ಉಳಿದ ವಿದ್ಯೆಗಳೆಲ್ಲ ಅಲ್ಪ; ಈ ಪ್ರಪಂಚದ ಚೂರು ಪಾರು ವಸ್ತುಗಳನ್ನು ತಿಳಿದುಕೊಳ್ಳುವುದು. ವಸ್ತು ಯಾವುದರಿಂದ ಆಗಿದೆ, ಶಕ್ತಿ ಯಾವುದರಿಂದ ಆಗಿದೆ, ವಸ್ತುವಿಗೂ ಶಕ್ತಿಗೂ ಇರುವ ಸಂಬಂಧಗಳೇನು ಮುಂತಾದುವುಗಳನ್ನು ಅರಿಯಲೆತ್ನಿಸುವುದು ಭೌತಿಕ ವಿದ್ಯೆ. ಉಳಿದವುಗಳಾದರೊ ಮಾನವ, ಅವನ ಸಮಾಜ, ಅವನ ನೀತಿ, ಅವನ ಇತಿಹಾಸ, ಅವನ ಮನಸ್ಸು ಮುಂತಾದುವುಗಳನ್ನೇ ಕುರಿತದ್ದು. ಆದರೆ ಅಧ್ಯಾತ್ಮವಾದರೊ ಇವುಗಳೆಲ್ಲವನ್ನೂ ಮೀರಿ ದುದು. ಇದು ಪರಾವಿದ್ಯೆ. ಉಳಿದವುಗಳೆಲ್ಲ ಅಪರಾ ವಿದ್ಯೆ. ಯಾವಾಗ ಅಧ್ಯಾತ್ಮ ವಿದ್ಯೆಯ ಮೂಲಕ ಒಬ್ಬ ಪರಮಾತ್ಮನನ್ನು ಅರಿಯುವನೊ ಅವನು ಎಲ್ಲವನ್ನೂ ತಿಳಿದುಕೊಳ್ಳುವನು, ಇನ್ನು ಅವನಿಗೆ ತಿಳಿದುಕೊಳ್ಳಬೇಕಾಗಿರುವುದು ಏನೂ ಇರುವುದಿಲ್ಲ.</p>
  <p>ಇದು ರಹಸ್ಯವಾಗಿರುವ ವಸ್ತುಗಳಲ್ಲೆಲ್ಲಾ ರಾಜ ಎಂದರೆ ಶ್ರೇಷ್ಠವಾದುದು. ಈ ಪ್ರಪಂಚದಲ್ಲಿ ಎಷ್ಟೋ ಭೌತಿಕ ನಿಯಮಗಳು ನಿಮಗೆ ಕಾಣದೆ ಪ್ರಕೃತಿಯ ಭಂಡಾರದಲ್ಲಿ ಹುದುಗಿಕೊಂಡಿವೆ. ಕೆಲವು ವೇಳೆ ಅವು ಮನುಷ್ಯನ ಅರಿವಿಗೆ ಬರುವುವು ಅಥವಾ ಮನುಷ್ಯ ಅವನ್ನು ಎಡವುತ್ತಾನೆ ಎಂದು ಬೇಕಾದರೂ ಹೇಳಬಹುದು. ಸಮುದ್ರದಲ್ಲಿ ಹಲವಾರು ಅನರ್ಘ್ಯ ವಸ್ತುಗಳ ಜೊತೆಗೆ ನೋಡಲು ಚೆನ್ನಾಗಿರುವ ಬೆಲೆ ಇಲ್ಲದ ಕಪ್ಪೆಚಿಪ್ಪುಗಳು ಕೂಡ ಇರುವುವು. ಅವು ದಡದ ಮೇಲೆ ಬಿದ್ದಾಗ ಹುಡುಗರು ಆ ಕಪ್ಪೆಚಿಪ್ಪುಗಳನ್ನು ಆಯ್ದುಕೊಂಡು ಅವುಗಳ ಆಕಾರ ಮತ್ತು ಬಣ್ಣಕ್ಕೆ ಮರುಳಾಗು ತ್ತಾರೆ. ಆದರೆ ಅನರ್ಘ್ಯವಾದ ಮುತ್ತು ರತ್ನಗಳು ಕಡಲಾಳದಲ್ಲಿ ಹುದುಗಿವೆ. ಅದು ಸುಮ್ಮನೆ ತೀರದ ಮೇಲೆ ಬಂದು ಬೀಳುವುದಿಲ್ಲ. ಅವನ್ನು ತೆಗೆಯುವುದಕ್ಕೆ ನಾವು ಕಷ್ಟಪಟ್ಟು ಮುಳುಗಬೇಕು. ಅದರಂತೆಯೇ ಆಧ್ಯಾತ್ಮಿಕ ಸತ್ಯಗಳು ಜೀವನದ ಅನುಭವದ ಕಡಲಿನಾಳದಲ್ಲಿ ಇವೆ. ನಾವು ಕಷ್ಟಪಟ್ಟು ಸಾಧನೆ ಮಾಡಿದಲ್ಲದೆ ನಮಗೆ ಅವು ದೊರಕುವುದಿಲ್ಲ.</p>
  <p>ಇದರಷ್ಟು ನಮ್ಮನ್ನು ಪವಿತ್ರ ಮಾಡುವುದು ಮತ್ತೊಂದು ಇಲ್ಲ. ಉಳಿದವುಗಳೆಲ್ಲ ನಮ್ಮನ್ನು ತಾತ್ಕಾಲಿಕವಾಗಿ ಮಾತ್ರ ಶುದ್ಧಿ ಮಾಡುವುದು. ನಾವು ಚೆನ್ನಾಗಿ ಸೋಪು ಹಾಕಿಕೊಂಡು ಸ್ನಾನ ಮಾಡಿದರೆ ಕೆಲವು ಕಾಲ ಮಾತ್ರ ನಮ್ಮ ದೇಹ ಶುದ್ಧವಾಗಿರುವುದು. ಕ್ರಮೇಣ ಬೆವರು ಬಂದು ದೇಹವನ್ನೆಲ್ಲ ಆವರಿಸುವುದು. ಯಾವುದಾದರೊಂದು ಒಳ್ಳೆಯ ವಿಷಯವನ್ನು ಕೇಳಿದರೆ ತಾತ್ಕಾಲಿಕ ವಾಗಿ ಮಾತ್ರ ನಮ್ಮ ಮನಸ್ಸಿನ ಮೇಲೆ ಅದರ ಪ್ರಭಾವ ಇರುವುದು. ಅನಂತರ ಮನಸ್ಸಿನ ಮೈಲಿಗೆ ಎದ್ದು ಎಲ್ಲವನ್ನೂ ಆವರಿಸಿಕೊಳ್ಳುವುದು. ಆದರೆ ಒಮ್ಮೆ ಭಗವತ್ ದರ್ಶನದಿಂದ ಮನುಷ್ಯ ಪವಿತ್ರನಾದರೆ ಅವನಿನ್ನುಮೇಲೆ ಅಜ್ಞಾನಕ್ಕೆ ಸಿಕ್ಕುವುದಿಲ್ಲ. ಜನ್ಮಜನ್ಮಾಂತರಗಳಿಂದ ಕೂಡಿಹಾಕಿ ಕೊಂಡಿರುವ ಅಜ್ಞಾನವೆಲ್ಲ ಒಂದೇ ಸಲ ದಗ್ಧವಾಗಿ ಹೋಗುವುದು.</p>
  <p>ಇದನ್ನು ಪ್ರತ್ಯಕ್ಷ ಅನುಭವಿಸಲು ಸಾಧ್ಯ. ಹೇಗೆ ವಿಜ್ಞಾನ ಪ್ರಪಂಚದಲ್ಲಿ ಪ್ರಯೋಗಶಾಲೆಗೆ ಹೋಗಿ ಕೆಲವು ಪ್ರಯೋಗಗಳನ್ನು ಮಾಡಿದರೆ ನಮಗೆ ಕೆಲವು ಅನುಭವಗಳು ಎದುರಿಗೆ ಆಗುತ್ತವೆಯೋ ಹಾಗೆಯೇ ಇಲ್ಲಿಯೂ ನಾವು ಸರಿಯಾಗಿ ಅನುಷ್ಠಾನ ಮಾಡಿದರೆ ಆಂತರಿಕ ಅನುಭವ ಆಗುವುದು. ಅನುಭವಕ್ಕೆ ಕಷ್ಟಪಡಬೇಕು. ಸುಮ್ಮನೆ ಅನುಭವ ಆಗಬೇಕು ಎಂದು ಇಚ್ಛಿಸಿದರೆ ಸಾಲದು. ಕಟ್ಟಿಗೆಯಲ್ಲಿ ಬೆಂಕಿ ಇದೆ ಎಂದು ನಮಗೆ ಗೊತ್ತಿದೆ. ಸುಮ್ಮನೆ ಬೆಂಕಿ ಇದೆ ಎಂದು ಹೇಳುತ್ತ ಕುಳಿತರೆ ಅಲ್ಲಿ ಬೆಂಕಿ ಆಗುವುದಿಲ್ಲ. ಅದಕ್ಕೆ ಬೆಂಕಿ ತಗುಲಿಸಬೇಕು. ಆಗಲೇ ಒಳಗೆ ಸುಪ್ತವಾಗಿರುವ ಬೆಂಕಿ ಉರಿಯುತ್ತ ಧಗಧಗಿಸಿ ಮೇಲೇಳುವುದು.</p>
  <p>ಹಲವು ವಿಧವಾದ ಪರೋಪಕಾರಗಳನ್ನು ಮಾಡಿ ನಾವು ಸಂಪಾದಿಸುವ ಧರ್ಮ ಅಲ್ಪವಾದದ್ದು. ಆಧ್ಯಾತ್ಮಿಕ ಜೀವನದಲ್ಲಿ ನಾವು ಸಾಧನೆ ಮಾಡಿ ಪಡೆಯುವ ಅನುಭವದಿಂದ ಕೃತಕೃತ್ಯರಾಗಿ ಹೋಗುವೆವು. ಇದನ್ನು ಅನುಷ್ಠಾನ ಮಾಡುವುದು ಸುಲಭ ಎಂದು ಶ್ರೀಕೃಷ್ಣ ಹೇಳುವನು. ಸುಲಭ ಎಂದರೆ ಏನೂ ಪ್ರಯತ್ನವಿಲ್ಲದೆ ಅದು ಸಿಕ್ಕುವುದು ಎಂದಲ್ಲ. ಜೀವನದಲ್ಲಿ ಯಾವುದು ಬೇಕಾದರೂ ನಾವು ಕಷ್ಟಪಡಬೇಕು. ವಿದ್ಯಾರ್ಥಿ ಪರೀಕ್ಷೆಯಲ್ಲಿ ಪಾಸು ಮಾಡಬೇಕಾದರೆ ಚೆನ್ನಾಗಿ ಕಷ್ಟಪಟ್ಟು ಓದಬೇಕು. ಸಂಗೀತ ಕಲಿಯಬೇಕಾದರೆ ವರ್ಷಾನುಗಟ್ಟಲೆ ಚಳಿಗಾಲವೆನ್ನದೆ ಬಿಸಿಲುಗಾಲವೆನ್ನದೆ ಅಭ್ಯಾಸ ಮಾಡುತ್ತಿರಬೇಕು. ಏನಿಲ್ಲ ಒಬ್ಬ ದೊಡ್ಡ ಪೈಲ್ವಾನನಾಗಬೇಕಾದರೂ ಹಲವು ವರುಷಗಳ ಅಭ್ಯಾಸ ಬೇಕು. ಬರೀ ಹೊಟ್ಟೆಪಾಡಿಗೆ ಇಷ್ಟೊಂದು ಕಷ್ಟಪಡಬೇಕು ಜೀವನದಲ್ಲಿ. ಇದರೊಂದಿಗೆ ಹೋಲಿಸಿ ನೋಡಿದರೆ ದೇವರನ್ನು ಪಡೆಯುವುದು ಸುಲಭ. ಪ್ರಾಪಂಚಿಕ ವಸ್ತುಗಳನ್ನು ಪಡೆಯು ವುದಕ್ಕೆ ಎಷ್ಟು ಕಷ್ಟ ಪಡುತ್ತೇವೆಯೋ, ಅಲ್ಲಿ ಎಷ್ಟು ಛಲವನ್ನು ವ್ಯಕ್ತಪಡಿಸುವೆವೊ ಅಷ್ಟನ್ನು ವ್ಯಕ್ತಪಡಿಸಿದರೆ ಸಾಕು ದೇವರ ಕಡೆಗೆ. ಸಾಂಸಾರಿಕ ವಸ್ತುಗಳನ್ನು ಪಡೆಯಲು ನಾವು ಎಷ್ಟಾದರೂ ಕಷ್ಟಪಡುತ್ತೇವೆ. ಅಲ್ಲಿ ಎಷ್ಟು ನಿರಾಶೆ ಆದರೂ ನಾವೇನೂ ಆಸೆಯನ್ನು ಬಿಡುವುದಿಲ್ಲ. ಎಷ್ಟು ಸಲ ಕುಟುಕಿಸಿಕೊಂಡರೂ ಪುನಃ ಕುಟುಕಿಸಿಕೊಳ್ಳಲು ಸಿದ್ಧ. ಒದೆಸಿಕೊಂಡರೂ ಪುನಃ ಒದೆಸಿಕೊಳ್ಳಲು ಸಿದ್ಧ. ಇದಕ್ಕಿಂತ ಜಾಸ್ತಿ ಬೇಕಾಗಿಲ್ಲ. ಇಷ್ಟೇ ಛಲವನ್ನು, ಭಂಡತನವನ್ನು ದೇವರೆಡೆಗೆ ಹರಿಸಿದರೆ ಸಾಕು. ಸುಲಭ ಎಂದರೆ ಇದೇ ಅರ್ಥ.</p>
  <p>ಈ ಅನುಭವ ಅವ್ಯಯವಾದದ್ದು. ಎಂದಿಗೂ ನಾಶವಾಗದುದು. ಒಮ್ಮೆ ಅದನ್ನು ಅನುಭವಿಸಿದರೆ ಎಂದೆಂದಿಗೂ ಅದು ನಮ್ಮದಾಗುವುದು. ಇನ್ನುಮೇಲೆ ಅದು ನಮ್ಮನ್ನು ಎಂದಿಗೂ ಬಿಡುವುದಿಲ್ಲ. ಒಮ್ಮೆ ಹೀನಲೋಹ ಸ್ಪರ್ಶಶಿಲೆಗೆ ತಾಕಿ ಚಿನ್ನವಾದರೆ, ಅದು ತಿಪ್ಪೆಯಲ್ಲಿ ಬಿದ್ದಿರಲಿ, ನಡುರಸ್ತೆಯಲ್ಲಿ ರಲಿ, ಸಂದೂಕದಲ್ಲಿಟ್ಟು ಬೀಗ ಹಾಕಿರಲಿ, ಅದು ಎಂದೆಂದಿಗೂ ಚಿನ್ನವಾಗಿಯೇ ಉಳಿಯುವುದು. ಒಮ್ಮೆ ಆ ಅನುಭವ ನಮಗೆ ಬಂದರೆ ನಾವು ಇನ್ನು ಮೇಲೆ ಹಿಂದಿನ ಮನುಷ್ಯರಾಗುವುದಿಲ್ಲ.</p>
  <div>ಅಶ್ರದ್ಧಧಾನಾಃ ಪುರುಷಾ ಧರ್ಮಸ್ಯಾಸ್ಯ ಪರಂತಪ ।<br/>ಅಪ್ರಾಪ್ಯ ಮಾಂ ನಿವರ್ತಂತೇ ಮೃತ್ಯುಸಂಸಾರವರ್ತ್ಮನಿ 	॥ 3 ॥</div>
  <div>ಅರ್ಜುನ, ಯಾರಿಗೆ ಈ ಧರ್ಮದಲ್ಲಿ ಶ್ರದ್ಧೆ ಇಲ್ಲವೊ ಅವರು ನನ್ನನ್ನು ಪಡೆಯದೆ, ಮೃತ್ಯುಮಯವಾದ ಸಂಸಾರ ಮಾರ್ಗಕ್ಕೆ ಪುನಃ ಪುನಃ ಬರುತ್ತಾರೆ.</div>
  <p>ಯಾರು ದೇವರಲ್ಲಿ ನಂಬುವುದಿಲ್ಲವೊ, ಕೇವಲ ಈ ಮಾನುಷ ದೇಹ ಮತ್ತು ಇಂದ್ರಿಯಗಳ ಸುಖ ಇವುಗಳಲ್ಲಿ ಮಾತ್ರ ನಂಬುತ್ತಾರೊ ಅವರು, ಅದಕ್ಕೆ ಸಂಬಂಧಪಟ್ಟ ಕೆಲಸಗಳನ್ನು ಮಾಡಿ, ಅಂತಹ ಸಂಸಾರ ವಾಸನೆಗಳನ್ನು ಮಾತ್ರ ಕೂಡಿಹಾಕಿಕೊಳ್ಳುತ್ತಾರೆ. ಇಂತಹ ಜನ ಸತ್ತರೆ ಅವರು ದೇವರ ಸಮೀಪಕ್ಕೆ ಹೋಗುವುದಿಲ್ಲ. ಅವರು ಪುನಃ ಪುನಃ ಈ ಸಂಸಾರಕ್ಕೆ ಬರುತ್ತಾರೆ. ಈ ಸಂಸಾರ ಜನನ ಮರಣಗಳಿಂದ ತುಂಬಿದೆ. ಇಲ್ಲಿ ಹಲವು ಬಗೆಯ ಜನ್ಮಗಳನ್ನು ಪಡೆದು ಸುಖದುಃಖಗಳನ್ನು ಅನುಭವಿಸುತ್ತಿರುವರು.</p>
  <p>ಜೈನ ಬುದ್ಧ ಮುಂತಾದ ಧರ್ಮಕ್ಕೆ ಸೇರಿದವರು ಕೂಡ ಒಂದು ದೇವರಲ್ಲಿ ನಂಬುವುದಿಲ್ಲ. ಆದರೆ ಅವರು ಬುದ್ಧನಂತಹ ಒಂದು ಸ್ಥಿತಿ, ತೀರ್ಥಂಕರರಂತಹ ಒಂದು ಸ್ಥಿತಿಯನ್ನು ನಂಬುವರು. ಯಾರು ಒಳ್ಳೆಯ ಜೀವನ ನಡೆಸಿಕೊಂಡು ಬುದ್ಧ ಅಥವಾ ತೀರ್ಥಂಕರರ ಸಂದೇಶಕ್ಕೆ ತಕ್ಕಂತೆ ತಮ್ಮ ಜೀವನವನ್ನು ಮಾರ್ಪಡಿಸಿಕೊಂಡಿರುವರೊ ಅವರು ಕೂಡ ಮುಕ್ತರಾಗುತ್ತಾರೆ. ಇವರು ಒಬ್ಬ ದೇವರನ್ನು ನಂಬದೆ ಇರಬಹುದು. ಆದರೆ ಒಬ್ಬ ದೇವರಂತೆ ಆಗುವ ಸ್ಥಿತಿಯನ್ನು ನಂಬುತ್ತಾರೆ. ಕರ್ಮವನ್ನು ನಂಬುತ್ತಾರೆ, ಪುನರ್ಜನ್ಮವನ್ನು ನಂಬುತ್ತಾರೆ. ಆದಕಾರಣ ಇವರು ಚಾರ್ವಾಕರಲ್ಲ, ಜಡವಾದಿಗಳಲ್ಲ. ಶ್ರೀಕೃಷ್ಣ ಏನನ್ನು ಹೇಳುವನೊ ಅದು ಇಂತಹ ಜನರನ್ನು ಕುರಿತದ್ದಲ್ಲ. ಆಧ್ಯಾತ್ಮಿಕ ಜೀವನದಲ್ಲಿ ಶ್ರದ್ಧೆ ಇಲ್ಲದವರು ಸಂಸಾರಕ್ಕೆ ಹಿಂತಿರುಗುತ್ತಾರೆ ಎಂದು ವಿಶಾಲ ದೃಷ್ಟಿಯಿಂದ ತೆಗೆದುಕೊಳ್ಳಬೇಕಾಗುವುದು.</p>
  <div>ಮಯಾ ತತಮಿದಂ ಸರ್ವಂ ಜಗದವ್ಯಕ್ತಮೂರ್ತಿನಾ ।<br/>ಮತ್ಸಾó್ಥನಿ ಸರ್ವಭೂತಾನಿ ನ ಚಾಹಂ ತೇಷ್ವವಸ್ಥಿತಃ 	॥ 4 ॥</div>
  <div>ಅವ್ಯಕ್ತಮೂರ್ತಿಯಾದ ನನ್ನಿಂದ ಈ ಜಗತ್ತೆಲ್ಲವೂ ವ್ಯಾಪಿಸಲ್ಪಟ್ಟಿದೆ. ಎಲ್ಲಾ ಪ್ರಾಣಿಗಳೂ ನನ್ನಲ್ಲಿವೆ. ನಾನು ಅವುಗಳಲ್ಲಿಲ್ಲ.</div>
  <p>ಭಗವಂತ ಈ ಪ್ರಪಂಚವನ್ನೆಲ್ಲ ಅವ್ಯಕ್ತರೂಪದಿಂದ ವ್ಯಾಪಿಸಿಕೊಂಡಿರುವನು. ಆಕಾಶ ಹೇಗೆ ಎಲ್ಲಾ ಸಣ್ಣ ದೊಡ್ಡ ವಸ್ತುಗಳನ್ನು ವ್ಯಾಪಿಸಿಕೊಂಡಿದೆಯೋ ಹಾಗೆ ಪರಮಾತ್ಮ ವ್ಯಾಪಿಸಿಕೊಂಡಿರು ವನು. ಅವನು ಸೂಕ್ಷ್ಮ, ಇಂದ್ರಿಯಾತೀತ. ಅವನನ್ನು ನಾವು ಹೊರಗೆ ಕಾಣುವ ದೃಶ್ಯ ವಸ್ತುವಿನಂತೆ ಗ್ರಹಿಸುವುದಕ್ಕೆ ಆಗುವುದಿಲ್ಲ. ಆದರೆ ಅವನಿಲ್ಲದೆ ಈ ಪ್ರಪಂಚದಲ್ಲಿ ಯಾವುದೂ ಇಲ್ಲ. ಎಲ್ಲಾ ನಾಮರೂಪಗಳ ಹಿಂದೆಯೂ ಇರುವವನು ಅವನೆ. ಮಣ್ಣಿನಿಂದ ಮಡಕೆ ಕುಡಿಕೆಗಳನ್ನು ಮಾಡಿದರೆ ಜೇಡಿಮಣ್ಣು ಅದರಲ್ಲೆಲ್ಲಾ ವ್ಯಾಪಿಸಿಕೊಂಡಿರುವಂತೆ, ನೂಲಿನಿಂದ ಬಟ್ಟೆಯನ್ನು ಮಾಡಿದರೆ, ಆ ಬಟ್ಟೆಯಲ್ಲೆಲ್ಲಾ ನೂಲೇ ವ್ಯಾಪಿಸಿಕೊಂಡಿರುವಂತೆ, ನಾಮರೂಪಗಳ ಹಿಂದೆಲ್ಲ ಅವನೇ ವ್ಯಾಪಿಸಿ ಕೊಂಡಿರುವನು.</p>
  <p>ಈ ಪ್ರಪಂಚದಲ್ಲಿ ನಾವು ಏನನ್ನು ನೋಡುವೆವೊ ಅವುಗಳೆಲ್ಲ ಪರಮಾತ್ಮನಲ್ಲೆ ಇರುವುವು. ಅವನನ್ನು ಬಿಟ್ಟು ಇದಕ್ಕೆ ಬೇರೆ ವ್ಯಕ್ತಿತ್ವ ಇಲ್ಲ. ಸಮುದ್ರದ ಮೇಲೆ ಇರುವ ಅಲೆ, ನೊರೆ, ಗುಳ್ಳೆ ಇವುಗಳೆಲ್ಲ ಸಮುದ್ರವಿದ್ದರೆ ಅದರಲ್ಲಿ ಮಾತ್ರ ಇರಲು ಸಾಧ್ಯ. ನಾನು ಒಂದು ಕನಸು ಕಾಣುತ್ತಿದ್ದರೆ, ನಾನು ಕನಸಿನಲ್ಲಿ ನೋಡುವುದೆಲ್ಲ ನನ್ನ ಚಿತ್ತದಲ್ಲಿದೆ. ನನ್ನ ಚಿತ್ತದಿಂದ ಮೇಲೆದ್ದ ಗುಳ್ಳೆಗಳೇ ಕನಸು. ನನ್ನ ಚಿತ್ತವಿಲ್ಲದೆ ಇದ್ದರೆ ಕನಸೇ ಇಲ್ಲ. ಹೀಗೆಯೇ ಬ್ರಹ್ಮಾಂಡವೆಲ್ಲಾ ಭಗವಂತನ ಕಲ್ಪನೆಯ ಜಗತ್ತು. ಅವನು ಅವುಗಳಲ್ಲೆಲ್ಲ ಹಾಸುಹೊಕ್ಕಾಗಿರುವನು. ಅವನಿಲ್ಲದ ವಸ್ತುವೇ ಇಲ್ಲ. ಯಾವುದನ್ನು ನಾವು ಬ್ರಹ್ಮಾಂಡ ಎನ್ನುವೆವೊ ಅದು ಅವನ ಮನಸ್ಸೆಂಬ ಸಾಗರದಿಂದ ಎದ್ದ ಗುಳ್ಳೆ. ಆ ಗುಳ್ಳೆಯಲ್ಲೆಲ್ಲ ಓತಪ್ರೋತವಾಗಿರುವವನೆ ಪರಮಾತ್ಮ.</p>
  <p>ನಾನು ಅವುಗಳಲ್ಲಿ ಇಲ್ಲ ಎನ್ನುತ್ತಾನೆ. ಅವು ಇರಬೇಕಾದರೆ ಇವನ ಆಸರೆ ಬೇಕು. ಇವನು ಇರಬೇಕಾದರೆ ಅದರ ಆಸರೆ ಬೇಕಾಗಿಲ್ಲ. ಇವುಗಳಾವುವೂ ಇಲ್ಲದೆ ಅವನು ಇರಬಲ್ಲ. ಅಲೆ ನೊರೆ ತೆರೆ ಇವುಗಳಾವುವೂ ಸಾಗರ ಇರುವುದಕ್ಕೆ ಆವಶ್ಯಕವಿಲ್ಲ. ಇವುಗಳಿಲ್ಲದೆ ಸಾಗರ ಇರಬಲ್ಲುದು. ನಾನು ಅವುಗಳಲ್ಲಿ ಇಲ್ಲ ಎಂದರೆ ಭಗವಂತನ ಮನಸ್ಸು ಸೃಷ್ಟಿಯಲ್ಲಿ ಆಸಕ್ತವಾಗಿಲ್ಲ ಎಂದು ಹೇಳಬಹುದು. ಅವನು ಇದನ್ನು ಮಾಡಿದ, ಸೃಷ್ಟಿಗೆ ಅವನೇ ಕಾರಣ. ಆದರೂ ಅವನು ತಾನು ಸೃಷ್ಟಿಸಿದ ವಸ್ತುವಿನಲ್ಲಿ ಸಿಕ್ಕಿಕೊಂಡು ನರಳುತ್ತಿಲ್ಲ. ನಾವು ಏನಾದರೂ ಒಂದು ಸಣ್ಣದನ್ನು ಸೃಷ್ಟಿಸಿದರೆ ನಮ್ಮ ಮನಸ್ಸೆಲ್ಲ ಅದರಲ್ಲಿ. ನಾವು ಅದರಲ್ಲಿ ಸಿಕ್ಕಿಕೊಂಡು ಬಿಡುವೆವು. ಮನಸ್ಸನ್ನು ಅದರಿಂದ ಸೆಳೆಯ ಲಾರೆವು. ನಾವೊಂದು ಸಣ್ಣ ಪುಸ್ತಕ ಬರೆಯಲಿ, ಚಿತ್ರ ಬರೆಯಲಿ, ಒಂದು ಮಗುವನ್ನು ಸೃಷ್ಟಿಸಲಿ, ನಮ್ಮ ಒಂದು ಭಾಗ ಅದರಲ್ಲಿ ಸಿಕ್ಕಿಕೊಳ್ಳುವುದು. ಜನರು ಅವನ್ನು ಕೊಂಡಾಡಿದರೆ ನಮಗೆ ಸಂತೋಷ. ಅದನ್ನು ತೆಗಳಿದರೆ ದುಃಖ. ಏತಕ್ಕೆಂದರೆ ನಾವು ಆಸಕ್ತರು. ಆದರೆ ದೇವರು ಹಾಗಲ್ಲ. ಈ ಪ್ರಪಂಚದಲ್ಲಿ ಯಾವುದು ಇರಬೇಕಾದರೂ ದೇವರು ಬೇಕು. ಆದರೆ ದೇವರು ಯಾವುದಕ್ಕೂ ದಾಸನಲ್ಲ.</p>
  <div>ನ ಚ ಮತ್ಸಾó್ಥನಿ ಭೂತಾನಿ ಪಶ್ಯ ಮೇ ಯೋಗಮೈಶ್ವರಮ್ ।<br/>ಭೂತಭೃನ್ನ ಚ ಭೂತಸ್ಥೋ ಮಮಾತ್ಮಾ ಭೂತಭಾವನಃ 	॥ 5 ॥</div>
  <div>ಪ್ರಾಣಿಗಳು ಕೂಡ ನನ್ನಲ್ಲಿ ಇಲ್ಲ. ನನ್ನ ಈಶ್ವರಸಂಬಂಧವಾದ ಯೋಗವನ್ನು ನೋಡು. ನಾನು ಭೂತಗಳನ್ನು ಧರಿಸಿದ್ದರೂ ಭೂತಗಳಲ್ಲಿ ಇಲ್ಲ. ಆದರೆ ಅವುಗಳ ಉತ್ಪತ್ತಿಗೆ ನಾನು ಕಾರಣ.</div>
  <p>ಹಿಂದಿನ ಶ್ಲೋಕದಲ್ಲಿ ಪ್ರಾಣಿಗಳೆಲ್ಲ ನನ್ನಲ್ಲಿವೆ ಎಂದು ಹೇಳಿ, ಇಲ್ಲಿ ಅವು ನನ್ನಲ್ಲಿ ಇಲ್ಲ ಎನ್ನುತ್ತಾನೆ. ಒಂದು ದೃಷ್ಟಿಯಿಂದ ನೋಡಿದರೆ ಇದು ಪರಸ್ಪರ ವಿರೋಧವಾಗಿ ಕಾಣುವುದು. ಒಂದು ನಿಜವಾದರೆ ಮತ್ತೊಂದು ಸುಳ್ಳಾಗಬೇಕು ಎಂದು ಭಾವಿಸುವೆವು. ಆದರೆ ವಿರೋಧಾಭಾಸಗಳೆಲ್ಲ ಭಗವಂತನಲ್ಲಿ ಸಂಧಿಸುವುವು. ಅವನ್ನು ನೋಡುವ ದೃಷ್ಟಿ ಮಾತ್ರ ವ್ಯತ್ಯಾಸವಾಗುವುದು. ಎಲ್ಲಾ ಪ್ರಾಣಿಗಳು ಪರಮಾತ್ಮನಲ್ಲಿವೆ. ಪರಮಾತ್ಮನನ್ನು ಬಿಟ್ಟರೆ ಅವು ಇರಲಾರವು. ಮೀನು ನೀರುಬಿಟ್ಟು ಹೇಗೆ ಇರಲಾರದೊ, ಅಲೆ ಸಾಗರ ಬಿಟ್ಟು ಹೇಗೆ ಇರಲಾರದೊ ಹಾಗೆ ಎಲ್ಲವೂ ಅವನಲ್ಲಿದೆ. ಇದನ್ನು ಬೇರೆ ದೃಷ್ಟಿಯಿಂದ ಹೇಳುತ್ತಿರುವನು. ಇವನ ಮನಸ್ಸು ಸೃಷ್ಟಿಯಮೇಲೆ ನಿಂತಿಲ್ಲ. ಇವನು ಸೃಷ್ಟಿಯಿಂದ ಏನನ್ನೂ ನಿರೀಕ್ಷಿಸುತ್ತಿಲ್ಲ, ಇವನಿಗೆ ಸೃಷ್ಟಿಯಿಂದ ಏನೂ ಆಗಬೇಕಾಗಿಲ್ಲ. ಇವನಿರು ವುದಕ್ಕೆ ಸೃಷ್ಟಿಯ ಆಧಾರ ಬೇಕಾಗಿಲ್ಲ. ಕನಸಿಗೆ ನಾನಿರಬೇಕು, ಆದರೆ ನಾನಿರಬೇಕಾದರೆ ಕನಸು ಇರಬೇಕಾಗಿಲ್ಲ.</p>
  <p>ಇದನ್ನೇ ಶ್ರೀಕೃಷ್ಣ ತನ್ನ ಯೋಗೈಶ್ವರ್ಯ ಎನ್ನುತ್ತಾನೆ. ಅದ್ಭುತವಾದ ಅಘಟಿತವಾದ ಕಾರ್ಯಗಳು ಅವುಗಳ ಮೂಲಕ ಆಗಿಹೋಗುತ್ತವೆ. ಅವನಿದದ ನಾವೂ ಸಣ್ಣ ಪ್ರಮಾಣದಲ್ಲಿ ಸೃಷ್ಟಿಕರ್ತರೆ. ಆದರೆ ನಾವೊಂದು ಸಣ್ಣದೊಂದು ವಸ್ತುವನ್ನುಸೃಷ್ಟಿ ಮಾಡಿ ಎಂತಹ ತಾಪತ್ರಯಕ್ಕೆ ಸಿಕ್ಕಿಹಾಕಿಕೊಳ್ಳುತ್ತೇವೆ. ಭಗವಂತ ಈ ಭುವನವೆಂಬ ಅದ್ಭುತ ವಸ್ತುವನ್ನು ಸೃಷ್ಟಿಸಿದರೂ ಕೇವಲ ಸಾಕ್ಷಿಯಂತೆ ಅಸಂಗನಾಗಿ ಅದನ್ನು ನಿತು ನೋಡುತ್ತಿರುವನು. ವಾಸಮಾಡಲು ನಾವೊಂದು ಗೂಡನ್ನು ಕಟ್ಟಿಕೊಂಡರೆ ನಮಗೊಂದು ದೊಡ್ಡ ಅರಮನೆ ಅದು, ನಮ್ಮ ಮಗು ಒಂದು ಅದ್ಭುತ ಪ್ರತಿಭಾವಂತ, ನಾವು ಬರೆದ ಒಂದು ಸಣ್ಣಕವನವೊ, ಅಥೆಯೊ ಒಂದು ಅಮರಕಾವ್ಯ ಒಂದು ಭಾವಿಸುತ್ತೇವೆ. ಅಷ್ಟು ಮಾತ್ರವಲ್ಲ ನಾವು ಅದರಲ್ಲಿ ಕೂಡಿಹಾಕಿಕೊಳ್ಳುತ್ತೇವೆ. ನಾವು ಸೃಷ್ಟಿಸಿದ ವಸ್ತುವೇ ನಮಗೊಂದು ಸೆರೆಮನೆಯಾಗುವುದು. ಅದೊಂದು ಹಕ್ಕಿಯಗೂಡಿನಂತೆ ಇಲ್ಲ. ಭಗವಂತನ ಸೃಷ್ಟಿ ಎಂತಹ ಒಂದು ಮಹೋನ್ನತ ಕಾವ್ಯ. ತುದಿಮೊದಲಿಲ್ಲದ ಕಾವ್ಯ. ಇದೆಂತಹ ಒಂದು ಚಿತ್ರ, ಇದೆಂತಹ ಒಂದು ನಾಟಕ, ಇಂಎಂತಹ ಒಂದು ಹಾಡು, ಇಂಎಂತಹ ಒಂದಿ ಭಾವ. ಈ ಭೂಮವನ್ನು ಸೃಷ್ಟಿಸಿದವನು ಭಗವಂತ. ಆದರೆ ಎಳ್ಳಷ್ಟು ಇದರಮೇಲೆ ಆಸಕ್ತನಲ್ಲ. ಎಂತಹ ಒಂದು ಸಾಕ್ಷಾ ಭಾವ ಅಲ್ಲದೆ !</p>
  <p>ಯಥಾಕಾಶಸ್ಥಿತೋ ನಿತ್ಯಂ ವಾಯುಃ ಸರ್ವತ್ರಗೋ ಮಹಾನ್ ।<br/>ತಥಾ ಸರ್ವಾಣಿ ಭೂತಾನಿ ಮತ್ಸಾó್ಥನೀತ್ಯುಪಧಾರಯ ॥ 6 ॥</p>
  <p>ಹೇಗೆ ಎಲ್ಲೆಲ್ಲಿಯೂ ಸಂಚರಿಸುವ ಮಹಾವಾಯು ಆಕಾಶದಲ್ಲಿದೆಯೊ ಹಾಗೆಯೇ ಎಲ್ಲಾ ಪ್ರಾಣಿಗಳೂ ನನ್ನಲ್ಲಿವೆ ಎಂಬುದನ್ನು ತಿಳಿದುಕೊ.</p>
  <p>ಎಲ್ಲ ವಸ್ತುಗಳು ತನ್ನಲ್ಲಿ ಹೇಗಿವೆ ಎಂಬುದಕ್ಕೆ ಒಂದು ಉದಾಹರಣೆಯನ್ನು ಕೊಡುವನು. ಮಹಾವಾಯು ಎಲ್ಲಾ ಕಡೆಯಲ್ಲಿಯೂ ಸಂಚರಿಸುತ್ತಿರುವುದು ಹೇಗೆ ಆಕಾಶದಲ್ಲಿದೆಯೋ ಹಾಗೆ ಎಲ್ಲವೂ ಅವನಲ್ಲಿದೆ. ವಾಯು ಆಕಾಶದಲ್ಲಿ ಹಲವು ರೂಪಗಳನ್ನು ಧರಿಸಿ ಚಲಿಸುತ್ತಿದೆ. ಒಂದು ಕಡೆ ಚಂಡಮಾರುತದಂತೆ ಗಿಡಮನೆಗಳನ್ನು ಉರುಳಿಸುತ್ತ ಇದೆ. ಮತ್ತೊಂದು ಕಡೆ ತಂಗಾಳಿಯಂತೆ ಬೀಸುತ್ತಿದೆ. ಇನ್ನೊಂದು ಕಡೆ ಸುಂಟುರುಗಾಳಿಯಂತೆ ನೆಲದ ಮೇಲೆ ಇರುವುದನ್ನೆಲ್ಲ ಆಕಾಶಕ್ಕೆ ಎರಚಿ ಹೋಗುತ್ತಿದೆ. ಒಂದು ಕಡೆ ಪುಷ್ಪಗಳ ಪರಿಮಳವನ್ನು ಹೊತ್ತು ಬರುತ್ತದೆ. ಮತ್ತೊಂದು ಕಡೆ ತಿಪ್ಪೆ ಗುಂಡಿಯ ದುರ್ಗಂಧವನ್ನು ಹೊತ್ತು ಬರುತ್ತದೆ. ಆದರೆ ಆಕಾಶ ಇವುಗಳಾವುದರಿಂದಲೂ ಬಾಧಿದವಾಗುವುದಿಲ್ಲ. ಪುಣ್ಯವಂತರಿರುವರು, ಪಾಪಾತ್ಮರಿರುವರು, ಬುದ್ಧಿವಂತರಿರುವರು ದಡ್ಡರಿರುವರು. ಈ ಪ್ರಪಂಚದಲ್ಲಿ ಎಲ್ಲಾ ಬಗೆಯ ಜನರೂ ಇರುವರು. ಆದರೆ ದೇವರು ಇದರಿಂದ ಬಾಧಿತನಾಗುವುದಿಲ್ಲ. ಹಾವಿನ ಬಾಯಲ್ಲಿರುವ ವಿಷದಂತೆ. ಹಾವಿಗೆ ಇದರಿಂದ ಯಾವ ಬಾಧೆಯೂ ಇಲ್ಲ. ಎಲ್ಲಾ ಇರುವುದಕ್ಕೆ ದೇವರಿರಬೇಕು. ಆದರೆ ದೇವರು ಎಲ್ಲದರಿಂದ ತಾಪತ್ರಯಕ್ಕೆ ಸಿಕ್ಕಿಕೊಳ್ಳುವುದಿಲ್ಲ. ಒಂದು ಸಿನಿಮಾ ತೆರೆಯ ಮೇಲೆ ಏನೇನೊ ಗೊಂಬೆಗಳು ಬೀಳುತ್ತವೆ. ಆ ಗೊಂಬೆ ಬೀಳಬೇಕಾದರೆ ತೆರೆ ಆವಶ್ಯಕ. ಆದರೆ ಆ ಗೊಂಬೆಗಳಿಂದ ತೆರೆ ಕೆಟ್ಟು ಹೋಗುವುದೇ ? ಸಿನಿಮಾದಲ್ಲಿ ಕಾಡುಗಿಚ್ಚು ಉರಿಯುವುದನ್ನು ತೋರಬಹುದು. ಆದರೆ ತೆರೆಗೆ ಅದರಿಂದ ಸ್ವಲ್ಪವೂ ಬೆಂಕಿ ತಾಕುವುದಿಲ್ಲ. ಅಲೆಗಳಿಂದ ತುಂಬಿದ ಮಹಾಸಾಗರವನ್ನೇ ತೆರೆಯ ಮೇಲೆ ತೋರಬಹುದು.ಅದರರಿಂದ ಅದು ಸ್ವಲ್ಪವೂ ಒದ್ದೆಯಾಗುವುದಿಲ್ಲ. ಬ್ರಹ್ಮಾಂಡದ ಸಿನಿಮ ಪರಮಾತ್ಮನೆಂಬ ತೆರೆಯ ಮೇಲೆ ಬೀಳುತ್ತಿದ್ದರೂ ಅವನು ಇದರಿಂದ ಬಾಧಿತನಾಗುವುದಿಲ್ಲ.</p>
  <p>ಸರ್ವಭೂತಾನಿ ಕೌಂತೇಯ ಪ್ರಕೃತಿಂ ಯಾಂತಿ ಮಾಮಿಕಾಮ್ ।<br/>ಕಲ್ಪಕ್ಷಯೇ ಪುನಸ್ತಾನಿ ಕಲ್ಪಾದೌ ವಿಸೃಜಾಮ್ಯಹಮ್ ॥ 7 ॥</p>
  <p>ಅರ್ಜುನ, ಎಲ್ಲಾ ಪ್ರಾಣಿಗಳು ಪ್ರಳಯ ಕಾಲದಲ್ಲಿ ನನ್ನ ಪ್ರಕೃತಿಯನ್ನು ಸೇರುತ್ತವೆ. ಪುನಃ ಸೃಷ್ಟಿಯ ಕಾಲದಲ್ಲಿ ನಾನು ಅವುಗಳನ್ನು ಸೃಷ್ಟಿಸುತ್ತೇನೆ.</p>
  <p>ಭಗವಂತನ ಪ್ರಕೃತಿ ತ್ರಿಗುಣಗಳಿಂದ ಆಗಿದೆ. ಅದೇ ಸತ್ವ, ರಜಸ್ ಮತ್ತು ತಮಸ್ ಎಂಬುವು. ನಅವು ನೋಡುವ ಈ ವಿಶ್ವವೆಲ್ಲಾ ಈ ಗುಣಗಳ ತರತಮದಿಂದ ಆದುದು. ಯಾವುದನ್ನು ಪ್ರಳಯ ಮತ್ತು ಸೃಷ್ಟಿ ಎನ್ನುತ್ತೇವೆಯೋ ಅದು ಸಾಗರದಲ್ಲಿರುವ ಅಲೆಗಳಂತೆ. ಎದ್ದಾಗ ಸೃಷ್ಟಿ, ಬಿದ್ದಾಗ ಪ್ರಳಯ. ಎಷ್ಟೊ ಪ್ರಳಯ ಸೃಷ್ಟಿಗಳು ಆಗಿವೆ ಹಿಂದೆ, ಆಗಲಿವೆ ಮುಂದೆ. ಪ್ರಳಯದಲ್ಲೂ ನಾಮರೂಪುಗಳ ಸ್ಥೂಲ ನಾಶವಾಗುವುದು. ಆದರೆ ಅವುಗೊಳ ಹಿಂದೆ ಇರುವ ಸ್ವಭಾವ ಹಾಗೆ ಸೂಕ್ಷ್ಮ ಅವಸ್ಥೆಯಲ್ಲಿ ಇರುವುದು. ಇವು ಪ್ರಕೃತಿಯ ಉಗ್ರಾಣದಲ್ಲಿರುವುವು. ದೊಡ್ಡಮರ ಹೇಗೆ ಸಣ್ಣಬೀಜದಲ್ಲಿರುವುದೊ ಹಾಗೆ ಕಾರಣಾವಸ್ಥೆಯಲ್ಲಿ ಪ್ರಪಂಚವೆಲ್ಲಾ ಸುಪ್ತಾವಸ್ಥೆಯಲ್ಲಿರುವುದು. ಯಾವಾಗ ಸೃಷ್ಟಿ ಪ್ರಾರಂಭವಾಗುವುದೋ ಆಗ ಉಗ್ರಾಣದಲ್ಲಿರುವ ಬೀಜಗಳನ್ನು ಪುನಃ ದೇವರು ಬಿತ್ತುವನು. ಈ ಬ್ರಹ್ಮಾಂಡವೆಂಬ ಸೃಷ್ಟಿ ಕ್ರಮೇಣ ಹುಲುಸಾಗಿ ಬೆಳೆಯುವುದು. ಇಲ್ಲಿ ಎರಡು ಕೆಲಸಗಳನ್ನು ಮಾಡುವನು ಅವನು. ಪ್ರಪಂಚವನ್ನು ಸೃಷ್ಟಿಸುತ್ತಾನೆ ಕಲ್ಪದ ಪ್ರಾರಂಭದಲ್ಲಿ. ನಿಷ್ಕರುಣಿಯಂತೆ ಎಲ್ಲವನ್ನೂ ಹಿಂದಕ್ಕೆ ಕಸಿದುಕೊಳ್ಳುತ್ತಾನೆ ಪ್ರಳಯಕಾಲದಲ್ಲಿ. ಮನೆಯ ಮುಂದೆ ಮಗು ಮಣ್ಣಿನ ಮನೆಯನ್ನು ಕಟ್ಟಿಕೊಂಡು ಆಡುವುದು. ಹೋಗುವ ಸಮಯ ಬಂದಾಗ ಅದರ ಮೇಲೆ ನಿಂತು ಎಲ್ಲವನ್ನೂ ಕೆಡವಿ ಹೊರಟುಹೋಗುವುದು. ಅದಕ್ಕೆ ಕಟ್ಟುವುದೂ ಒಂದು ಆಟವೇ, ಕೆಡಹುವುದೂ ಒಂದು ಆಟವೇ. ಹಾಗೆಯೇ ಬ್ರಹ್ಮಾಂಡದ ಸೃಷ್ಟಿ ಸಂಹಾರಗಳು ಭಗವಂತನಿಗೆ.</p>
  <p>ಪ್ರಕೃತಿಂ ಸ್ವಾಮವಷ್ಟಭ್ಯ ವಿಸೃಜಾಮಿ ಪುನಃ ಪುನಃ ।<br/>ಭೂತಗ್ರಾಮಮಿಮಂ ಕೃತ್ಸ್ನಮವಶಂ ಪ್ರಕೃತೇವಶಾತ್ ॥ 8 ॥</p>
  <p>ನನ್ನ ಪ್ರಕೃತಿಯನ್ನು ಅಧಿಷ್ಠಾನ ಮಾಡಿಕೊಂಡು ಪ್ರಕೃತಿಯ ವಶವಾದ ಅಸ್ವತಂತ್ರವಾದ ಈ ಪ್ರಾಣಿವರ್ಗಗಳನ್ನೆಲ್ಲಾ ನಾನು ಪುನಃ ಪುನಃ ಸೃಷ್ಟಿಸುತ್ತಿರುವೆನು.</p>
</html>
