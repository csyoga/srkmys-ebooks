<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಮೊದಲಿರುವ ಶಾಂತಿಯಂತಿದೆ. ಆದರೆ ಅರ್ಜುನ ತನ್ನ ಪಾಲಿಗೆ ಬಂದ ಕರ್ತವ್ಯವನ್ನು ಮಾಡಿದರೆ, ಅನಂತರ ಅವನಿಗೆ ದೊರಕುವ ಶಾಂತಿ ಎಂದಿಗೂ ಅವನನ್ನು ಬಿಡದ ಶಾಂತಿ. ಆಗ ಅವನು ಭಗವಂತನ ಕೈಯಲ್ಲಿ ನಿಮಿತ್ತವಾಗಿ ಅಧರ್ಮದ ಕಳೆಯನ್ನು ಕಿತ್ತು ಧರ್ಮ ಸ್ಥಾಪನೆಗೆ ಸಹಾಯಕ ನಾಗುವನು. ಭಗವಂತ ತನ್ನ ಕೆಲಸವನ್ನು ಯಾರು ತಿಳಿದು ಮಾಡುತ್ತಾರೊ ಅವರಿಗೆ ತನ್ನಲ್ಲಿರುವುದನ್ನು ಕೊಡುತ್ತಾನೆ. ಅದೇ ಪರಮಶಾಂತಿ. ಈ ಪ್ರಪಂಚದ ಯಾವ ಘಟನೆಗಳೂ ಅವನ ಶಾಂತಿಗೆ ಭಂಗವನ್ನು ತರಲಾರವು. ಏಕೆಂದರೆ ಅವನ ಆಧಾರ ಭಗವಂತನಾಗುವನು, ಈ ಪ್ರಪಂಚವಲ್ಲ.</p>
  <p>ಅವನು ಶಾಶ್ವತವಾದ ಸ್ಥಾನವನ್ನು ಕೊಡುತ್ತಾನೆ. ಅದೇ ಮುಕ್ತಿ. ಸೃಷ್ಟಿ ಸಮಯದಲ್ಲಿ ಹುಟ್ಟಬೇಕಾ ಗಿಲ್ಲ. ಮರಣ ಸಮಯದಲ್ಲಿ ಸಾಯಬೇಕಾಗಿಲ್ಲ. ಇಡೀ ಬ್ರಹ್ಮಾಂಡದ ಲೀಲೆಯನ್ನು ಸಾಕ್ಷಿಯಂತೆ ನಿಂತು ನೋಡಬಲ್ಲ. ಸಚ್ಚಿದಾನಂದ ಸ್ವರೂಪನಾದ ಭಗವಂತನಲ್ಲಿ ಒಂದಾಗಬಲ್ಲ.</p>
  <div>ಇತಿ ತೇ ಜ್ಞಾನಮಾಖ್ಯಾತಂ ಗುಹ್ಯಾದ್ಗುಹ್ಯತರಂ ಮಯಾ ।<br/>ವಿಮೃಶ್ಯೈತದಶೇಷೇಣ ಯಥೇಚ್ಛಸಿ ತಥಾ ಕುರು 	॥ ೬೩ ॥</div>
  <div>ಗುಹ್ಯಕ್ಕಿಂತಲೂ ಗುಹ್ಯವಾದ ಜ್ಞಾನವನ್ನು ನಿನಗೆ ಹೇಳಿದೆ. ಇದನ್ನು ಸಂಪೂರ್ಣ ವಿಚಾರಮಾಡಿ ನಿನಗೆ ಹೇಗೆ ತೋರುವುದೋ ಹಾಗೆ ಮಾಡು.</div>
  <p>ಶ್ರೀಕೃಷ್ಣ ಗೀತೆಯ ಸಂದೇಶವನ್ನು ಮುಗಿಸುತ್ತಾ ಬರುವನು. ಅತ್ಯಂತ ಗಹನವಾದ ಭಕ್ತಿ, ಕರ್ಮ, ಜ್ಞಾನ ಮತ್ತು ಯೋಗಕ್ಕೆ ಸಂಬಂಧಪಟ್ಟ ವಿಷಯಗಳನ್ನು ಇಲ್ಲಿ ಹೇಳಿರುವನು. ಇದು ಸಾಕ್ಷಾತ್ ಪರಮಾತ್ಮನ ಬಾಯಿಂದಲೇ ಬಂದಿರುವುದು. ಆದರೂ ಅರ್ಜುನನಿಗೆ ಇದನ್ನು ಸಂಪೂರ್ಣ ವಿಚಾರ ಮಾಡಿ ನಿನಗೆ ತೋರಿದಂತೆ ಮಾಡು ಎನ್ನುವನು. ಶ್ರೀಕೃಷ್ಣ ತಾನು ಏನು ಹೇಳಿರುವೆನೊ ಅದನ್ನು ವಿಚಾರ ಮಾಡದೆ ತೆಗೆದುಕೊ ಎನ್ನುವುದಿಲ್ಲ. ಅದನ್ನು ವಿಚಾರ ಮಾಡು ಎನ್ನುವನು. ನಾವು ಅದನ್ನು ಚೆನ್ನಾಗಿ ತಿಳಿದುಕೊಂಡು ಮಾಡಿದರೆ ನಮಗೆ ಹೆಚ್ಚು ಪ್ರಯೋಜನವಾಗುವುದು. ದೇವರು ನಮ್ಮಲ್ಲಿ ವಿಚಾರ ಶಕ್ತಿಯನ್ನು ಕೊಟ್ಟಿರುವನು. ಅದನ್ನು ಉಪಯೋಗಿಸಿಕೊಂಡು ಹರಿತ ಮಾಡಬೇಕು. ಯಾವಾಗ ನಾವು ಅದನ್ನು ಉಪಯೋಗಿಸದೆ ಹಾಗೆಯೇ ಬಿಡುವೆವೋ ಆಗ ಬುದ್ಧಿ ತುಕ್ಕು ಹಿಡಿದು ಹೋಗುವುದು.</p>
  <p>ನಿನಗೆ ತೋರಿದಂತೆ ಮಾಡು ಎನ್ನುವನು. ನಾನು ಹೇಳಿದಂತೆ ಮಾಡೇತೀರಬೇಕು ಎನ್ನುವುದಿಲ್ಲ. ಗೀತೆಯಲ್ಲಿ ಜ್ಞಾನ, ಭಕ್ತಿ, ಕರ್ಮ ಎಲ್ಲಾ ಬೋಧನೆಗಳೂ ಇವೆ. ಪ್ರತಿಯೊಬ್ಬನೂ ತನಗೆ ಯಾವುದು ಹಿಡಿಸುವುದೊ ಅದನ್ನು ತೆಗೆದುಕೊಳ್ಳಬೇಕಾಗಿದೆ. ಇನ್ನೊಬ್ಬನು ಅದನ್ನು ಆರಿಸಿಕೊಡಲಾಗುವುದಿಲ್ಲ. ಪ್ರತಿಯೊಬ್ಬನೂ ತನ್ನ ಯೋಗ್ಯತೆ ಮತ್ತು ಅಭಿರುಚಿಗೆ ತಕ್ಕಂತೆ ಆರಿಸಿಕೊಳ್ಳಬೇಕಾಗುವುದು.</p>
  <div>ಸರ್ವಗುಹ್ಯತಮಂ ಭೂಯಃ ಶೃಣು ಮೇ ಪರಮಂ ವಚಃ ।<br/>ಇಷ್ಟೋ<span class="en">s</span>ಸಿ ಮೇ ದೃಢಮಿತಿ ತತೋ ವಕ್ಷ್ಯಾಮಿ ತೇ ಹಿತಮ್ 	॥ ೬೪ ॥</div>
  <div>ಸರ್ವ ಗುಹ್ಯತಮವಾದ ನನ್ನ ವಚನವನ್ನು ಪುನಃ ಕೇಳು. ನೀನು ನನಗೆ ಅತ್ಯಂತ ಪ್ರಿಯನಾಗಿರುವುದರಿಂದ ನಿನಗೆ ಒಳ್ಳೆಯದನ್ನು ಹೇಳುತ್ತೇನೆ.</div>
  <p>ಈ ಗುಹ್ಯವಾದ ಮಾತನ್ನು ಪುನಃ ನನ್ನಿಂದ ಕೇಳು ಎನ್ನುತ್ತಾನೆ. ಇಲ್ಲಿ ಏನನ್ನು ಹೇಳುತ್ತಾನೆಯೋ ಅದನ್ನು ಅನೇಕ ವೇಳೆ ಬೇರೆ ಬೇರೆ ಸನ್ನಿವೇಶಗಳಲ್ಲಿ ಹೇಳಿರುವನು. ಆದರೂ ಕೊನೆಗೆ ಮತ್ತೊಮ್ಮೆ ಹೇಳಿಬಿಡುತ್ತೇನೆ ಎನ್ನುತ್ತಾನೆ. ಕೊನೆಗಾದರೂ ಅದು ಮನಸ್ಸಿನಲ್ಲಿ ನಿಲ್ಲಲಿ ಎಂದು. ಇಲ್ಲಿ ಪುನರುಕ್ತಿ ಒಂದು ದೋಷವಲ್ಲ. ಜೀವನದಲ್ಲಿ ನಾವು ಇದನ್ನು ಪದೇ ಪದೇ ಕೇಳುತ್ತಿರಬೇಕು. ಒಂದಲ್ಲ ಒಂದು ಸಲ ನಮ್ಮ ಮನಸ್ಸಿಗೆ ತಾಕುವುದು ಮತ್ತು ಯಾವುದನ್ನು ಕೊನೆಗೆ ಹೇಳಿ ಮುಗಿಸುತ್ತಾನೆಯೋ ಅದು ಮನಸ್ಸಿನಲ್ಲಿಯೇ ಕೊರೆಯುತ್ತಿರುವುದು. ಎಲ್ಲಾ ಭಾವನೆಗಳಿಗಿಂತ ಹೆಚ್ಚಾಗಿ ಇದು ಮನಸ್ಸಿನ ಮೇಲೆ ಪರಿಣಾಮವನ್ನು ಉಂಟುಮಾಡುವುದು.</p>
  <p>ನೀನು ನನಗೆ ಪ್ರಿಯನಾದುದರಿಂದ ಹಿತವಚನವನ್ನು ಹೇಳುತ್ತೇನೆ ಎನ್ನುತ್ತಾನೆ. ದೇವರು ತನಗೆ ಯಾರು ಪ್ರಿಯರೊ ಅವರಿಗೆ ಸರ್ವ ಶ್ರೇಷ್ಠವಾದುದನ್ನು ಕೊಡುವನು. ಅರ್ಜುನ ಶ್ರೀಕೃಷ್ಣನ ಪ್ರಾಣಸಖನಾಗಿದ್ದ ಇದುವರೆಗೆ. ಗೀತೋಪದೇಶ ಪ್ರಾರಂಭವಾದ ಮೇಲೆ ಅವನ ಶಿಷ್ಯನಾಗಿ ಅವನಲ್ಲಿ ಶರಣಾಗಿದ್ದಾನೆ. ಯಾರು ಭಗವಂತನಲ್ಲಿ ಶರಣಾಗುವರೋ ಅವರನ್ನು ಕಂಡರೆ ದೇವರಿಗೆ ಪ್ರೀತಿ. ಏಕೆಂದರೆ ಅವರು ಎಲ್ಲರನ್ನೂ ಬಿಟ್ಟು ತನ್ನಡೆಗೆ ಬಂದಿದ್ದಾರೆ. ಎಲ್ಲಾ ಜವಾಬ್ದಾರಿಯನ್ನೂ ತನ್ನೆಡೆಗೆ ಹಾಕಿದ್ದಾರೆ. ಆದಕಾರಣ ಯಾವುದರಿಂದ ಇವರು ಉದ್ಧಾರವಾಗುತ್ತಾರೊ ಅದನ್ನು ಹೇಳಬೇಕಾಗಿದೆ. ಜೀವನದಲ್ಲಿ ಹಲವಾರು ಒಳ್ಳೆಯ ವಿಷಯಗಳಿವೆ. ಆದರೆ ಎಲ್ಲವೂ ಎಲ್ಲರಿಗೂ ಒಳ್ಳೆಯದಲ್ಲ. ಏಕೆಂದರೆ ಕೆಲವನ್ನು ಅವರು ತಿಳಿದುಕೊಳ್ಳಲಾರರು. ತಪ್ಪು ತಿಳಿದುಕೊಂಡರೆ ಅಪಾಯ ಜಾಸ್ತಿ. ಶ್ರೀರಾಮಕೃಷ್ಣರು ಶಿಷ್ಯನ ಯೋಗ್ಯತೆಯನ್ನು ನೋಡಿ ಉಪದೇಶ ಮಾಡಬೇಕು ಎನ್ನುತ್ತಾರೆ. ಹಾಲೇನೋ ಒಳ್ಳೆಯದು. ಆದರೆ ಅದನ್ನು ಒಬ್ಬೊಬ್ಬರಿಗೆ ಒಂದೊಂದು ರೀತಿ ಕೊಡಬೇಕಾಗಿದೆ. ಮಗುವಿಗೆ ನೀರು ಹಾಕಿ ಕೊಡುತ್ತಾರೆ. ಪೈಲ್ವಾನ್ ಹಾಲನ್ನು ಕುದಿಸಿ ಬಾಸುಂದಿ ಮಾಡಿ ತಿನ್ನುತ್ತಾನೆ. ಟೈಫಾಯಿಡ್ ರೋಗಿಗೆ ಹಾಲನ್ನು ಒಡೆದು ಗಟ್ಟಿಯನ್ನೆಲ್ಲಾ ಹೊರಗೆ ಹಾಕಿ, ಅದರ ನೀರನ್ನು ಮಾತ್ರ ಕೊಡಬೇಕು. ಆಮಶಂಕೆ ಮುಂತಾದ ರೋಗಿಗಳಿಗೆ ಹಾಲು ಕೆಟ್ಟದ್ದು. ಅದನ್ನು ಮೊಸರು ಮಾಡಿ ಬೆಣ್ಣೆ ತೆಗೆದು ಬರೀ ಮಜ್ಜಿಗೆ ಕೊಡಬೇಕು. ಇಲ್ಲಿ ಹಾಲೇನೊ ಒಂದೇ. ಆದರೆ ಒಂದೊಂದು ವ್ಯಕ್ತಿಗೆ ಯೋಗ್ಯತಾನುಸಾರ ಕೊಡುತ್ತಾರೆ. ಅದರಂತೆಯೇ ಗೀತಾಬೋಧನೆಯಲ್ಲಿ ಬರೀ ಜ್ಞಾನವೂ ಇದೆ, ಧ್ಯಾನವೂ ಇದೆ, ಕರ್ಮವೂ ಇದೆ, ಭಕ್ತಿಯೂ ಇದೆ ಮತ್ತು ಇದನ್ನೆಲ್ಲಾ ಒಂದೊಂದು ಪ್ರಮಾಣದಲ್ಲಿ ಮಿಶ್ರಮಾಡಿದ ಬೋಧನೆಯೂ ಇದೆ. ಇವುಗಳಲ್ಲಿ ಅರ್ಜುನನಿಗೆ ಯಾವುದು ಹಿಡಿಸುವುದು ಎಂಬುದು ಶ್ರೀಕೃಷ್ಣನಿಗೆ ಗೊತ್ತಿದೆ. ಅದಕ್ಕಾಗಿಯೇ ಅದನ್ನು ಮತ್ತೊಮ್ಮೆ ಹೇಳುತ್ತಿರುವನು.</p>
  <div>ಮನ್ಮನಾ ಭವ ಮದ್ಭಕ್ತೋ ಮದ್ಯಾಜೀ ಮಾಂ ನಮಸ್ಕುರು ।<br/>ಮಾಮೇವೈಷ್ಯಸಿ ಸತ್ಯಂ ತೇ ಪ್ರತಿಜಾನೇ ಪ್ರಿಯೋ<span class="en">s</span>ಸಿ ಮೇ 	॥ ೬೫ ॥</div>
  <div>ನನ್ನಲ್ಲಿ ಮನಸ್ಸುಳ್ಳವನಾಗು. ನನ್ನ ಭಕ್ತನಾಗು. ನನ್ನನ್ನೇ ಆರಾಧಿಸುವವನಾಗು. ನನ್ನನ್ನು ನಮಸ್ಕರಿಸು. ನನ್ನನ್ನೇ ಸೇರುವೆ, ಸತ್ಯವಾಗಿ ಪ್ರತಿಜ್ಞೆ ಮಾಡುತ್ತೇನೆ; ಏಕೆಂದರೆ ನೀನು ನನಗೆ ಪ್ರಿಯನಾಗಿರುವೆ.</div>
  <p>ಜೀವನದ ಪ್ರಯಾಣದಲ್ಲಿ ಮನುಷ್ಯನಿಗೆ ಒಂದು ಊರುಗೋಲು ಬೇಕು. ಭಗವಂತನ ಯಾವು ದಾದರೊಂದು ಇಷ್ಟದಲ್ಲಿ ಮನಸ್ಸನ್ನು ಇಟ್ಟು ಅದನ್ನು ಆಧಾರವಾಗಿಟ್ಟುಕೊಂಡು ಮುಂದುವರಿ ಎಂದು ಹೇಳುತ್ತಾನೆ. ಅಥವಾ ನಾವು ಇಲ್ಲಿ ಶ್ರೀಕೃಷ್ಣ ‘ನಾನು’ ಎಂದು ಉಪಯೋಗಿಸುವಾಗ ದೇವರಲ್ಲಿ ಮನಸ್ಸಿಡು, ದೇವರ ಭಕ್ತನಾಗು, ಅವನನ್ನು ಆರಾಧಿಸು ಎಂದು ಬೇಕಾದರೂ ತೆಗೆದುಕೊಳ್ಳಬಹುದು. ಎಲ್ಲರೂ ಶ್ರೀಕೃಷ್ಣ ಎಂಬ ವ್ಯಕ್ತಿಯನ್ನೇ ಆಧಾರವಾಗಿಟ್ಟುಕೊಳ್ಳಬೇಕಾಗಿಲ್ಲ. ಅವನನ್ನು ಯಾವ ಹೆಸರಿನಿಂದ ಕರೆದರೂ ಎಲ್ಲವೂ ಅವನಿಗೇ ಸೇರುವುದು. ಇಲ್ಲಿ ಶ್ರೀಕೃಷ್ಣನೂ ಒಂದೇ ಪರಮಾತ್ಮನೂ ಒಂದೇ ಎಂಬ ದೃಷ್ಟಿಯಿಂದ ಹೇಳುತ್ತಿರುವನು.</p>
  <p>ನಾನು ಎಂಬ ಪದದ ಹಿಂದೆಲ್ಲಾ ಭಗವಂತ ಎಂದು ತಂದರೆ, ಅದು ಎಲ್ಲರಿಗೂ ಅನ್ವಯಿಸು ವುದು. ಅದು ಹಿಂದೂವಿಗೂ, ಕ್ರೈಸ್ತನಿಗೂ, ಮಹಮ್ಮದೀಯನಿಗೂ ದೇವರನ್ನು ನಂಬುವ ಎಲ್ಲರಿಗೂ ಅನ್ವಯಿಸುವುದು. ನನ್ನಲ್ಲಿ ಮನಸ್ಸುಳ್ಳವನಾಗು ಎನ್ನುತ್ತಾನೆ. ಮನಸ್ಸನ್ನೆಲ್ಲಾ ಭಗವಂತನಿಂದ ತುಂಬ ಬೇಕು. ಹೇಗೆ ಕೊಡವನ್ನು ಬಾವಿಗೆ ಬಿಟ್ಟು ಅದನ್ನು ನೀರಿನಿಂದ ತುಂಬುವೆವೊ ಹಾಗೆ ನಮ್ಮ ಮನಸ್ಸನ್ನು ವಿಷಯವಸ್ತುಗಳಿಂದ ಖಾಲಿ ಮಾಡಿ ಭಗವಂತನಿಂದ ತುಂಬಬೇಕು.</p>
  <p>ನನ್ನ ಭಕ್ತನಾಗು ಎನ್ನುತ್ತಾನೆ. ನಾವು ಭಗವಂತನ ಭಕ್ತರಾಗಬೇಕು. ಈ ಪ್ರಪಂಚದಲ್ಲಿ ಭಗವಂತ ನಲ್ಲದ, ಅವನನ್ನು ಮರೆಸುವ ಎಷ್ಚೊ ಕೆಲಸಕ್ಕೆ ಬಾರದ ವಸ್ತುಗಳಿವೆ. ಹೆಂಡತಿ, ಮನೆ, ಮಕ್ಕಳು, ಕೀರ್ತಿ, ಐಶ್ವರ್ಯ ಮುಂತಾದುವುಗಳೆಲ್ಲ ಇವೆ. ನಾವು ಇವುಗಳ ಭಕ್ತರಾಗಕೂಡದು. ನಮ್ಮ ಜೀವನದಲ್ಲಿ ಭಗವಂತನನ್ನು ಪರಮ ಗುರಿಯನ್ನಾಗಿ ಆರಿಸಿಕೊಳ್ಳಬೇಕು.</p>
  <p>ನನ್ನನ್ನು ಆರಾಧಿಸು ಎನ್ನುತ್ತಾನೆ. ಭಗವಂತನನ್ನು ಪೂಜಿಸಬೇಕು, ಪ್ರೀತಿಸಬೇಕು. ಕೊಂಡಾಡ ಬೇಕು. ಅವನು ನಮಗೆ ಕೊಟ್ಚಿರುವ ಎಲ್ಲಾ ಇಂದ್ರಿಯಗಳಿಂದಲೂ ಅವನ ಪೂಜೆ ಮಾಡಬೇಕು. ಆಗ ಆ ಇಂದ್ರಿಯಗಳು ಸಾರ್ಥಕವಾಗುವುವು. ಕೈ ಕಾಲುಗಳನ್ನು ಭಗವಂತನ ಕೆಲಸಕ್ಕೆ ಉಪಯೋಗಿಸ ಬೇಕು. ಕಿವಿಯಿಂದ ಅವನ ಮಹಿಮೆಯನ್ನು ಕೇಳಬೇಕು, ಬಾಯಿಂದ ಅವನ ಮಹಿಮೆಯನ್ನು ಕೊಂಡಾಡಬೇಕು, ಕಣ್ಣಿನಿಂದ ಭಗವಂತನನ್ನು ಎಲ್ಲಾ ರೂಪಗಳ ಹಿಂದೆಯೂ ನೋಡಬೇಕು. ಮನಸ್ಸಿನಿಂದ ಅವನನ್ನು ತುಂಬಿಕೊಳ್ಳಬೇಕು. ಆಗ ಕರ್ಮೇಂದ್ರಿಯ ಜ್ಞಾನೇಂದ್ರಿಯಗಳೆಲ್ಲಾ ಸಾರ್ಥಕ ವಾಗುವುವು.</p>
  <p>ನನಗೆ ನಮಸ್ಕಾರ ಮಾಡು ಎನ್ನುತ್ತಾನೆ. ಎಂದರೆ ನಾವು ಜೀವನದಲ್ಲಿ ಎಷ್ಟೋ ಕೆಲಸಕ್ಕೆ ಬಾರದ ಮನುಷ್ಯರಿಗೆಲ್ಲಾ ತಲೆ ತಗ್ಗಿಸುತ್ತೇವೆ, ಅವರನ್ನು ಹೊಗಳುತ್ತೇವೆ. ಇಲ್ಲಿ ಭಗವಂತನಿಗೆ ನಮಸ್ಕಾರ ಮಾಡು ಎನ್ನುತ್ತಾನೆ. ಅಹಂಕಾರದಿಂದ ನಿಂತಿರುವ ಮನುಷ್ಯ ವಿನೀತನಾಗಿ ಬಾಗಬೇಕು. ನಲ್ಲಿಯ ಕೆಳಗೆ ಪಾತ್ರೆ ಇದ್ದರೆ ಅದರಲ್ಲಿ ನೀರು ತುಂಬುವುದು. ನಲ್ಲಿಯ ಮೇಲಿದ್ದರೆ ನೀರು ಬರಲಾರದು. ಇಲ್ಲಿ ಭಗವಂತನ ಸಮೀಪದಲ್ಲಿ ದೈನ್ಯತೆಯಿಂದಿರಬೇಕು ಎಂದರ್ಥ.</p>
  <p>ನೀನು ಯಾವಾಗ ಇದನ್ನೆಲ್ಲಾ ಮಾಡುತ್ತೀಯೋ ಆವಾಗ ನನ್ನನ್ನೇ ಸೇರುವೆ ಎನ್ನುತ್ತಾನೆ. ಜೀವನದಲ್ಲಿ ಯಾರು ಯಾವುದನ್ನು ಪ್ರೀತಿಸುತ್ತಾರೊ ಅದನ್ನು ಸೇರುತ್ತಾನೆ. ಯಕ್ಷ, ರಾಕ್ಷಸ, ಪಿತೃ ಮುಂತಾದುವನ್ನು ಪ್ರೀತಿಸುವವರು ಅವರನ್ನು ಸೇರುತ್ತಾರೆ. ನನ್ನ ಭಕ್ತ ನನ್ನನ್ನು ಸೇರುತ್ತಾನೆ ಎಂದು ಹಿಂದೆ ಹೇಳಿರುವನು.</p>
  <p>ನೀನು ನನ್ನನ್ನೇ ಸೇರುತ್ತೀಯೆ ಎಂದು ಪ್ರತಿಜ್ಞೆ ಮಾಡುತ್ತಾನೆ. ಇದನ್ನು ಕೇವಲ ಅಲಂಕಾರಿಕ ಭಾಷೆ, ಉಪಚಾರದ ಮಾತು ಎಂದು ಅರ್ಜುನ ಭಾವಿಸದೆ ಇರಲಿ ಎಂದು. ಇದು ಪರಮ ಸತ್ಯ. ಇದರಲ್ಲಿ ಎಳ್ಳಷ್ಟೂ ಸಂದೇಹವಿಲ್ಲ. ಇರುವಾಗ ನಮ್ಮ ಮನಸ್ಸನ್ನು ಅವನಿಂದ ತುಂಬಿದ್ದರೆ ಕೊನೆಗೆ ನಾವು ಅವನಲ್ಲಿಗೇ ಹೋಗುತ್ತೇವೆ. ಭಗವಂತನಿಗೆ ಅವನು ತುಂಬಾ ಪ್ರಿಯನಾದುದರಿಂದ ಈ ಸತ್ಯವನ್ನು ಹೇಳುತ್ತಾನೆ.</p>
  <div>ಸರ್ವಧರ್ಮಾನ್ ಪರಿತ್ಯಜ್ಯ ಮಾಮೇಕಂ ಶರಣಂ ವ್ರಜ ।<br/>ಅಹಂ ತ್ವಾ ಸರ್ವಪಾಪೇಭ್ಯೋ ಮೋಕ್ಷಯಿಷ್ಯಾಮಿ ಮಾ ಶುಚಃ 	॥೬೬ ॥</div>
  <div>ಸರ್ವ ಧರ್ಮಗಳನ್ನು ಪರಿತ್ಯಾಗ ಮಾಡಿ ನನ್ನೊಬ್ಬನನ್ನೇ ಶರಣು ಹೊಂದು. ನಾನು ನಿನ್ನನ್ನು ಸರ್ವ ಪಾಪಗಳಿಂದ ಪಾರು ಮಾಡಿಸುವೆನು; ಶೋಕಿಸಬೇಡ.</div>
  <p>ಶ್ರೀಕೃಷ್ಣನ ಗೀತಾ ಸಂದೇಶ ಅತ್ಯುನ್ನತ ಮಟ್ಟವನ್ನು ಸೇರುವುದು ಇಲ್ಲಿ. ಅರ್ಜುನ ಒಂದು ಧರ್ಮಸಂಕಟದಲ್ಲಿದ್ದ. ಯುದ್ಧವನ್ನು ಮಾಡಬೇಕೆ, ಬಿಡಬೇಕೆ ಎಂಬುದೇ ಅದು. ಮಾಡುವುದಕ್ಕೂ ಕಾರಣ ಕೊಡಬಹುದು, ಬಿಡುವುದಕ್ಕೂ ಕಾರಣ ಕೊಡಬಹುದು. ಎರಡರಲ್ಲೂ ಯಾವುದನ್ನು ಹಿಡಿಯಬೇಕೆಂಬುದೇ ಪ್ರಶ್ನೆ. ಅದಕ್ಕೆ, ಶ್ರೀಕೃಷ್ಣ, ಎಲ್ಲಾ ಹೊರೆ ಹೊಣೆಗಳನ್ನು ಬಿಟ್ಟು ನನ್ನಲ್ಲಿ ಶರಣಾಗು ಎನ್ನುತ್ತಾನೆ. ಭಗವಂತ, ಅವನಿಗೆ ಯಾವುದು ಶ್ರೇಯಸ್ಕರವೋ ಅದನ್ನು ಹೇಳುತ್ತಾನೆ. ಅವನಲ್ಲಿ ಶರಣಾದರೆ ಅವನು ನಮ್ಮನ್ನು ತಪ್ಪು ದಾರಿಗೆ ಒಯ್ಯುವುದಿಲ್ಲ. ಅವನು ಯಾವಾಗಲೂ ಸರಿಯಾದ ದಾರಿಯಲ್ಲೇ ನಡೆಸುತ್ತಾನೆ. ಅವನನ್ನು ಮರೆತಾಗಲೇ ನಾವು ತಪ್ಪು ಹೆಜ್ಜೆ ಇಡುವುದು. ಅವನನ್ನು ಚಿಂತಿಸುತ್ತಿರುವಾಗ, ಅವನಲ್ಲಿ ಶರಣಾಗಿರುವಾಗ, ನಾವು ಪ್ರಯತ್ನಪಟ್ಟರೂ ತಪ್ಪು ಹೆಜ್ಜೆ ಇಡುವುದಕ್ಕಾಗುವುದಿಲ್ಲ. ನಮ್ಮನ್ನು ಸರ್ವ ಪಾಪಗಳಿಂದಲೂ ಪಾರು ಮಾಡುತ್ತೇನೆ ಎನ್ನುತ್ತಾನೆ. ಅರ್ಜುನ ತನಗೆ ಗುರುಹಿರಿಯರ, ಬ್ರಾಹ್ಮಣರ ಕೊಲೆಯ ಪಾಪವೆಲ್ಲ ಸುತ್ತಿಕೊಳ್ಳುವುದು ಎಂದು ಭಾವಿಸಿದ್ದ. ಆದರೆ ಯಾವಾಗ ದೇವರಲ್ಲಿ ಶರಣಾಗುತ್ತಾನೆಯೋ, ಅವನ ಕೈಯಲ್ಲಿ ನಿಮಿತ್ತವಾಗು ವನೊ, ಆಗ ಪಾಪ ಯಾವುದೂ ಅವನಿಗೆ ಬರುವುದಿಲ್ಲ. ಭಗವಂತನ ಕಾರ್ಯಕ್ಕೆ ಅವನೊಂದು ನಿಮಿತ್ತವಾಗುತ್ತಾನೆ. ನಿಜವಾಗಿ ಅವನ ಮೂಲಕ ಕೆಲಸ ಮಾಡುತ್ತಿರುವವನು ಭಗವಂತನೆ. ಅವ ನೆಂದಿಗೂ ತಪ್ಪನ್ನು ಮಾಡುವುದಿಲ್ಲ. ಅವನಿಗೆ ಯಾವ ಆಸೆ ಆಕಾಂಕ್ಷೆಗಳೂ ಇಲ್ಲ. ಲೋಕಕಲ್ಯಾಣ ಒಂದೇ ಅವನ ಗುರಿ. ಅದಕ್ಕೆ ಆತಂಕವಾಗಿರುವುದನ್ನೆಲ್ಲಾ ದಬ್ಬಿ ಆಚೆಗೆ ಎಸೆಯುವನು. ರೈತ ಕಳೆಯನ್ನು ಕಿತ್ತು ಬೆಳೆಯನ್ನು ಹೇಗೆ ಉಳಿಸುತ್ತಾನೆಯೋ ಹಾಗೆ.</p>
  <p>ಇನ್ನು ನೀನು ಶೋಕಿಸಬೇಡ ಎನ್ನುತ್ತಾನೆ. ಶೋಕದ ಕಾರಣವನ್ನು ಶ್ರೀಕೃಷ್ಣ ನಿವಾರಿಸುತ್ತಾನೆ. ಸ್ವಾರ್ಥತೆ ಇದ್ದರೆ, ಅಜ್ಞಾನ ಇದ್ದರೆ, ಶೋಕ. ಯಾವಾಗ ಭಗವಂತನ ವಾಣಿಯಿಂದ ಈ ಮೋಡಗಳು ಚದುರಿ ಹೋಗುವುವೊ ಅನಂತರ ಸತ್ಯಸೂರ್ಯ ಪ್ರಕಾಶಿಸಿ ವಸ್ತುವಿನ ಯಥಾರ್ಥ ಜ್ಞಾನ ಲಭಿಸುತ್ತದೆ.</p>
  <div>ಇದಂ ತೇ ನಾತಪಸ್ಕಾಯ ನಾಭಕ್ತಾಯ ಕದಾಚನ <span class="en">।<br/></span>ನ ಚಾಶುಶ್ರೂಷವೇ ವಾಚ್ಯಂ ನ ಚ ಮಾಂ ಯೋ<span class="en">s</span>ಭ್ಯಸೂಯತಿ	 ॥ ೬೭ ॥</div>
  <div>ಇದನ್ನು ನಾನು ನಿನಗೆ ಹೇಳುತ್ತೇನೆ. ತಪೋರಹಿತನಿಗೆ, ಭಕ್ತನಲ್ಲದವನಿಗೆ ಇದನ್ನು ಹೇಳಕೂಡದು. ಶುಶ್ರೂಷೆ ಮಾಡದವನಿಗೆ ಎಂದಿಗೂ ತಿಳಿಸಬಾರದು. ನನ್ನನ್ನು ದ್ವೇಷಿಸುವವನಿಗೆ ಹೇಳಬಾರದು.</div>
  <p>ಇದನ್ನು ಸಿಕ್ಕಿ ಸಿಕ್ಕದವರಿಗೆಲ್ಲ ಹೇಳಬಾರದು. ಯಾರಿಗೆ ಇದನ್ನು ತಿಳಿದುಕೊಳ್ಳುವ ಯೋಗ್ಯತೆ ಇದೆಯೊ ಅಂತಹವರಿಗೆ ಮಾತ್ರ ಹೇಳಬೇಕು. ಗಹನವಾದ ತತ್ತ್ವವನ್ನು ಸರಿಯಾಗಿ ತಿಳಿದುಕೊಳ್ಳ ಲಾರದವರಿಗೆ ಹೇಳಿದರೆ ಅವರು ಅದನ್ನು ತಪ್ಪು ತಿಳಿದುಕೊಳ್ಳುವರು. ಅದರಿಂದ ಅವರಿಗೆ ಮಾತ್ರ ಅಲ್ಲ ಕೆಟ್ಟದ್ದು, ಲೋಕಹಾನಿಯೂ ಆಗುವುದು. ಗೀತೆಯಲ್ಲಿ ಶ್ರೀಕೃಷ್ಣ ಎರಡನೇ ಅಧ್ಯಾಯದಲ್ಲಿ ಆತ್ಮ ಯಾರನ್ನೂ ಕೊಲ್ಲುವುದಿಲ್ಲ, ಕೊಲ್ಲಿಸುವುದೂ ಇಲ್ಲ. ಯಾರಾದರೂ ತಾನೇ ಕೊಂದೆ ಎಂದು ಭಾವಿಸಿದರೆ, ಕೊಲ್ಲಿಸಿಕೊಂಡೆ ಎಂದು ಭಾವಿಸಿದರೆ, ಇಬ್ಬರೂ ಅಜ್ಞಾನಿಗಳು–ಎನ್ನುತ್ತಾನೆ. ಇಂತಹ ಬೋಧನೆಗಳನ್ನು ಅಪಾರ್ಥ ಮಾಡಿಕೊಂಡರೆ, ಹಿಂಸೆಗೆ ಸಹಾಯವಾಗುವುದು. ಆದಕಾರಣವೇ ಮೊದಲು ಅವನ ಯೋಗ್ಯತೆ ನೋಡಬೇಕು.</p>
  <p>ಕಲಿತುಕೊಳ್ಳುವವನಿಗೆ ಇರಬೇಕಾದ ಯೋಗ್ಯತೆಗಳಲ್ಲೆಲ್ಲಾ ಮೊದಲನೆಯದೆ ತಪಸ್ಸಿನಿಂದ ಕೂಡಿರ ಬೇಕಾದ್ದು. ಯಾವಾಗ ತಪಸ್ಸಿನಿಂದ ಮನಸ್ಸನ್ನು ಶುದ್ಧಿ ಮಾಡಿಕೊಂಡಿಲ್ಲವೊ, ಅದನ್ನು ಏಕಾಗ್ರ ಮಾಡಿಕೊಂಡಿಲ್ಲವೊ ಅಂತಹ ಮನುಷ್ಯ ಗೀತೆಯ ಸೂಕ್ಷ್ಮ ಸಂದೇಶಗಳನ್ನು ಗ್ರಹಿಸಲಾರ. ಅದರಲ್ಲಿ ಒಂದು ಇದ್ದರೆ ಮತ್ತೊಂದನ್ನು ತಿಳಿಕೊಳ್ಳುವರು. ಅವನು ಭಕ್ತನಾಗಿರಬೇಕು. ಆಗ ಭಗವಂತನ ಸಂದೇಶವನ್ನು ಗೌರವದಿಂದ, ಪೂಜ್ಯ ದೃಷ್ಟಿಯಿಂದ ತೆಗೆದುಕೊಳ್ಳುತ್ತಾನೆ. ಯಾವನು ಭಕ್ತನಲ್ಲವೊ ಅಂತಹವನು ಸಂದೇಶವನ್ನು ಅಸಡ್ಡೆಯಿಂದ ನೋಡುತ್ತಾನೆ. ಇದರಿಂದ ಅವನು ಪ್ರಯೋಜನ ಪಡೆಯುವುದಿಲ್ಲ. ಮಂಗನ ಕೈಗೆ ಮಾಣಿಕ್ಯ ಕೊಟ್ಟಂತಾಗುವುದು. ಅವನಿಗೆ ಹೇಳಿದ್ದೂ ವೃಥಾ ಕಾಲಹರಣ ಮತ್ತು ಕಂಠಶೋಷಣೆಯಾಗುವುದು. ಗುರುವಿಗೆ, ದೇವರಿಗೆ, ಹಿರಿಯರಿಗೆ ಶುಶ್ರೂಷೆ ಮಾಡದವನಿಗೆ ಹೇಳಕೂಡದು ಎನ್ನುತ್ತಾನೆ. ಶುಶ್ರೂಷೆಯಿಂದ ನಾವು ದೈನ್ಯತೆಯನ್ನು ಪಡೆಯುತ್ತೇವೆ. ಹೇಳುವವನ ಮೇಲೆ ನಮಗೆ ಗೌರವಬುದ್ಧಿ ಹುಟ್ಟುವುದು. ಸ್ವೀಕರಿಸುವುದಕ್ಕೆ ನಮ್ಮ ಮನಸ್ಸು ಅಣಿಯಾಗುವುದು. ಆಗ ಹೇಳಿದರೆ ಉತ್ತ ಹೊಲಕ್ಕೆ ಬಿತ್ತಿದಂತೆ ಆಗುವುದು. ಇಲ್ಲದೇ ಇದ್ದರೆ ದಾರಿಯಲ್ಲಿ ಬೀಜವನ್ನು ಚೆಲ್ಲಿದಂತಾಗುವುದು. ಇರುವೆಯೋ, ಹಕ್ಕಿಯೊ ಅದನ್ನು ಕೊಂಡುಹೋಗು ವುದು. ಅದರಿಂದ ಮತ್ತಾವ ಪ್ರಯೋಜನವೂ ಆಗುವುದಿಲ್ಲ.</p>
  <p>ಭಗವಂತನನ್ನು ದ್ವೇಷಿಸುವವನಿಗೆ ಇವುಗಳನ್ನು ಹೇಳಕೂಡದು. ಅವನು ಇವನ್ನು ನಿಕೃಷ್ಟ ದೃಷ್ಟಿಯಿಂದ ನೋಡುತ್ತಾನೆ. ಇಲ್ಲಿರುವ ಸಂದೇಶದ ಸಾರವೇ, ಚೆನ್ನಾಗಿ ಕರ್ಮಮಾಡಿದರೆ ಹೇಗೆ ಅವನೆಡೆಗೆ ಹೋಗಬಹುದು ಎಂಬುದನ್ನು ವಿವರಿಸುವುದು. ಯಾರು ದೇವರನ್ನು ದ್ವೇಷಿಸುವನೊ ಅವನಿಗೆ ದೇವರೆಡೆಗೆ ಹೋಗುವ ಸಂದೇಶದಿಂದ ಏನು ಪ್ರಯೋಜನ? ಇವನು ಅದರ ಪ್ರಯೋಜನ ಪಡೆಯಲಾರ. ಯಾವಾಗ ಒಬ್ಬ ಮನುಷ್ಯ ಒಂದು ವ್ಯಕ್ತಿಯನ್ನು ದ್ವೇಷಿಸುತ್ತಾನೆಯೋ ಆಗ ಅವನು ಮಾಡುವುದರಲ್ಲಿ ಹೇಳುವುದರಲ್ಲಿ ತಪ್ಪನ್ನೇ ಕಂಡುಹಿಡಿಯುವನು. ಅವನಿರುವುದು ಒಳ್ಳೆಯದನ್ನು ಸ್ವೀಕರಿಸಿ ಉದ್ಧಾರವಾಗುವುದಕ್ಕಲ್ಲ. ಕೊಟ್ಟಿದ್ದನ್ನು ಹರಿದು ಹಾಕುವನು. ಇಂತಹವನಿಗೆ ಕೊಟ್ಟು ಪ್ರಯೋಜನವಿಲ್ಲ ಎನ್ನುತ್ತಾನೆ.</p>
  <div>ಯ ಇದಂ ಪರಮಂ ಗುಹ್ಯಂ ಮದ್ಭಕ್ತೇಷ್ವಭಿಧಾಸ್ಯತಿ ।<br/>ಭಕ್ತಿಂ ಮಯಿ ಪರಾಂ ಕೃತ್ವಾ ಮಾಮೇವೈಷ್ಯತ್ಯಸಂಶಯಃ 	॥ ೬೮ ॥</div>
  <div>ಯಾರು ಈ ಪರಮ ರಹಸ್ಯವನ್ನು ನನ್ನ ಭಕ್ತರಿಗೆ ಹೇಳುತ್ತಾನೆಯೋ ಅವನು ನನ್ನಲ್ಲಿ ಪರಮ ಭಕ್ತಿಯುಳ್ಳವನಾಗಿ ನಿಸ್ಸಂದೇಹವಾಗಿ ನನ್ನನ್ನೇ ಹೊಂದುತ್ತಾನೆ.</div>
  <p>ಅತ್ಯಂತ ರಹಸ್ಯವಾದ ಬೋಧನೆಯನ್ನು ಯೋಗ್ಯರಾದವರಿಗೆ ಹಂಚುವುದು ತಿಳಿದಿರುವವನ ಒಂದು ಕರ್ತವ್ಯ. ಅದನ್ನು ತಾನು ಮೊದಲು ಚೆನ್ನಾಗಿ ತಿಳಿದುಕೊಳ್ಳಬೇಕು. ಅನಂತರ ಯೋಗ್ಯರಾದ ಭಕ್ತರಲ್ಲಿ ಅದನ್ನು ಪ್ರಚಾರ ಮಾಡಬೇಕು. ನಾನು ತಿಳಿದುಕೊಂಡಿರುವುದು ನನ್ನಲ್ಲೇ ಕೊನೆಗೊಳ್ಳ ಬಾರದು. ಅದು ನನ್ನ ಮೂಲಕ ಯೋಗ್ಯ ಹೃದಯಕ್ಕೆಲ್ಲಾ ಹೋಗಬೇಕು. ನನಗೆ ಯಾವ ಶಾಂತಿ ಆನಂದಗಳು ಅದರಿಂದ ಬಂದಿವೆಯೋ ಅದನ್ನು ಇತರ ಭಕ್ತರೊಡನೆಯೂ ಹಂಚಿಕೊಳ್ಳಬೇಕು. ಹೀಗೆ ಹಂಚಿಕೊಳ್ಳುವುದರಿಂದ ನಮ್ಮ ಆನಂದವೇ ಜಾಸ್ತಿಯಾಗುವುದು. ಯಾವಾಗಲೂ ಆನಂದವನ್ನು ಹಂಚಿಕೊಂಡಾಗ ಜಾಸ್ತಿಯಾಗುವುದು. ಅದರಲ್ಲಿಯೂ ಭಗವದಾನಂದದಷ್ಟು ಆನಂದವನ್ನು ಕೊಡು ವುದು ಮತ್ತೊಂದಿಲ್ಲ. ಅದನ್ನು ನಮ್ಮ ಆನಂದಕ್ಕಾಗಿಯೇ ಇತರರಿಗೆ ಕೊಡಬೇಕು. ಹೀಗೆ ಕೊಡು ವುದು ತಿಳಿದವನ ಒಂದು ಕರ್ತವ್ಯವೂ ಆಗಿದೆ. ನಾವು ಕೊಡದೇ ಇದ್ದರೆ ಅದು ಜನರಿಗೆ ಪ್ರಚಾರವಾಗುವುದಕ್ಕೆ ನಾವೊಂದು ನಿಮಿತ್ತವಾಗಬೇಕು.</p>
  <p>ಯಾರು ಸಂದೇಶವನ್ನು ಇತರರಿಗೆ ಹೇಳುತ್ತಾನೆಯೋ ಅಂಥವನನ್ನು ಕಂಡರೆ ದೇವರಿಗೆ ಪ್ರೀತಿ. ಯಾಕೆಂದರೆ ಅವನು ಭಗವಂತನ ವಾಣಿ ಜನರಲ್ಲೆಲ್ಲ ಹರಡುವಂತೆ ಮಾಡಿ ಅವರನ್ನು ದೇವರೆಡೆಗೆ ಒಯ್ಯುವಂತೆ ಮಾಡುವನು. ದೇವರಿಗೆ ಅವನನ್ನು ಹೊಗಳುವವರು ಬೇಕಾಗಿಲ್ಲ. ಅವನ ಕೆಲಸವನ್ನು ಮಾಡುವವರು ಬೇಕು. ಯಾರು ಈ ಪವಿತ್ರವಾದ ಗೀತಾ ಸಂದೇಶವನ್ನು ಇತರರಿಗೆ ಹೇಳುತ್ತಾರೆಯೋ ಅಂತಹವರಿಗೆ ಪರಾಭಕ್ತಿಯನ್ನು ಅನುಗ್ರಹಿಸುತ್ತಾನೆ. ಪರಾಭಕ್ತಿ ಒಂದು ಅಪೂರ್ವ ವಸ್ತು. ಶ್ರೀರಾಮ ಕೃಷ್ಣರು, ದೇವರು ಬೇಕಾದರೆ ಜ್ಞಾನವನ್ನು ಕೊಡುತ್ತಾನೆ; ಪರಾಭಕ್ತಿಯನ್ನು ಕೊಡುವುದಕ್ಕೆ ತುಂಬಾ ಚೌಕಾಸಿ ಮಾಡುತ್ತಾನೆ ಎನ್ನುತ್ತಿದ್ದರು. ಪರಾಭಕ್ತಿ ಎಂದರೆ ಕೇವಲ ಭಕ್ತಿಗಾಗಿ ಭಕ್ತಿ. ಅವನಿಗೆ ದೇವರಿಂದ ಲೌಕಿಕವಾದುದೇನೂ ಬೇಕಾಗಿಲ್ಲ. ಕೇವಲ ಅವನನ್ನು ಪ್ರೀತಿಸಬೇಕು, ಸೇವಿಸಬೇಕು ಎಂದು ಮಾತ್ರ ಆಶಿಸುವನು. ಇಂತಹ ಭಕ್ತ ನಿಸ್ಸಂಶಯವಾಗಿ ಭಗವಂತನನ್ನೇ ಸೇರುತ್ತಾನೆ.</p>
  <div>ನ ಚ ತಸ್ಮಾನ್ಮನುಷ್ಯೇಷು ಕಶ್ಚಿನ್ಮೇ ಪ್ರಿಯಕೃತ್ತಮಃ ।<br/>ಭವಿತಾ ನ ಚ ಮೇ ತಸ್ಮಾದನ್ಯಃ ಪ್ರಿಯತರೋ ಭುವಿ 	॥ ೬೯ ॥</div>
  <div>ಮನುಷ್ಯರಲ್ಲಿ ಅವನಗಿಂತಲೂ ನನಗೆ ಪ್ರಿಯವನ್ನುಂಟುಮಾಡುವವರು ಯಾರೂ ಇಲ್ಲ. ಭೂಮಿಯಲ್ಲಿ ಅವನಿಗಿಂತ ನನಗೆ ಪ್ರಿಯಕರನಾದವನು ಬೇರೆ ಯಾರೂ ಹುಟ್ಟುವುದಿಲ್ಲ.</div>
  <p>ಯಾರು ಭಗವಂತನ ಸಂದೇಶವನ್ನು ಜನರಿಗೆ ಪ್ರಚಾರಮಾಡುತ್ತಾನೆಯೋ ಅವನೇ ದೇವರಿಗೆ ಅತ್ಯಂತ ಪ್ರೀತಿಪಾತ್ರನು. ಜನರು ಉದ್ಧಾರವಾಗುವುದಕ್ಕೆ ಇಲ್ಲಿ ಮಾರ್ಗವಿದೆ. ಗೀತೆ ಸಕಲ ವೇದಗಳ ಸಾರ. ಸಕಲ ಪುರುಷಾರ್ಥವೂ ಸಿದ್ಧಿಸುವುವು ಇದನ್ನು ನಮ್ಮ ಜೀವನದಲ್ಲಿ ಅನುಷ್ಠಾನ ಮಾಡಿದರೆ. ಇದರಿಂದ ಇಹ ಪರ ಎರಡೂ ದೊರಕುವುವು. ಇದರ ಸಂದೇಶದಿಂದ ನನ್ನ ಜೀವನವನ್ನು ತಿದ್ದಿಕೊಂಡರೆ ಮಾತ್ರ ನಾನು ಒಳ್ಳೆಯವನಾಗುತ್ತೇನೆ, ದೇಶ ಒಳ್ಳೆಯದಾಗುತ್ತದೆ. ಇರುವಾಗ ಇಲ್ಲಿ ನಾನು ಶಾಂತಿ ಅನುಭವಿಸುತ್ತೇನೆ. ಹೋಗುವಾಗ ಶಾಂತಿಯಿಂದ ಹೋಗುತ್ತೇನೆ. ಈ ಕೆಲಸವನ್ನೆಲ್ಲಾ ಮಾಡುವವರು ಗೀತಾ ಸಂದೇಶವನ್ನು ಜನರಲ್ಲಿ ಹರಡುವರು. ಅವರು ಭಗವಂತನ ಕೆಲಸವನ್ನು ಮಾಡುತ್ತಿರುವರು. ಚದುರಿ ಹೋದ, ವಿಯೋಗದಲ್ಲಿರುವ ಮನುಷ್ಯರನ್ನು ಭಗವಂತನೆಡೆಗೆ ಪುನಃ ಬರುವಂತೆ ಮಾಡುತ್ತಿರುವರು. ಆದಕಾರಣವೇ ಇಂತಹ ವ್ಯಕ್ತಿಗಳನ್ನು ಕಂಡರೆ ಭಗವಂತನಿಗೆ ಪ್ರೀತಿ.</p>
  <p>ಭೂಮಿಯಲ್ಲಿ ಅವನಿಗಿಂತ ಮೇಲಾದವನು ಇನ್ನು ಯಾರೂ ಹುಟ್ಟುವುದಿಲ್ಲ ಎನ್ನುತ್ತಾನೆ. ಈ ಸೃಷ್ಟಿಯಲ್ಲಿ ಶ್ರೇಷ್ಠವ್ಯಕ್ತಿ ಐಶ್ವರ್ಯವಂತನಲ್ಲ, ಅಧಿಕಾರಿಯಲ್ಲ, ಪ್ರಚಂಡ ವಿದ್ಯಾವಂತನೂ ಅಲ್ಲ. ಯಾರು ಭಗವಂತನನ್ನು ಅನುಭವಿಸುತ್ತಿರುವನೊ ಮತ್ತು ಅವನನ್ನು ಪಡೆಯುವುದು ಹೇಗೆ ಎಂಬು ದನ್ನು ಇತರರಿಗೆ ವಿವರಿಸುತ್ತಿರುವನೊ ಅವನು. ಅವನೇ ಸೃಷ್ಟಿಯ ಅತ್ಯಂತ ಶ್ರೇಷ್ಠ ವ್ಯಕ್ತಿ. ಸಂಸಾರದ ಗಾಡಾಂಧಕಾರದಲ್ಲಿ ಸಂಚಾರ ಮಾಡುತ್ತಿರುವಾಗ ದಾರಿಯನ್ನು ತೋರುವ ದೀಪಗಳಿವರು. ಭಗವಂತ ನನ್ನು ತಾತ್ತ್ವಿಕವಾಗಿ ನೋಡಿದರೆ ಸರ್ವಾಂತರ್ಯಾಮಿ. ಎಲ್ಲಾ ಕಡೆಯಲ್ಲೂ ಅವನಿರುವನು. ಆದರೆ ಇಂತಹ ವ್ಯಕ್ತಿಗಳಲ್ಲಿ ಅವನು ಹೆಚ್ಚಾಗಿ ಮೈದೋರಿರುವನು. ಇಂತಹ ವ್ಯಕ್ತಿಗಳೇ ಹಸುವಿನ ಹಾಲಿರುವ ಕೆಚ್ಚಲು. ಹಾಲು ಹಸುವಿನಲ್ಲಿದೆ. ಆದರೆ ಅದರ ಕೊಂಬು, ಕಿವಿ, ಬಾಲ ಹಿಂಡಿದರೆ ಹಾಲು ಬರುವುದಿಲ್ಲ. ಅದರ ಕೆಚ್ಚಲನ್ನು ಹಿಂಡಬೇಕು. ಆಗ ಹಾಲು ದೊರೆಯುವುದು. ಹಾಗೆಯೇ ಭಗವಂತ ನನ್ನು ತಿಳಿಯಬೇಕಾದರೆ ಇಂತಹ ವ್ಯಕ್ತಿಗಳ ಮೂಲಕ ತಿಳಿಯಬೇಕು. ವಿಕಾಸದ ಏಣಿಯ ತುತ್ತ ತುದಿಯಲ್ಲಿ ನಿಂತ ವ್ಯಕ್ತಿಗಳಿವರು. ಕೀಟದಿಂದ ಪ್ರಾರಂಭವಾಗಿ ಖಗವಾಗಿ ಮೃಗವಾಗಿ ನರನಾಗಿ ವಿಷಯ ಕಾನನದಲ್ಲಿ ಸುತ್ತಾಡಿ ಬಳಲಿ ಬೇಸತ್ತು, ಈ ಪ್ರಪಂಚದಲ್ಲಿ ಪರಮಾತ್ಮನೊಬ್ಬನೇ ಸತ್ಯ ಎಂದು ತಿಳಿದುಕೊಂಡು, ಅವನನ್ನು ಅನುಭವಿಸಿ, ತಾನು ಬದುಕಿರುವ ಪರ್ಯಂತರವೂ ಇತರರಿಗೆ ಹೇಳಿ ಕಣ್ಣು ಮುಚ್ಚಿಕೊಳ್ಳುವ ವ್ಯಕ್ತಿ ಭಗವಂತನ ದೃಷ್ಟಿಯಲ್ಲಿ ಶ್ರೇಷ್ಠ ತಮವಾದ ವಸ್ತು. ಸೃಷ್ಟಿಯ ತರುವಿನಲ್ಲಿ ಬಿಟ್ಟ ಹಲವು ಪುಷ್ಪಗಳಲ್ಲಿ ಸರ್ವಶ್ರೇಷ್ಠವಾದ ಪುಷ್ಪ ಇಂತಹ ವ್ಯಕ್ತಿ. ಈ ಪುಷ್ಪ ಗೀತಾ ಸಂದೇಶದ ಪರಿಮಳವನ್ನು ದೆಸೆದೆಸೆಗೆ ಬೀರುತ್ತಿದೆ. ನಾವು ನಮ್ಮ ಗೀತೆಯ ದೃಷ್ಟಿಯಿಂದಲೇ ನೋಡುವುದಿಲ್ಲ. ಇದರ ಅರ್ಥವನ್ನು ಮತ್ತೂ ವಿಶಾಲ ಮಾಡಬಹುದು. ಎಲ್ಲಾ ಧರ್ಮದಲ್ಲಿರು ವುದೂ ಭಗವಂತನ ವಾಣಿಯೆ. ಯಾರು ಅದನ್ನು ತಾವು ಅನುಭವಿಸಿ ಇತರರಿಗೆ ಹೇಳುತ್ತಿರುವರೋ ಅವರೆಲ್ಲಾ ಶ್ರೀಕೃಷ್ಣ ಪರಮಾತ್ಮನ ಕೆಲಸವನ್ನೇ ಮಾಡುತ್ತಿರುವರು. ಅವರೆಲ್ಲರೂ ಭಗವಂತನಿಗೆ ಪ್ರಿಯರಾದವರೆ. ಅವರೆಲ್ಲರೂ ಪ್ರಪಂಚದಲ್ಲಿ ಶ್ರೇಷ್ಠವ್ಯಕ್ತಿಗಳೇ.</p>
  <div>ಅಧ್ಯೇಷ್ಯತೇ ಚ ಯ ಇಮಂ ಧರ್ಮ್ಯಂ ಸಂವಾದಮಾವಯೋಃ ।<br/>ಜ್ಞಾನಯಜ್ಞೇನ ತೇನಾಹಮಿಷ್ಟಃ ಸ್ಯಾಮಿತಿ ಮೇ ಮತಿಃ 	॥ ೭ಂ ॥</div>
  <div>ಧರ್ಮದಿಂದ ಕೂಡಿದ ಈ ಸಂವಾದವನ್ನು ಯಾರು ಅಧ್ಯಯನ ಮಾಡುವರೊ ಅವರು ಜ್ಞಾನಯಜ್ಞದ ಮೂಲಕ ನನ್ನನ್ನು ಭಜಿಸುತ್ತಾರೆ ಎಂಬುದೇ ನನ್ನ ಮತ.</div>
  <p>ಭಗವದ್ಗೀತೆಯನ್ನು ಯಾರು ಅಧ್ಯಯನ ಮಾಡುತ್ತಾರೆಯೋ ಅವರು ಜ್ಞಾನಯಜ್ಞವನ್ನು ಮಾಡುತ್ತಾ ಇದ್ದಾರೆ. ಇಲ್ಲಿ ಅಧ್ಯಯನ ಎಂದರೆ ಸುಮ್ಮನೆ ಓದುವುದು ಮಾತ್ರ ಅಲ್ಲ. ಅದರಲ್ಲಿರುವ ಭಾವನೆಗಳನ್ನು ಮೆಲಕು ಹಾಕುವುದು, ಧ್ಯಾನಿಸುವುದು ಎಲ್ಲವೂ ಸೇರಿವೆ. ಗೀತೆ ಎಂದಿಗೂ ಹಳತಾಗು ವುದಿಲ್ಲ. ನಾವು ಹೆಚ್ಚು ಹೆಚ್ಚು ಓದಿದಂತೆ ಆಳ ಆಳಕ್ಕೆ ಇಳಿಯುತ್ತೇವೆ. ಇದು ಭಗವಂತನಷ್ಟೇ ಆಳವಾಗಿರುವುದು. ಅವನಷ್ಟೇ ವಿಶಾಲವಾಗಿರುವುದು. ಹಲವಾರು ವರುಷಗಳಿಂದ ಗೀತೆಯನ್ನು ಓದುತ್ತಿದ್ದರೂ ಪ್ರತಿಯೊಂದು ಸಲ ಅದನ್ನು ಓದಿದಾಗಲೂ ಹೊಸ ಹೊಸ ಭಾವನೆಗಳು ಸ್ಫುರಿಸು ವುವು. ಶ್ರೀಕೃಷ್ಣನೇ ಹಲವು ಯಜ್ಞಗಳಿವೆ ಎಂಬುದನ್ನು ಹಿಂದಿನ ಅಧ್ಯಾಯಗಳಲ್ಲಿ ವಿವರಿಸುವನು. ಅದರಲ್ಲಿ ಜ್ಞಾನಯಜ್ಞ ಸರ್ವಶ್ರೇಷ್ಠ ಮತ್ತು ಭಗವಂತನಿಗೆ ತುಂಬಾ ಮೆಚ್ಚುಗೆಯಾದುದು. ಯಾರು ಗೀತೆಯನ್ನು ಅಧ್ಯಯನ ಮಾಡುತ್ತಾರೊ ಅವರೊಂದು ಜ್ಞಾನಯಜ್ಞವನ್ನು ಮಾಡುತ್ತಿರುವರು. ಭಗವಂತ ಇದರಿಂದ ಸುಪ್ರೀತನಾಗುವನು.</p>
  <div>ಶ್ರದ್ಧಾವಾನನಸೂಯಶ್ಚ ಶೃಣುಯಾದಪಿ ಯೋ ನರಃ ।<br/>ಸೋ<span class="en">s</span>ಪಿ ಮುಕ್ತಃ ಶುಭಾಂಲ್ಲೋಕಾನ್ ಪ್ರಾಪ್ನುಯಾತ್ ಪುಣ್ಯಕರ್ಮಣಾಮ್ 	॥ ೭೧ ॥</div>
  <div>ಶ್ರದ್ಧಾವಂತನೂ ಅಸೂಯೆ ಇಲ್ಲದವನೂ ಆದ ಯಾರು ಇದನ್ನು ಕೇಳುವನೊ ಅವನು ಕೂಡ ಮುಕ್ತನಾಗಿ ಪುಣ್ಯ ಕರ್ಮಗಳ ಶುಭವಾದ ಲೋಕವನ್ನು ಹೊಂದುತ್ತಾನೆ.</div>
  <p>ಯಾರು ಇದನ್ನು ಕೇಳುತ್ತಾರೊ ಅವರು ಕೂಡಾ ಒಂದು ಶುಭಕರ್ಮವನ್ನು ಮಾಡುತ್ತಾರೆ. ಹೆಚ್ಚು ಪ್ರತಿಫಲವನ್ನು ಕೊಡಬೇಕಾದರೆ ಅದಕ್ಕೆ ಕೇಳುವವನು ಶ್ರದ್ಧಾವಂತನಾಗಿರಬೇಕು. ಇದೊಂದು ಪವಿತ್ರ ವಿಷಯ, ಮಾನವನ ಉದ್ಧಾರಕ್ಕೆ ಭಗವಂತನೇ ಹೇಳುತ್ತಿದ್ದಾನೆ ಎಂಬ ಶ್ರದ್ಧೆಯಿಂದ ಅದನ್ನು ಕೇಳಬೇಕು. ಮನಸ್ಸು ಅಸೂಯೆಯಿಂದ ಪಾರಾಗಿರಬೇಕು. ಜೀವನದಲ್ಲಿ ಇನ್ನೊಬ್ಬನನ್ನು ನೋಡಿ ನನ್ನಲ್ಲಿ ಇಲ್ಲದಿರುವ ಐಶ್ವರ್ಯ ಅಧಿಕಾರ ಕೀರ್ತಿ ಮುಂತಾದುವುಗಳು ಇದ್ದರೆ ಅದಕ್ಕೆ ಹೊಟ್ಟೆಕಿಚ್ಚು ಪಡದೆ ಇರಬೇಕು. ಜೀವನದಲ್ಲಿ ಪ್ರತಿಯೊಬ್ಬನೂ ತನ್ನ ಕರ್ಮಾನುಸಾರ ಪಡೆಯುತ್ತಾನೆ ಎಂದು ಇರುವವನಿಗೆ ಔದಾರ್ಯತೆಯನ್ನು ತೋರಬೇಕು. ಯಾವಾಗ ಇಂತಹ ಮನಸ್ಸಿನಿಂದ ಕೇಳುತ್ತಾನೊ ಆಗ ಅವನಲ್ಲಿ ಒಳ್ಳೆಯ ಸಂಸ್ಕಾರ ಉಂಟಾಗುವುದು. ದಿನ ಬೆಳಗ್ಗೆದ್ದರೆ ಹಾಳು ಮೂಳು ಕೇಳುತ್ತಾ ಇರುತ್ತೇವೆ. ಅದರ ಬದಲು ಆಧ್ಯಾತ್ಮಿಕ ಸತ್ಯಗಳನ್ನೊಳಗೊಂಡ ಗೀತೆಯನ್ನು ಕೇಳಿದರೆ ಅದು ನಮ್ಮ ಪರಲೋಕಯಾತ್ರೆಗೆ ಬುತ್ತಿಯಾಗುವುದು. ಮುಂದಿನ ಜನ್ಮದಲ್ಲಿ ಪುಣ್ಯವಂತರ ಮನೆಯಲ್ಲಿ ಹುಟ್ಟು ತ್ತೇವೆ. ನಮ್ಮ ಆಧ್ಯಾತ್ಮಿಕ ಜೀವನ ಸುಲಭವಾಗಿ ಅಂತಹ ವಾತಾವರಣದಲ್ಲಿ ವಿಕಾಸವಾಗುವುದು.</p>
  <div>ಕಚ್ಚಿದೇತಚ್ಛ್ರುತಂ ಪಾರ್ಥ ತ್ವಯೈಕಾಗ್ರೇಣ ಚೇತಸಾ ।<br/>ಕಚ್ಚಿದಜ್ಞಾನಸಂಮೋಹಃ ಪ್ರನಷ್ಟಸ್ತೇ ಧನಂಜಯ 	॥ ೭೨ ॥</div>
  <div>ಪಾರ್ಥ, ನೀನು ಇದನ್ನು ಏಕಾಗ್ರಚಿತ್ತದಿಂದ ಕೇಳಿದೆಯಾ? ಅಜ್ಞಾನದಿಂದ ಉಂಟಾದ ಮೋಹ ನಾಶವಾಯಿತೆ?</div>
  <p>ಶ್ರೀಕೃಷ್ಣ ಅರ್ಜುನನಿಗೆ ಹೇಳಬೇಕಾದುದನ್ನೆಲ್ಲ ಹೇಳಿದ. ಈಗ ಕೇಳುತ್ತಾನೆ, ಚೆನ್ನಾಗಿ ಅರ್ಥ ವಾಯಿತೆ, ನಿನ್ನ ಮೋಹ ನಾಶವಾಯಿತೆ ಎಂದು. ಆದರ್ಶ ಗುರುವಿನ ಮಾರ್ಗ ಇದು. ಗುರುವೇನೊ ತನಗೆ ಗೊತ್ತಿರುವುದನ್ನೆಲ್ಲ ಹೇಳಬಹುದು. ಅಲ್ಲಿಗೆ ಅವನ ಕೆಲಸ ಮುಗಿಯಲಿಲ್ಲ. ಅದನ್ನೆಲ್ಲ ಚೆನ್ನಾಗಿ ಅರ್ಥ ಮಾಡಿಕೊಂಡೆಯಾ ಎಂದು ಕೇಳುತ್ತಾನೆ. ವೈದ್ಯ ರೋಗಿಗೆ ಔಷಧಿಯನ್ನೇನೊ ಕೊಡುತ್ತಾನೆ. ಅಲ್ಲಿಗೆ ಕೊನೆಗಾಣಲಿಲ್ಲ ಅವನ ಕೆಲಸವೆಲ್ಲ. ರೋಗದಿಂದ ಪಾರಾದೆಯಾ ಎಂದು ಕೇಳುತ್ತಾನೆ. ಔಷಧಿ ಕೊಡುವ ಉದ್ದೇಶ ರೋಗಿಯನ್ನು ಗುಣ ಮಾಡುವುದು. ಅಂತೆಯೇ ಶ್ರೀಕೃಷ್ಣ ಅರ್ಜುನನ್ನು ಕೇಳುತ್ತಾನೆ, ನಿನಗೆ ಚೆನ್ನಾಗಿ ಅರ್ಥವಾಗಿದೆಯೆ ಎಂದು. ಕೆಲವರು ಏನೋ ನಾಚಿಕೆಯಿಂದ ಗೊತ್ತಾ ಗದೇ ಇದ್ದರೂ ಗೊತ್ತಾಗಿದೆ ಎಂದು ಹೇಳುತ್ತಾರೆ. ಅದಕ್ಕೇ ಶ್ರೀಕೃಷ್ಣ ಕೇಳುವುದು. ಅವನಿಗೆ ಗೊತ್ತಾಗದೆ ಇದ್ದರೆ, ಯಾವುದು ಗೊತ್ತಾಗಲಿಲ್ಲವೆಂದು ಕೇಳಿ, ಪುನಃ ಆ ವಿಷಯಗಳನ್ನು ಮತ್ತೂ ಸ್ಪಷ್ಟವಾಗಿ ಮಾಡುವುದಕ್ಕೆ ಸಿದ್ಧನಾಗಿರುವನು. ಗುರು ಶಿಷ್ಯನಿಗೆ ಜ್ಞಾನವನ್ನು ನೀಡುವುದಕ್ಕೆ ಎಷ್ಟು ತೊಂದರೆಯನ್ನಾದರೂ ತಡೆದುಕೊಳ್ಳಲು ಸಿದ್ಧನಾಗಿರುವನು.</p>
  <p>ಅರ್ಜುನ ಹೇಳುತ್ತಾನೆ :</p>
  <div>ನಷ್ಟೋ ಮೋಹಃ ಸ್ಮೃತಿರ್ಲಬ್ಧಾ ತ್ವತ್ಪ್ರಸಾದಾನ್ಮಯಾಚ್ಯುತ ।<br/>ಸ್ಥಿತೋ<span class="en">s</span>ಸ್ಮಿ ಗತಸಂದೇಹಃ ಕರಿಷ್ಯೇ ವಚನಂ ತವ 	॥ ೭೩ ॥</div>
  <div>ಅಚ್ಯುತ, ನಿನ್ನ ಅನುಗ್ರಹದಿಂದ ನನ್ನ ಮೋಹ ನಾಶವಾಯಿತು. ನನಗೆ ಅರಿವು ಬಂದಿದೆ. ಸಂದೇಹ ನಿವಾರಣೆ ಆಗಿದೆ. ನಿನ್ನ ಉಪದೇಶದಂತೆ ನಡೆಯುತ್ತೇನೆ.</div>
  <p>ಅರ್ಜುನ ತನ್ನ ಮೋಹ ನಾಶವಾಯಿತು ಎನ್ನುತ್ತಾನೆ. ಇವರೆಲ್ಲ ನನ್ನ ಬಂಧು ಬಾಂಧವರು, ನನ್ನವರು ಎಂಬ ಮೋಹ ದೂರವಾಯಿತು. ಇವರೆಲ್ಲ ಈಗ ಅಧರ್ಮದ ಕಳೆಗಳು, ಚೆನ್ನಾಗಿ ಕೊಬ್ಬಿ ಬೆಳೆದಿರುವರು ಎಂಬುದು ಅರ್ಥವಾಯಿತು. ನನಗೆ ಅರಿವು ಬಂದಿದೆ ಎಂದರೆ ಜ್ಞಾನೋದಯವಾಗಿದೆ. ಪರಿಸ್ಥಿತಿಯನ್ನು ಯಥಾರ್ಥವಾಗಿ ನೋಡುತ್ತಿದ್ದೇನೆ. ಅದು ಹೇಗಿದೆಯೋ ಹಾಗೆ ಕಾಣುತ್ತಿದೆ. ಮೋಹದ ಅಂಜನ ಹೋದರೆ ವಸ್ತುವಿನ ನೈಜಸ್ಥಿತಿ ವ್ಯಕ್ತವಾಗುವುದು. ಶ್ರೀಕೃಷ್ಣ ತನ್ನ ಬೋಧನೆ ಯಿಂದ ಅಜ್ಞಾನವನ್ನು ನಾಶಮಾಡುತ್ತಾನೆ. ಸಂದೇಹ ನಿವಾರಣೆ ಆಗಿದೆ. ಯುದ್ಧದಲ್ಲಿ ನಾವೇ ಗೆಲ್ಲುತ್ತೇವೆಯೋ ಇವರೇ ಗೆಲ್ಲುತ್ತಾರೆಯೋ ಎಂಬ ಸಂದೇಹ ಇತ್ತು. ಅರ್ಜುನನು ವಿಶ್ವರೂಪದಲ್ಲಿ ಯಾರು ಸೋಲುತ್ತಾರೆ ಎಂಬುದನ್ನು ಸ್ಪಷ್ಟವಾಗಿ ನೋಡಿದ. ಗುರು ಹಿರಿಯರನ್ನು ಯುದ್ಧದಲ್ಲಿ ಗೆಲ್ಲುವುದು ಧರ್ಮವೇ ಅಧರ್ಮವೇ, ಈ ಕೃತ್ಯಗಳನ್ನು ಮಾಡಿದರೆ ನನಗೆ ಪಾಪ ಬರುವುದಿಲ್ಲವೆ ಎಂಬ ಸಂದೇಹಗಳೆಲ್ಲ ಇದ್ದುವು. ಶ್ರೀಕೃಷ್ಣ ಅದನ್ನೆಲ್ಲಾ ನಿವಾರಿಸುತ್ತಾನೆ. ಇನ್ನು ನಿನ್ನ ಉಪದೇಶ ದಂತೆ ನಡೆಯುತ್ತೇನೆ ಎಂದು ಹೇಳುತ್ತಾನೆ. ಅರ್ಜುನ ಯುದ್ಧ ಮಾಡುವುದಕ್ಕೆ ಸಿದ್ಧನಾಗುತ್ತಾನೆ. ಧರ್ಮ ಅಧರ್ಮಗಳನ್ನು ಬದಿಗೊಡ್ಡುತ್ತಾನೆ. ಎಲ್ಲವನ್ನೂ ಮಾಡಿಸುತ್ತಿರುವವನು ಭಗವಂತ, ನಾನೊಂದು ನಿಮಿತ್ತ, ಅವನಾಣತಿಯಂತೆ ನಡೆಯುತ್ತೇನೆ ಎಂದು ನಿರ್ಣಯಿಸುತ್ತಾನೆ. ಗೀತೆ ಪ್ರಾರಂಭವಾದದ್ದೇ ಅರ್ಜುನನನ್ನು ಯುದ್ಧೋನ್ಮಖನನ್ನಾಗಿ ಮಾಡುವುದಕ್ಕೆ. ಯಾವಾಗ ಅವನು ಅಣಿಯಾಗುತ್ತಾನೊ ಶ್ರೀಕೃಷ್ಣನ ಸಂದೇಶವೂ ನಿಲ್ಲುವುದು. ಅರ್ಜುನನ ಕರ್ಮಕ್ಕೆ ಒಂದು ದೊಡ್ಡ ತತ್ತ್ವದ ತಳಹದಿಯನ್ನು ನಿರ್ಮಿಸುತ್ತಾನೆ. ಅರ್ಜುನ ಮಾಡುವುದು ಬರಿಯ ಯುದ್ಧವಲ್ಲ. ಅದು ಒಂದು ಧರ್ಮ, ಕರ್ತವ್ಯ ನಿರ್ವಹಣೆ. ಅದನ್ನು ನಿಜವಾಗಿ ಮಾಡುತ್ತಿರುವವನು ಪರಮಾತ್ಮನೆ; ಅವನ ಕೈಯಲ್ಲಿ ಬರೀ ನಿಮಿತ್ತ ಅರ್ಜುನ. ಶ್ರೀರಾಮಕೃಷ್ಣರು ಒಂದು ಉದಾಹರಣೆ ಕೊಡುತ್ತಾರೆ. ಕಾದ ತುಪ್ಪಕ್ಕೆ ಏನಾದರೂ ಕರಿಯಲು ಹಸಿಯದನ್ನು ಹಾಕಿದರೆ, ಅದು ಬೇಯುವವರೆಗೆ ತುಪ್ಪ ಶಬ್ದ ಮಾಡುತ್ತಲೇ ಇರುವುದು. ಯಾವಾಗ ಅದು ಚೆನ್ನಾಗಿ ಬೇಯುವುದೋ ಆಗ ಶಬ್ದ ನಿಲ್ಲುವುದು. ಹಾಗೆಯೇ ಅರ್ಜುನನ ಅಜ್ಞಾನದ ಹಸಿ ಶ್ರೀಕೃಷ್ಣನ ಬೋಧನೆಯಲ್ಲಿ ಬೆಂದು ಈಗ ಸಿದ್ಧವಾಗಿದೆ. ಇನ್ನು ಅದನ್ನು ಬಾಂಡಲೆಯಿಂದ ಕೆಳಗೆ ಇಳಿಸುವನು.</p>
  <p>ಸಂಜಯ ಹೇಳುತ್ತಾನೆ :</p>
  <div>ಇತ್ಯಹಂ ವಾಸುದೇವಸ್ಯ ಪಾರ್ಥಸ್ಯ ಚ ಮಹಾತ್ಮನಃ ।<br/>ಸಂವಾದಮಿಮಮಶ್ರೌಷಮದ್ಭುತಂ ರೋಮಹರ್ಷಣಮ್ 	॥ ೭೪ ॥</div>
  <div>ನಾನು ಶ್ರೀಕೃಷ್ಣನ ಮತ್ತು ಮಹಾತ್ಮನಾದ ಅರ್ಜುನನ ಅದ್ಭುತವಾದ ರೋಮಾಂಚಕಾರಿಯಾದ ಈ ಸಂವಾದ ವನ್ನು ಕೇಳಿದೆನು.</div>
  <p>ಸಂಜಯ ಅರ್ಜುನನ್ನು ಮಹಾತ್ಮನೆಂದು ಕರೆಯುತ್ತಾನೆ. ಶ್ರೀಕೃಷ್ಣನಿಂದ ಗೀತಾ ಎಂಬ ಅಮೃತ ಹರಿಯುವುದಕ್ಕೆ ಅರ್ಜುನ ನಿಮಿತ್ತನಾದ. ಹಾಗೆ ನಿಮಿತ್ತವಾಗಬೇಕಾದರೆ ಎಲ್ಲರಿಗೂ ಸಾಧ್ಯವಿಲ್ಲ. ನಮ್ಮ ಅಹಂಕಾರವೆಲ್ಲ ಬರಿದಾದರೆ ಮಾತ್ರ ದೇವರು ನಮ್ಮನ್ನು ನಿಮಿತ್ತವನ್ನಾಗಿ ಆರಿಸಿಕೊಳ್ಳುವನು. ಎಲ್ಲಿಯವರೆಗೆ ಅಹಂಕಾರ ತುಂಬಿದೆಯೋ ಅಲ್ಲಿಯವರೆಗೆ ದೇವರು ಕೆಲಸ ಮಾಡುವುದಿಲ್ಲ. ಅಹಂಕಾರ ಒಂದು ಬಾಗಿಲಿನಿಂದ ಹೋದೊಡನೆಯೇ ದೇವರು ಮತ್ತೊಂದು ಬಾಗಿಲಿನಿಂದ ಬರುವನು. ಅರ್ಜುನನಿಗೆ ಮತ್ತೊಂದು ದೃಷ್ಟಿಯಿಂದಲೂ ಮಹಾತ್ಮ ಎಂಬ ಬಿರುದು ಸಲ್ಲುವುದು. ಭಗೀರಥ ಹೇಗೆ ಸ್ವರ್ಗಲೋಕದಿಂದ ಗಂಗೆಯನ್ನು ಭೂಮಿಗೆ ತಂದನೋ ಅಂದಿನಿಂದ ಇಂದಿನವರೆಗೆ ಅದು ಹರಿಯುತ್ತ ಅದರಲ್ಲಿ ಮೀಯಲು ಬಂದವರ ಪಾಪಗಳನ್ನೆಲ್ಲ ತೊಳೆಯುತ್ತಿರುವುದೊ ಹಾಗೆ ಅರ್ಜುನ ಗೀತೆಯೆಂಬ ಗಂಗೆ ಭಗವಂತನ ಬಾಯಿಯ ಮೂಲಕ ಧರೆಗೆ ಇಳಿದು ಬರುವುದಕ್ಕೆ ಕಾರಣವಾದ. ಅದು ಮುಂಚೆ ಬಂದದ್ದು ಅವನ ಶೋಕ ಮತ್ತು ಅನುಮಾನಗಳನ್ನು ಪರಿಹರಿಸು ವುದಕ್ಕೆ. ಆದರೆ ಅದು ಇಡೀ ಮಾನವ ಕೋಟಿಯ ಶೋಕ, ತಾಪಗಳನ್ನು ಕಳೆಯುವುದಕ್ಕೆ ಈಗಲೂ ಹರಿಯುತ್ತಿದೆ. ಇಂತಹ ಗೀತಾಭಗವತಿ ನಮ್ಮ ಭರತಖಂಡದಲ್ಲಿ ಹರಿಯುವುದಕ್ಕೆ ಮೂಲ ಕಾರಣ ನಾದವನು ಅರ್ಜುನ. ಇದಕ್ಕಿಂತ ಮಹತ್ತಾದ ಕೆಲಸ ಯಾವುದಿದೆ.</p>
  <p>ಈ ಸಂವಾದ ರೂಪದಲ್ಲಿರುವ ಸಂದೇಶ ಅದ್ಭುತವಾದುದು. ಆಧ್ಯಾತ್ಮಿಕ ಜೀವನದ ಚರಮ ಸತ್ಯವನ್ನು ಇಲ್ಲಿ ನೋಡುತ್ತೇವೆ. ಇಷ್ಟು ಆಳವಾಗಿ ಇಷ್ಟು ವಿಶಾಲವಾಗಿರುವ ಸಂದೇಶ ಮತ್ತೊಂದು ಇಲ್ಲ. ಇಲ್ಲಿ ಎಲ್ಲರಿಗೂ ಸ್ಥಾನವಿದೆ. ತತ್ತ್ವದ ಸೋಪಾನ ಪಂಕ್ತಿಯನ್ನೇ ನಾವು ಇಲ್ಲಿ ನೋಡುತ್ತೇವೆ. ಸರ್ವ ಯೋಗಗಳ ಭಾವಗಳ ತತ್ತ್ವಗಳ ಸಂಗಮ ಸ್ಥಳ ಇದು. ಇಂತಹ ಮಹಾಸತ್ಯವನ್ನು ಶ್ರೀಕೃಷ್ಣ ಎಷ್ಟು ಸರಳವಾಗಿ ಹೇಳುತ್ತಾನೆ. ಸ್ವಲ್ಪ ಬುದ್ಧಿ ಇರುವ ಯಾರಿಗಾದರೂ ಇದು ಅರ್ಥವಾಗುವುದು. ಪೂರ್ತಿ ಅರ್ಥವಾಗಬೇಕಿಲ್ಲ. ಸ್ವಲ್ಪವಾದರೆ ಸಾಕು, ನಮ್ಮ ಬಾಯಾರಿಕೆ ಹಿಂಗುವುದು. ಶ್ರೀರಾಮ ಕೃಷ್ಣರು ಹೇಳುವಂತೆ ನಾವು ಭಾವಿಯಲ್ಲಿ ಎಷ್ಟು ನೀರಿದೆ ಎಂದು ತಿಳಿಯಬೇಕಾಗಿಲ್ಲ. ಅದರಿಂದ ಒಂದೆರಡು ಲೋಟ ಕುಡಿದರೆ ಸಾಕು, ನಮ್ಮ ದಾಹ ಶಮನವಾಗುವುದು. ಹಾಗೆಯೆ ಗೀತೆಯ ಒಂದೆರಡು ಗುಟುಕು ಸಾಕು ನಮ್ಮ ಭವರೋಗದ ದಾಹವನ್ನು ಶಮನ ಮಾಡಲು.</p>
  <p>ಇದು ರೋಮಾಂಚಕಾರಿಯಾದ ಸಂವಾದ ಎನ್ನುತ್ತಾನೆ ಸಂಜಯ. ಸಂಜಯ ಕುರುಕ್ಷೇತ್ರಕ್ಕೆ ದೂರವಾಗಿದ್ದರೂ ತನ್ನ ಕಣ್ಣಿನಿಂದ ಶ್ರೀಕೃಷ್ಣ ಪರಮಾತ್ಮನನ್ನು ಕಂಡ. ಅವನ ದಿವ್ಯವಾಣಿಯನ್ನು ಕಿವಿಯಾರೆ ಕೇಳಿದ. ಇಂತಹ ಅಭೂತ ಪೂರ್ವವಾದ ಮಾತನ್ನು ಕೇಳಿದ. ಇದೊಂದು ಅವರ್ಣನೀಯ ಅನುಭವ. ಆಪಾದ ಮಸ್ತಕದವರೆಗೆ ರೋಮ ನಿಮಿರಿ ನಿಲ್ಲುವುದು.</p>
  <div>ವ್ಯಾಸಪ್ರಸಾದುಚ್ಛ್ರತವಾನಿಮಂ ಗುಹ್ಯಮಹಂ ಪರಮ್ ।<br/>ಯೋಗಂ ಯೋಗೇಶ್ವರಾತ್ ಕೃಷ್ಣಾತ್ ಸಾಕ್ಷಾತ್ ಕಥಯತಃ ಸ್ವಯಮ್ 	॥ ೭೫ ॥</div>
  <div>ವ್ಯಾಸರ ಅನುಗ್ರಹದಿಂದ ಶ್ರೇಷ್ಠವಾದ, ಗುಹ್ಯವಾದ ಈ ಯೋಗವನ್ನು ಸಾಕ್ಷಾತ್ತಾಗಿ ತಾನೇ ಹೇಳುತ್ತಿರುವ ಯೋಗೇಶ್ವರನಾದ ಶ್ರೀಕೃಷ್ಣನ ಬಾಯಿಂದ ಕೇಳಿದೆನು.</div>
  <p>ಸಂಜಯ ಸಾಕ್ಷಾತ್ ಶ್ರೀಕೃಷ್ಣನ ಬಾಯಿಂದ ಕೇಳುವುದಕ್ಕೆ ವ್ಯಾಸರೇ ಕಾರಣ. ಯುದ್ಧ ಪ್ರಾರಂಭ ದಲ್ಲಿ ವ್ಯಾಸರು ಧೃತರಾಷ್ಟ್ರನ ಸಮೀಪಕ್ಕೆ ಬಂದು ನಿನಗೆ ಯುದ್ಧವನ್ನು ನೋಡಬೇಕೆಂದು ಇಚ್ಛೆ ಯಾದರೆ ನಾನು ದಿವ್ಯ ಕಣ್ಣುಗಳನ್ನು ಕೊಡುತ್ತೇನೆ ಎನ್ನುತ್ತಾರೆ. ಆಗ ಧೃತರಾಷ್ಟ್ರನು ಆ ಕೊಲೆಯನ್ನು ತನ್ನ ಕಣ್ಣಿನಿಂದ ನೋಡ ಬಯಸಲಿಲ್ಲ. ಆಗ ವ್ಯಾಸರು ಸಂಜಯನಿಗೆ ಆ ದಿವ್ಯ ದೃಷ್ಟಿಯನ್ನು ಕೊಡುತ್ತಾರೆ. ಇದರ ಮೂಲಕ ದೂರದ ಕುರುಕ್ಷೇತ್ರದ ಯುದ್ಧದಲ್ಲಿ ಆಗುತ್ತಿರುವುದನ್ನು ಅವನು ನೋಡುವುದಕ್ಕೆ ಮತ್ತು ಕೇಳುವುದಕ್ಕೆ ಸಾಧ್ಯವಾಯಿತು. ಸಾಕ್ಷಾತ್ ಭಗವಂತನ ವಾಣಿಯನ್ನು ಇವನು ಹತ್ತಿರ ನಿಂತುಕೊಂಡು ಕೇಳುತ್ತಿರುವಂತೆ ಅನುಭವಿಸಿರುವನು.</p>
  <div>ರಾಜನ್ ಸಂಸ್ಮೃತ್ಯ ಸಂಸ್ಮೃತ್ಯ ಸಂವಾದಮಿಮಮದ್ಭುತಮ್ ।<br/>ಕೇಶವಾರ್ಜುನಯೋಃ ಪುಣ್ಯಂ ಹೃಷ್ಯಾಮಿ ಚ ಮುಹುರ್ಮುಹುಃ 	॥ ೭೬ ॥</div>
  <div>ಧೃತರಾಷ್ಟ್ರ, ಕೇಶವಾರ್ಜುನರ ಈ ಅದ್ಭುತವಾದ, ಪುಣ್ಯವಾದ ಸಂವಾದವನ್ನು ಸ್ಮರಿಸಿಕೊಂಡು ಪುನಃ ಪುನಃ ನಾನು ಹರ್ಷಪಡುತ್ತಿರುವೆನು.</div>
  <p>ಕೇಶವಾರ್ಜುನರ ಸಂವಾದವನ್ನು ಕೇಳಿದಾಗ ಆಗುವ ಆನಂದ ಸ್ವಲ್ಪ ಕಾಲದ ಮೇಲೆ ಹಳೆಯದಾಗು ವುದಿಲ್ಲ. ಅದನ್ನು ಎಷ್ಟು ಸಲ ಸ್ಮರಿಸಿಕೊಂಡರೂ ಮನಸ್ಸಿಗೆ ತೃಪ್ತಿಯಿಲ್ಲ. ಪುನಃ ಪುನಃ ಅದನ್ನೇ ಚಿಂತಿಸಿಕೊಳ್ಳಬೇಕೆನ್ನುವುದು. ಅಂತಹ ಆಕರ್ಷಣೆ ಇದೆ ಅದರಲ್ಲಿ. ಅದು ಅದ್ಭುತವಾದ ಸಂವಾದ. ಜ್ಞಾನ, ಭಕ್ತಿ, ಯೋಗಗಳ ಸಮನ್ವಯವನ್ನು ಇಲ್ಲಿ ನೋಡುತ್ತೇವೆ. ಇದು ಪರಮ ಪವಿತ್ರವಾದದ್ದು. ಕೇಳಿದರೆ ನಮ್ಮ ಮನಸ್ಸಿನಲ್ಲಿ ಒಳ್ಳೆಯ ಸಂಸ್ಕಾರವನ್ನು ಬಿಡುವುದು. ನಮ್ಮ ಕೊಳೆಯನ್ನೆಲ್ಲಾ ತೊಳೆಯುವುದು.</p>
  <div>ತಚ್ಚ ಸಂಸ್ಮೃತ್ಯ ಸಂಸ್ಮೃತ್ಯ ರೂಪಮತ್ಯದ್ಭುತಂ ಹರೇಃ ।<br/>ವಿಸ್ಮಯೋ ಮೇ ಮಹಾನ್ ರಾಜನ್ ಹೃಷ್ಯಾಮಿ ಚ ಪುನಃ ಪುನಃ 	॥ ೭೭ ॥</div>
  <div>ಧೃತರಾಷ್ಟ್ರ, ಹರಿಯ ಅದ್ಭು‡ತವಾದ ಆ ರೂಪವನ್ನು ನೆನೆನೆನೆದು ನನಗೆ ಮಹಾವಿಸ್ಮಯವಾಗುತ್ತಿದೆ ಮತ್ತು ಪುನಃ ಪುನಃ ಹರ್ಷಪಡುತ್ತಿದ್ದೇನೆ.</div>
  <p>ಭಗವಂತನ ವಿಶ್ವರೂಪವನ್ನು ನೋಡಿ, ಅದನ್ನು ನೆನೆದರೇನೆ ಆಶ್ಚರ್ಯವಾಗುತ್ತಿದೆ. ಅಲ್ಲಿ ಮುಂದೆ ಕೌರವರಿಗೆ ಏನು ಕಾದಿದೆ ಎಂಬುದು ನಿಸ್ಸಂದೇಹವಾಗಿ ಕಾಣುತ್ತಿತ್ತು. ಆ ಭಗವಂತನ ವಿಶ್ವರೂಪ ಒಂದು ಅಪೂರ್ವ ದೃಶ್ಯ. ಹೊರಗೆ ಭಯಾನಕವಾದ ವಿಶ್ವವನ್ನು ಸಂಹಾರ ಮಾಡುವ ದೃಶ್ಯ. ಅದರ ಹಿಂದುಗಡೆಯೇ ಭಗವಂತನ ಭಕ್ತರು ಪ್ರಿಯತಮನಾದ ತಂದೆಯು ಅಡಗಿರುವುದನ್ನು ಕಾಣುತ್ತಿ ದ್ದರು. ಭಯ ಮತ್ತು ವಿಸ್ಮಯಗಳೆರಡನ್ನೂ ಉದ್ರೇಕಿಸುವಂತಹ ದೃಶ್ಯ ಅದು. ಅದನ್ನು ನೆನೆದು ಪುನಃ ಪುನಃ ಹರ್ಷಪಡುತ್ತಿದ್ದೇನೆ ಎನ್ನುತ್ತಾನೆ ಸಂಜಯ. ಸಂಜಯ ಭಕ್ತ. ವಿಶ್ವರೂಪದ ಭಯಾನಕ ದರ್ಶನದ ಹಿಂದೆ ಅವಿತಿರುವ ಪ್ರೇಮಮಯ ಮೂರ್ತಿಯನ್ನು ಅವನು ನೋಡಬಲ್ಲವನಾಗಿದ್ದ. ಅದನ್ನೇ ನೋಡಿ, ನೆನೆದು ಆನಂದ ಪಡುತ್ತಿರುವನು.</p>
  <div>ಯತ್ರ ಯೋಗೇಶ್ವರಃ ಕೃಷ್ಣೋ ಯತ್ರ ಪಾರ್ಥೋ ಧನುರ್ಧರಃ ।<br/>ತತ್ರ ಶ್ರೀರ್ವಿಜಯೋ ಭೂತಿರ್ಧ್ರುವಾ ನೀತಿರ್ಮತಿರ್ಮಮ 	॥ ೭೮ ॥</div>
  <div>ಎಲ್ಲಿ ಯೋಗೇಶ್ವರನಾದ ಶ್ರೀಕೃಷ್ಣನಿರುವನೊ, ಎಲ್ಲಿ ಧನುರ್ಧಾರಿಯಾದ ಪಾರ್ಥನಿರುವನೊ ಅಲ್ಲಿ ಶ್ರೀ, ವಿಜಯ, ಐಶ್ವರ್ಯ, ಶಾಶ್ವತವಾದ ಧರ್ಮ ಇವುಗಳು ನೆಲೆಸಿರುತ್ತವೆ ಎಂಬುದೇ ನನ್ನ ಮತ.</div>
  <div>ಕೌರವರಿಗೆ ಮುಂದೆ ಯುದ್ಧದಲ್ಲಿ ಏನಾಗಬಹುದು ಎಂಬುದನ್ನು ಸೂಚಿಸುತ್ತಾನೆ. ಎಲ್ಲಿ ಯೋಗೇಶ್ವರನಾದ ಶ್ರೀಕೃಷ್ಣನಿರುವನೋ ಎಲ್ಲವನ್ನೂ ತಿಳಿದುಕೊಂಡ ಪರಮ ಜ್ಞಾನಿಯಾದ ಭಗ ವಂತನೇ ಗುರುವಿನಂತೆ ಆಜ್ಞಾಪಿಸುತ್ತಿರುವನೋ, ಅವನು ಹೇಳುತ್ತಿರುವುದನ್ನು ಅನುಷ್ಠಾನಕ್ಕೆ ತರುವು ದಕ್ಕೆ ಸಿದ್ಧನಾದ ಪಾರ್ಥನಿರುವನೊ ಅಲ್ಲಿ ಶ್ರೀ ಎಂದರೆ ಮಂಗಳ ಇರುವುದು. ಮುಂಚೆ ಶೋಕದ ಮಂಜು ಕವಿದಿರಬಹುದು. ಆದರೆ ಇವೆಲ್ಲಾ ಸೂರ್ಯೋದಯದ ಎದುರಿಗೆ ಬಾಗಿ ಸರಿಯುವುದು. ಮಂಗಳವೊಂದೇ ಕೊನೆಗೆ ನಿಲ್ಲವುದು. ಅಲ್ಲಿ ವಿಜಯ ಸುನಿಶ್ಚಿತ. ವಿಜಯಕ್ಕೆ ಬೇಕಾದಷ್ಟು ಆತಂಕಗಳಿರಬಹುದು. ಆದರೆ ಭಗವಂತ ಅಸಾಧ್ಯವನ್ನು ಸಾಧ್ಯವನ್ನಾಗಿ ಮಾಡುತ್ತಾನೆ. ಅವನನ್ನು ನೆಚ್ಚಿದವನಿಗೆ ಸೋಲೆಂಬುದಿಲ್ಲ. ಅವನು ಹಿಡಿಯುವುದೆಲ್ಲಾ ಜಯದಲ್ಲಿ ಪರ್ಯವಸಾನವಾಗುವುದು. ಜಯದೊಡನೆ ಈ ಲೋಕದ ಸಂಪತ್ತೂ ಕೂಡ ಬರುವುದು. ಅದನ್ನು ಬೇಕಾದರೆ ಒಬ್ಬ ತೆಗೆದುಕೊಳ್ಳ ಬಹುದು ಅಥವಾ ಬಿಡಬಹುದು. ಅದಂತೂ ಜಯದ ನೆರಳಿನಂತೆ ಬರುವುದು. ಪ್ರಪಂಚದಲ್ಲಿ ಶಾಶ್ವತವಾದ ನೀತಿ ನೆಲೆಸುವುದು. ಆಸುರೀ ಶಕ್ತಿಗಳು ಈಗ ಎಷ್ಟೇ ಬಲವಾಗಿದ್ದರೂ ಕೊನೆಗೆ ಅವು ನಾಶವಾಗುವುವು. ಈ ಪ್ರಪಂಚದಲ್ಲಿ ಭಗವಂತ ಅವತರಿಸುವುದೇ ದುರ್ಜನರನ್ನು ನಾಶ ಮಾಡುವು ದಕ್ಕೆ, ಧರ್ಮವನ್ನು ಸ್ಥಾಪನೆ ಮಾಡುವುದಕ್ಕೆ. ಸಮಾಜಕ್ಕೆ ಕಲ್ಯಾಣಕಾರಿಯಾದ ನೀತಿಯೊಂದೇ ಕೊನೆಗೆ ನಿಲ್ಲುವುದು.</div>
</html>
