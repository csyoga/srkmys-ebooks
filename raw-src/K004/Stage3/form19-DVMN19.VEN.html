<?xml version="1.0"?>
<html>
  <p class="noindent">ನಂಬು. ನಾನಂತೂ ಹಾಗೆಯೇ ಭಾವಿಸುತ್ತೇನೆ.”</p>
  <p>ಇಂತಹ ಮುಕ್ತಾತ್ಮರಾದ ಸ್ವಾಮೀಜಿಯವರನ್ನು ಲೋಕಕ್ಕೆ ಕಟ್ಟಿಹಾಕಿದ ಸರಪಣಿ ಯಾವುದಿ ದ್ದಿರಬಹುದು ? ಅವರು ಸ್ಥಾಪಿಸಿದ ಸಂಘವೆ ? ಅಥವಾ ಆ ಸಂಘದ ಅಧ್ಯಕ್ಷಸ್ಥಾನವೆ ? ಅಲ್ಲ. ಅದಾವುದೂ ಅಲ್ಲ. ಅವರನ್ನು ಈ ಲೋಕಕ್ಕೆ ಬಂಧಿಸಿದ್ದುದು ಅವರ ಅನುಕಂಪೆ ; ವ್ಯಕ್ತಿವ್ಯಕ್ತಿಗಳ ಮೇಲೆ, ಸಮಸ್ತ ಮಾನವಜನಾಂಗದ ಮೇಲೆ ಅವರಿಗಿದ್ದ ಅಹೈತುಕ ಅನುಕಂಪೆ.</p>
  <h1>೩೫</h1>
  <h1>ದೇವಮಾನವ ! ದೇವಮಾನವ !</h1>
  <p class="noindent">ಫ್ರಾನ್ಸಿನಿಂದ ಹೊರಡುವ ಮುನ್ನ ಸ್ವಾಮೀಜಿಯವರು ಜೂಲ್ಸ್ ಬ್ಯೂಸ್​ನೊಂದಿಗೆ ಮತ್ತೊಮ್ಮೆ ಬ್ರಿಟಾನಿಗೆ ಭೇಟಿ ನೀಡಿ ನಾಲ್ಕೈದು ದಿನಗಳನ್ನು ಕಳೆದು ಮೆಕ್​ಲಾಡಳೊಂದಿಗೆ ಪ್ಯಾರಿಸಿಗೆ ಮರಳಿದರು. ಇದೇ ವೇಳೆಗೆ, ಚಳಿಗಾಲದಲ್ಲಿ ವಿಶ್ರಮಿಸಲು ಈಜಿಪ್ಟಿಗೆ ಹೊರಟಿದ್ದ ಪ್ರಸಿದ್ಧ ಅಪೇರಾ (ಸಂಗೀತಮಯ ನಾಟಕ) ಕಲಾವಿದೆ ಮೇಡಂ ಎಮ್ಮಾ ಕಾಲ್ವೆ, ತಮ್ಮೊಂದಿಗೆ ಬರುವಂತೆ ಸ್ವಾಮೀಜಿಯವರನ್ನು ಆಹ್ವಾನಿಸಿದಳು. ಸ್ವಾಮೀಜಿ ಈ ಆಹ್ವಾನವನ್ನು ಅಂಗೀಕರಿಸಿದರು. ಹಿಂದೆ ಇಂಗ್ಲೆಂಡಿನೊಂದಿಗೆ ಫ್ರಾನ್ಸ್, ಜರ್ಮನಿ, ಹಾಲೆಂಡ್, ಇಟಲಿ ಹಾಗೂ ಸ್ವಿಟ್ಸರ್​ಲ್ಯಾಂಡ್​ಗಳನ್ನು ಸಂದರ್ಶಿಸಿದ್ದ ಅವರಿಗೀಗ ಆಸ್ಟ್ರಿಯಾ, ಬಾಲ್ಕನ್​ದೇಶಗಳು, ಏಷಿಯಾ ಮೈನರ್, ಗ್ರೀಸ್ ಹಾಗೂ ಈಜಿಪ್ಟ್​ಗಳನ್ನು ವೀಕ್ಷಿಸುವ ಅವಕಾಶ ಲಭ್ಯವಾಗಿತ್ತು. ಈ ಪ್ರವಾಸವನ್ನು ಮುಗಿಸಿಕೊಂಡು ಬಂದು ಅವರು ಪ್ಯಾರಿಸಿನಲ್ಲಿ ಮತ್ತೆ ಕೆಲವು ಭಾಷಣಗಳನ್ನು ಮಾಡಬೇಕೆಂಬ ಯೋಜನೆಯಿತ್ತು. ಆದರೆ ಅವರು ಇದ್ದಕ್ಕಿದ್ದಂತೆ ಮನಸ್ಸು ಬದಲಾಯಿಸಿ ಪ್ರವಾಸವನ್ನು ಮೊಟಕುಗೊಳಿಸಿ ನೇರವಾಗಿ ಭಾರತಕ್ಕೆ ಹಿಂದಿರುಗುವುದನ್ನು ನೋಡಲಿದ್ದೇವೆ.</p>
  <p>ಅಕ್ಟೋಬರ್ ೨೪ರಂದು ಸ್ವಾಮೀಜಿ ಮತ್ತು ಅವರ ಸಂಗಡಿಗರು ಅಂದಿನ ಕಾಲದಲ್ಲಿ ಅತ್ಯಾಧುನಿಕವಾದ ‘ಓರಿಯೆಂಟಲ್ ಎಕ್ಸ್​ಪ್ರೆಸ್​’ ಎಂಬ ಖಂಡಾಂತರ <span class="en">(Inter-continental)</span> ಟ್ರೈನು ಹತ್ತಿ ಪ್ಯಾರಿಸಿನಿಂದ ಹೊರಟರು. ಈಗ ಅವರೊಂದಿಗಿದ್ದವರೆಂದರೆ ಮೇಡಂ ಕಾಲ್ವೆ, ಮಿಸ್ ಮೆಕ್​ಲಾಡ್, ಜೂಲ್ಸ್ ಬ್ಯೂಸ್ ಹಾಗೂ ಪಿಯರ್ ಹಯಸಿಂಥ್ ದಂಪತಿಗಳು. ಹಯಸಿಂಥರು ಪ್ಯಾಲೆಸ್ಟೀನಿನಲ್ಲಿ ಹೊಡೆದಾಡುತ್ತಿದ್ದ ಕ್ರೈಸ್ತರ ಹಾಗೂ ಮುಸಲ್ಮಾನರ ನಡುವೆ ಹೊಂದಾಣಿಕೆ ತರಿಸಿ, ಅಲ್ಲಿ ಉಂಟಾಗಿದ್ದ ಪ್ರಕ್ಷುಬ್ಧ ಪರಿಸ್ಥಿತಿಯನ್ನು ಶಾಂತಗೊಳಿಸುವ ಉದ್ದೇಶ ದಿಂದ ಶಾಂತಿದೂತನಾಗಿ ಹೊರಟಿದ್ದರು.</p>
  <p>ಈ ಪ್ರಯಾಣಿಕರ ತಂಡದ ಸದಸ್ಯರೆಲ್ಲ ಹೀಗೆ ಒಟ್ಟಾಗಿ ಸೇರಿ ಪ್ರವಾಸ ಹೊರಟದ್ದೊಂದು ವಿಶೇಷವೆಂದೇ ಹೇಳಬೇಕು. ಆದರೆ ಇದರಲ್ಲಿ ವಿಚಿತ್ರವಾದದ್ದಾಗಲಿ ಅಸಹಜವಾದದ್ದಾಗಲಿ ಏನೂ ಇರಲಿಲ್ಲ. ಆದರೆ ಫ್ರಾನ್ಸಿನ ದಿನಪತ್ರಿಕೆಗಳಿಗೆಲ್ಲ ಇದೊಂದು ‘ಗರಮಾಗರಂ’ ಸುದ್ದಿ. ಪ್ರಸಿದ್ಧ ದಿನಪತ್ರಿಕೆಗಳೆಲ್ಲ ಇದನ್ನು ಮುಖಪುಟದಲ್ಲಿ ಚಿತ್ರಸಮೇತವಾಗಿ ದಪ್ಪಕ್ಷರಗಳಲ್ಲಿ ಪ್ರಕಟಿಸಿದುವು. ಪತ್ರಿಕೆಗಳ ಅಚ್ಚರಿಗೆ ಕಾರಣವೆಂದರೆ ಅಂದಿನ ಸುವಿಖ್ಯಾತ ನಟಿ ಎಮ್ಮಾ ಕಾಲ್ವೆ ಸ್ವಾಮೀಜಿಯವ ರೊಂದಿಗೆ ಹೊರಟಿದ್ದುದು. ಈ ಪ್ರಯಾಣದ ಉದ್ದೇಶವೇನಿರಬಹುದೆಂದು ‘ಊಹಿಸಿ’ ಪತ್ರಿಕೆ ಗಳು ಆ ಬಗ್ಗೆ ಪುಟಗಟ್ಟಲೆ ಬರೆದುವು !</p>
  <p>೨೫ರ ಸಂಜೆ ಸ್ವಾಮೀಜಿಯವರ ತಂಡ ವಿಯೆನ್ನಾದಲ್ಲಿ ಇಳಿಯಿತು. ಇಲ್ಲಿ ಅವರೆಲ್ಲ ಹಲವಾರು ಪ್ರೇಕ್ಷಣೀಯ ಸ್ಥಳಗಳನ್ನು ನೋಡುತ್ತ ಮೂರು ದಿನ ಕಳೆದರು. ಇಲ್ಲಿನ ಪ್ರಸಿದ್ಧ ವಸ್ತು ಸಂಗ್ರಹಾಲಯವನ್ನೂ ಐತಿಹಾಸಿಕ ಅರಮನೆಯನ್ನೂ ವೀಕ್ಷಿಸಿ ಆನಂದಿಸಿದರು. ಪ್ಯಾರಿಸ್ಸನ್ನು ನೋಡಿದ ಮೇಲೆ ಸ್ವಾಮೀಜಿಯವರಿಗೆ ಯೂರೋಪಿನ ಬೇರಾವ ನಗರವೂ ರುಚಿಸಲಿಲ್ಲ. ಆದರೆ ಸಮಸ್ತ ಚರಿತ್ರೆಯನ್ನೂ ತಮ್ಮ ಮೆದುಳೊಳಗೆ ಅಡಗಿಸಿಕೊಂಡಿದ್ದ ಅವರಿಗೆ, ಮಾನವನಿಗೆ ಸಂಬಂಧಿಸಿದ ಯಾವೊಂದು ವಸ್ತುವೂ ಆಸಕ್ತಿಕರವಲ್ಲದಿರಲು ಸಾಧ್ಯವಿರಲಿಲ್ಲ. ವಸ್ತುಸಂಗ್ರಹಾ ಲಯದ ಒಂದೊಂದು ವಸ್ತುವೂ ಅವರ ನೆನಪಿನ ಚೀಲದಿಂದ ಹೊಸಹೊಸ ವಿಷಯಗಳನ್ನು ಹೊರತೆಗೆಸುತ್ತಿತ್ತು. ಅವರು ಅವುಗಳನ್ನು ಕುರಿತು ವರ್ಣಿಸುತ್ತಿದ್ದರೆ ಸುತ್ತಲಿದ್ದವರು ಆ ಅಲೌಕಿಕ ವಾಕ್ ಪ್ರವಾಹದಲ್ಲಿ ಮುಳುಗಿ ವಿಸ್ಮಯಮೂಕರಾಗುತ್ತಿದ್ದರು. ಆಗ ಆ ಇತರರಿಗೆ ಬೇರಾವ ವಿಷಯವೂ ಅನುಭವಕ್ಕೇ ಬರುತ್ತಿರಲಿಲ್ಲ ! ಈ ಪ್ರವಾಸದ ಬಗ್ಗೆ ಮೇಡಂ ಕಾಲ್ವೆ ತನ್ನ ಆತ್ಮಚರಿತ್ರೆ ಯಲ್ಲಿ ಬರೆದಿದ್ದಾಳೆ :</p>
  <p>“ಆಹಾ ! ಅದೆಂತಹ ಅದ್ಭುತ ತೀರ್ಥಯಾತ್ರೆ ! ವಿಜ್ಞಾನ, ತತ್ವಶಾಸ್ತ್ರ, ಚರಿತ್ರೆಗಳು ಸ್ವಾಮೀಜಿ ಯವರಿಂದ ಏನನ್ನೂ ಮುಚ್ಚಿಟ್ಟುಕೊಂಡಿರಲಿಲ್ಲ. ನಾನು ನನ್ನ ಸುತ್ತಲೂ ನಡೆಯುತ್ತಿದ್ದ ಪಾಂಡಿತ್ಯಪೂರ್ಣವೂ ಜ್ಞಾನಪ್ರದವೂ ಆದ ಸಂಭಾಷಣೆಗಳನ್ನು ಕಿವಿತೆರೆದು ಕೇಳುತ್ತಿದ್ದೆ. ಆದರೆ ನಾನು ಅವರ ಚರ್ಚೆಯಲ್ಲಿ ಸೇರಿಕೊಳ್ಳುವ ಪ್ರಯತ್ನ ಮಾಡಲಿಲ್ಲ. ಎಲ್ಲ ಸಂದರ್ಭಗಳಲ್ಲೂ ನಾನು ಹಾಡುತ್ತಿದ್ದೆ. ಸುಪ್ರಸಿದ್ಧ ಪಂಡಿತರೂ ತತ್ವಜ್ಞಾನಿಗಳೂ ಆದ ಫಾದರ್ ಪಿಯರ್ ಹಯಸಿಂಥರೊಂದಿಗೆ ಸ್ವಾಮೀಜಿ ಎಲ್ಲ ಬಗೆಯ ವಿಷಯಗಳನ್ನೂ ಚರ್ಚಿಸುತ್ತಿದ್ದರು. ಆದರೆ ಹಯಸಿಂಥರಿಗೇ ನೆನಪಿರದಿದ್ದ ಯಾವುದೋ ಚರ್ಚಿನ ಸಭೆಯ ದಿನಾಂಕವನ್ನೋ, ಯಾವುದೋ ದಾಖಲೆಯ ನಿಖರವಾದ ಪಾಠವನ್ನೋ ಅವರು ಹೇಳುವುದನ್ನು ಕೇಳಲು ಬಹಳ ಕುತೂಹಲಕರ ವಾಗಿತ್ತು.”</p>
  <p>ಸ್ವಾಮೀಜಿಯವರಿಗೆ ಭೂತಕಾಲವು ವರ್ತಮಾನದ ಅಂಗವೇ ಆಗಿತ್ತು ; ಭವಿಷ್ಯವು ತೆರೆದಿಟ್ಟ ಪುಸ್ತಕವಾಗಿತ್ತು. “ಯೂರೋಪು ಅಗ್ನಿಪರ್ವತದ ಮೇಲೆ ಕುಳಿತಿದೆ. ಅಧ್ಯಾತ್ಮದ ಪ್ರವಾಹದಿಂದ ಬೆಂಕಿಯು ನಂದಿಸಲ್ಪಡದಿದ್ದರೆ ಅದು ಆಸ್ಫೋಟಿಸುವುದು ಖಂಡಿತ” ಎಂದು ಆಗ ಐದು ವರ್ಷಗಳ ಹಿಂದೆಯೇ ಅವರು ನುಡಿದಿದ್ದರು. ಆದರೆ ಅಂದಿನ ಎಷ್ಟೋ ಜನ ಆದರ್ಶವಾದಿಗಳು ವಿಜ್ಞಾನದ ಮುನ್ನಡೆ ಹಾಗೂ ಸರ್ವತೋಮುಖ ಅಭಿವೃದ್ಧಿಯಿಂದ ಬಹಳ ಸಂತುಷ್ಟರಾಗಿದ್ದರು. ಇನ್ನು ಕೆಲವೇ ವರ್ಷಗಳಲ್ಲಿ ಮಹಾಯುದ್ಧವೊಂದು ಸಂಭವಿಸಬಹುದೆಂಬ ಕಲ್ಪನೆಯೇ ಅವರಿ ಗಿರಲಿಲ್ಲ. ಆದರೆ ಸ್ವಾಮೀಜಿಯವರು ಅದನ್ನು ಮುಂಗಂಡಿದ್ದರು. ಅಲ್ಲದೆ ಆ ಮಹಾಯುದ್ಧವು ಹೇಗೆ ಪ್ರಾರಂಭವಾಗಬಹುದೆಂದೂ ಮುನ್ನುಡಿದಿದ್ದರು. ಅವರ ಮಾತು ಮುಂದೆ ಅಕ್ಷರಶಃ ಸತ್ಯವಾಯಿತು (೧೯೧೪ರಿಂದ ೧೯೧೮ರವರೆಗೆ ನಡೆದ ಮೊದಲ ಮಹಾಯುದ್ಧ ನಮಗೆ ತಿಳಿದೇ ಇದೆ).</p>
  <p>ಅಕ್ಟೋಬರ್ ೨೮ರಂದು ಪ್ರಯಾಣಿಕರ ತಂಡ ವಿಯೆನ್ನಾದಿಂದ ಕಾನ್​ಸ್ಟಾಂಟಿನೋಪಲ್ (ಇಸ್ತಾಂಬುಲ್​) ಕಡೆಗೆ ಹೊರಟಿತು. ಇದು ಹಲವಾರು ರಾಷ್ಟ್ರಗಳ ಮೂಲಕ ಸಾಗುವ ಹಲವು ನೂರು ಮೈಲಿಗಳ ಪ್ರಯಾಣ. ಸ್ವಾಮೀಜಿಯವರ ಸಾನ್ನಿಧ್ಯವೇ ಸಂಗಡಿಗರಿಗೊಂದು ಶಿಕ್ಷಣ. ಟ್ರೈನು ಹಾದುಹೋಗುತ್ತಿದ್ದ ರಾಷ್ಟ್ರಗಳ, ನಗರಗಳ ಭೂತ-ವರ್ತಮಾನಗಳನ್ನು ಅವರು ಬಣ್ಣಿಸು ತ್ತಿದ್ದಂತೆ, ಜೊತೆಯಲ್ಲಿದ್ದವರು ಮೈಯೆಲ್ಲ ಕಿವಿಯಾಗಿ ಆಲಿಸುತ್ತ ಕುಳಿತಿರುತ್ತಿದ್ದರು. ಸ್ವಾಮೀಜಿ ಯವರ ಕೊನೆಯಿಲ್ಲದ ಚಿಂತನ ಪ್ರವಾಹದ ಒಂದು ತುಣುಕನ್ನು ಅವರ ‘ಪರಿವ್ರಾಜಕ’ ಎಂಬ ಪುಸ್ತಕದಲ್ಲಿ ಕಾಣಬಹುದು. ಅಲ್ಲಲ್ಲಿ ಅವರ ಅಪೂರ್ವ ಮೊನಚು ಹಾಸ್ಯವನ್ನೂ ಕಾಣಬಹುದು. ಬಡ ಬಾಲ್ಕನ್ ರಾಷ್ಟ್ರಗಳಾದ ಸರ್ಬಿಯ, ಬಲ್ಗೇರಿಯಗಳ ಹಳ್ಳಿಗಾಡು ಪ್ರದೇಶಗಳನ್ನು ಕಂಡಾಗ ಅವರಿಗೆ ಭಾರತದ ನೆನಪಾಯಿತು. ಆದರೆ ಇವುಗಳನ್ನು ಭಾರತದೊಂದಿಗೆ ಹೋಲಿಸಲಾಗದು ಎಂಬ ಅರ್ಥದಲ್ಲಿ ಅವರು ಬರೆಯುತ್ತಾರೆ–“ಅವರೆಲ್ಲ ಕ್ರೈಸ್ತರಾದ್ದರಿಂದ ಅವರ ಬಳಿ ಹಂದಿ ಗಳಿರಲೇಬೇಕು. (ಮತ್ತು) ಒಂದು ಹಂದಿಯು ಯಾವುದೇ ಜಾಗವನ್ನು ಮುನ್ನೂರು ಜನ ಅನಾಗರಿಕರ ಕೈಯಲ್ಲಿ ಸಾಧ್ಯವಾಗುವುದಕ್ಕಿಂತ ಹೆಚ್ಚು ಕೊಳಕು ಮಾಡಬಲ್ಲದು. . . ” ಆದರೆ ಸ್ವಾತಂತ್ರ್ಯವೊಂದಿದ್ದರೆ ಬಡತನವಿದ್ದರೂ ಪರವಾಗಿಲ್ಲ ಎಂಬುದು ಅವರ ಅಭಿಪ್ರಾಯ. ಆದ್ದ ರಿಂದ ಮತ್ತೆ ಬರೆಯುತ್ತಾರೆ : “ಆದರೆ ಒಂದು ಹೊತ್ತಿನ ಊಟ, ಮೈ ಮುಚ್ಚುವಷ್ಟು ಬಟ್ಟೆ–ಇದು ಚಿನ್ನದ ಸರಪಣಿಯಲ್ಲಿ ಬಂಧಿತರಾಗಿರುವುದಕ್ಕಿಂತ ಲಕ್ಷ ಪಾಲು ಮೇಲು.”</p>
  <p>ಅಕ್ಟೋಬರ್ ೩ಂರಂದು ಸ್ವಾಮೀಜಿ ಹಾಗೂ ಅವರ ಸಹಚರರು ಕಾನ್​ಸ್ಟಾಂಟಿನೋಪಲ್ಲಿಗೆ ಬಂದರು. ಇಲ್ಲಿ ಅವರು ಹಲವಾರು ಪುರಾತನ ಮಸೀದಿಗಳು, ಗೋಪುರಗಳು, ಪ್ರಾಚ್ಯವಸ್ತು ಸಂಗ್ರಹಾಲಯ, ಕೋಟೆ ಮೊದಲಾದವನ್ನು ವೀಕ್ಷಿಸಿದರು. ಸರ್ ಹಿರಂ ಮ್ಯಾಕ್ಸಿಂ ಕೊಟ್ಟಿದ್ದ ಪರಿಚಯ ಪತ್ರಗಳ ನೆರವಿನಿಂದ ಸ್ವಾಮೀಜಿ ಹಲವಾರು ಪ್ರಸಿದ್ಧ ವ್ಯಕ್ತಿಗಳ ಭೇಟಿ ಮಾಡಿದರು. ಕಾನ್​ಸ್ಟಾಂಟಿನೋಪಲ್​ನಲ್ಲಿ ಸುಮಾರು ಹತ್ತು ದಿನವಿದ್ದ ಸ್ವಾಮೀಜಿಯವರು ಒಮ್ಮೆ ಅಲ್ಲಿನ ‘ಅಮೆರಿಕನ್ ಕಾಲೇಜ್ ಫಾರ್ ಗರ್ಲ್ಸ್​’ ಎಂಬಲ್ಲಿ ಸಾಕಷ್ಟು ದೊಡ್ಡ ಸಭೆಯೊಂದನ್ನು ಉದ್ದೇಶಿಸಿ ಹಿಂದೂಧರ್ಮದ ಬಗ್ಗೆ ಮಾತನಾಡಿದರು.</p>
  <p>ಇಲ್ಲಿಂದ ಅವರೆಲ್ಲ ಹಡಗಿನ ಮೂಲಕ ಗ್ರೀಸಿನ ರಾಜಧಾನಿಯಾದ ಅಥೆನ್ಸಿನತ್ತ ಹೊರಟರು. ದಾರಿಯಲ್ಲಿ ಇನ್ನೂ ಕೆಲವು ದ್ವೀಪಗಳಿಗೆ ಭೇಟಿಯಿತ್ತು ಅಲ್ಲಿನ ಪ್ರೇಕ್ಷಣೀಯ ಸ್ಥಳಗಳನ್ನು ವೀಕ್ಷಿಸಿದರು. ಗ್ರೀಸಿನಲ್ಲಿ ಪ್ರಾಚೀನ ಗ್ರೀಕ್ ಸಂಸ್ಕೃತಿಯ ಕುರುಹಾಗಿ ಉಳಿದಿರುವ ಶಿಥಿಲ ದೇವಾಲಯಗಳನ್ನು ವೀಕ್ಷಿಸುವಾಗ ಸ್ವಾಮೀಜಿ ತಮ್ಮ ಸಂಗಡಿಗರಿಗೆ ಅಲ್ಲಿನ ಸ್ಥಳಪುರಾಣವನ್ನು ಕಣ್ಣಿಗೆ ಕಟ್ಟುವಂತೆ ಬಣ್ಣಿಸಿದರು. ಅಲ್ಲದೆ ಅವರ ಪುರಾತನ ಪ್ರಾರ್ಥನೆಗಳನ್ನೂ ಸ್ವರಬದ್ಧವಾಗಿ ಹಾಡಿ ತೋರಿಸಿದರು.</p>
  <p>ಇಲ್ಲಿ ಸುಮಾರು ಮೂರು ದಿನಗಳನ್ನು ಕಳೆದು ಅವರೀಗ ರಷ್ಯಾದ ಹಡಗಾದ ‘ಜ್ಸಾರ್​’ನ್ನು ಏರಿ ಈಜಿಪ್ಟಿನೆಡೆಗೆ ಸಾಗಿದರು. ಪ್ರಪಂಚದ ಅತಿ ಪ್ರಾಚೀನ ನಾಗರಿಕತೆಗಳಲ್ಲೊಂದಾದ ಈಜಿಪ್ಟಿನ ನಾಗರಿಕತೆಯ ಗತವೈಭವವನ್ನು ಅವರ ಮನಸ್ಸು ಮೆಲುಕು ಹಾಕುತ್ತಿತ್ತು. ಆ ಅದ್ಭುತ ನಾಗರಿ ಕತೆಯ ಪಳೆಯುಳಿಕೆಗಳನ್ನು ಹೊಂದಿರುವ ಕೈರೋದ ವಸ್ತುಸಂಗ್ರಹಾಲಯವನ್ನು ವೀಕ್ಷಿಸಲು ಅವರು ಅತ್ಯಂತ ಉತ್ಸುಕರಾಗಿದ್ದರು–ಅಥವಾ ಹಾಗೆ ಕಂಡುಬರುತ್ತಿತ್ತು. ಏಕೆಂದರೆ ತಮ್ಮ ಹೃದಯಾಂತರಾಳದಲ್ಲಿ ಅವರು ಎಲ್ಲದರಿಂದಲೂ ದೂರವಾಗುತ್ತಿದ್ದರು. ಈಜಿಪ್ಟಿನ ಪಿರಮಿಡ್ಡು ಗಳು, ಸ್ಫಿಂಕ್ಸ್, ದೇವಾಲಯಗಳು–ಯಾವುವೂ ಅವರಿಗೆ ಆನಂದ ನೀಡಲಿಲ್ಲ. ಸಕಲ ಭೋಗ ಸಂಪತ್ತು ಅಧಿಕಾರಗಳ ಕ್ಷಣಭಂಗುರತೆಯು ಅವರನ್ನು ಮಾಯೆಯ ಭಯಂಕರ ಬಂಧನದ ಬಗ್ಗೆ ತೀವ್ರವಾಗಿ ಆಲೋಚಿಸುವಂತೆ ಮಾಡುತ್ತಿತ್ತು. ಆ ಬಂಧನದಲ್ಲಿ ಸಿಲುಕಿಕೊಂಡವರ ಬಗ್ಗೆ ಅವರಿಗಿದ್ದ ಮರುಕವು ಕ್ರಿಸ್ತನ ಮರುಕಕ್ಕೆ ಸಮವಾಗಿತ್ತು. ಶಿಕಾಗೋದಿಂದ ನ್ಯೂಯಾರ್ಕಿಗೆ ಹೊರಡುವಂದು ಅವರು ಉದ್ಗರಿಸಿರಲಿಲ್ಲವೆ–‘ಓಹ್, ಈ ಮಾನವ ಬಂಧನಗಳನ್ನು ಕತ್ತರಿಸು ವುದು ಎಷ್ಟು ಕಷ್ಟ !’ ಎಂದು ?</p>
  <p>ಅವರ ಈ ಮರುಕವನ್ನು ತೋರಿಸುವಂತಹ ಘಟನೆಯೊಂದು ಕೈರೋದಲ್ಲಿ ನಡೆಯಿತು.</p>
  <p>ಅವರು ಸುಮ್ಮನೆ ಲೋಕಾಭಿರಾಮವಾಗಿ ಮಾತನಾಡಿದರೂ ಕೇಳುಗರನ್ನು ಅದು ಮಂತ್ರ ಮುಗ್ಧರನ್ನಾಗಿಸುತ್ತಿತ್ತು. ಅವರ ಮಾತಿನ ಮೋಡಿಗೊಳಗಾಗಿ ಕುಳಿತುಬಿಟ್ಟರೆ ಯಾರಿಗೂ ಸಮಯದ ಅರಿವೇ ಇರುತ್ತಿರಲಿಲ್ಲ. ರೈಲುನಿಲ್ದಾಣದ ವಿಶ್ರಾಂತಿ ಕೋಣೆಯಲ್ಲಿ ಹೀಗೆ ಮಾತನಾ ಡುತ್ತ ಕುಳಿತುಬಿಟ್ಟು ಟ್ರೈನು ತಪ್ಪಿಹೋದದ್ದಂತೂ ಅದೆಷ್ಟೋ ಸಲ ! ಈ ಗುಂಪಿನಲ್ಲಿ ಎಲ್ಲರಿ ಗಿಂತ ಜಾಗರೂಕಳೂ ಮೌನಿಯೂ ಆಗಿರುತ್ತಿದ್ದ ಮೆಕ್​ಲಾಡ್ ಕೂಡ ಆಗಾಗ ಮೋಸಹೋಗುತ್ತಿ ದ್ದಳು. ಇಂತಹ ಸಂದರ್ಭಗಳಲ್ಲಿ ಅವರು, ಹೋಗಬೇಕಾಗಿದ್ದ ಸ್ಥಳಕ್ಕಿಂತ ಎಷ್ಟೋ ದೂರದ ನಿಲ್ದಾಣದಲ್ಲಿ ಸಿಕ್ಕಿಹಾಕಿಕೊಂಡು ಪೇಚಿಗೀಡಾಗಬೇಕಾಗುತ್ತಿತ್ತು. ಹೀಗೆಯೇ ಒಂದು ದಿನ ಕೈರೋ ದಲ್ಲಿ ಮಾತಿನಲ್ಲಿ ಮುಳುಗಿಹೋಗಿ ಎಲ್ಲೋ ಉಳಿದುಕೊಂಡುಬಿಟ್ಟರು. ದಾರಿ ಬೇರೆ ತಪ್ಪಿ ಹೋಯಿತು. ಆಗ ನಡೆದ ಒಂದು ಹೃದಯಸ್ಪರ್ಶಿ ಘಟನೆಯನ್ನು ಮೇಡಂ ಕಾಲ್ವೆ ತನ್ನ ಆತ್ಮಚರಿತ್ರೆಯಲ್ಲಿ ಹೀಗೆ ಬಣ್ಣಿಸಿದ್ದಾಳೆ–</p>
  <p>“. . . ದಾರಿ ತಪ್ಪಿದ ನಾವು ಯಾವುದೋ ಕುಪ್ರಸಿದ್ಧ ರಸ್ತೆಗೆ ಬಂದುಬಿಟ್ಟೆವು. ಅರ್ಧಂಬರ್ಧ ವಸ್ತ್ರಧಾರಿಗಳಾದ ಹೆಂಗಸರು ಕಿಟಕಿ ಬಾಗಿಲುಗಳಿಂದ ಕಾಣಿಸಿಕೊಳ್ಳುತ್ತಿದ್ದರು. ನಾವೆಲ್ಲ ಕಸಿವಿಸಿ ಪಟ್ಟುಕೊಳ್ಳುತ್ತಿದ್ದರೂ ಸ್ವಾಮೀಜಿ ಮಾತ್ರ ಇದಾವುದನ್ನೂ ಗಮನಿಸದೆ ನೆಟ್ಟಗೆ ಸಾವಧಾನವಾಗಿ ನಡೆದು ಹೋಗುತ್ತಿದ್ದರು. ಆಗ ಪಕ್ಕದಲ್ಲಿದ್ದ ಮುರುಕು ಕಟ್ಟಡವೊಂದರ ನೆರಳಲ್ಲಿ ಬೆಂಚಿನ ಮೇಲೆ ಕುಳಿತಿದ್ದ ಕೆಲವು ಹೆಂಗಸರು ಗಟ್ಟಿಯಾಗಿ ನಗುತ್ತ ಅವರನ್ನು ಕೂಗಿ ಕರೆದರು. ನಮ್ಮ ಗುಂಪಿನಲ್ಲಿದ್ದ ಮಹಿಳೆಯೊಬ್ಬರು ಸ್ವಾಮೀಜಿಯವರನ್ನು ಅವಸರ ಪಡಿಸುತ್ತ ಬೇಗ ಬೇಗ ಹೆಜ್ಜೆ ಹಾಕಿದರು. ಆದರೆ ಸ್ವಾಮೀಜಿ ಮೆಲ್ಲನೆ ಗುಂಪಿನಿಂದ ಬೇರ್ಪಟ್ಟು ಆ ಹೆಂಗಸರು ಕುಳಿತಿದ್ದ ಬೆಂಚಿನೆಡೆಗೆ ನಡೆದರು.</p>
  <p>“ಹತ್ತಿರ ಹೋಗಿ ನಿಂತು ಸ್ವಾಮೀಜಿ ಉದ್ಗರಿಸಿದರು, ‘ಅಯ್ಯೋ, ದುರ್ದೈವವೆ ! ನೋಡಾ ಮಗಳನ್ನು ! ತಾನು ಯಾರೆಂಬುದನ್ನೇ ಮರೆತುಬಿಟ್ಟಿದ್ದಾಳೆ. ತನ್ನ ದೈವತ್ವವನ್ನು ದೇಹದೊಳಗೆ ಮರೆಮಾಚಿದ್ದಾಳೆ !’</p>
  <p>“ಹೀಗೆಂದ ಸ್ವಾಮೀಜಿಯವರು, ವೇಶ್ಯಾವೃತ್ತಿಗಿಳಿದ ಹೆಂಗಸರನ್ನು ಕಂಡು ಕರುಣೆಯಿಂದ ಮರುಗಿದ ಕ್ರಿಸ್ತನಂತೆ, ಕಣ್ಣೀರು ಸುರಿಸತೊಡಗಿದರು. ಇದನ್ನು ಕಂಡ ಆ ಹೆಂಗಸರು ಆಶ್ಚರ್ಯ ನಾಚಿಕೆಗಳಿಂದ ಸ್ತಬ್ಧರಾದರು. ಒಬ್ಬಳು ಮುಂದೆ ಬಾಗಿ (ಭಕ್ತಿ ಗೌರವ ಸೂಚಕವಾಗಿ) ಅವರ ಬಟ್ಟೆಯ ಅಂಚನ್ನು ಮುಟ್ಟಿ ಮುತ್ತಿಟ್ಟು ಮುರುಕು ಸ್ಪ್ಯಾನಿಷ್ ಬಾಷೆಯಲ್ಲಿ ‘ದೇವಮಾನವ ! ದೇವಮಾನವ !’ ಎಂದುದ್ಗರಿಸಿದಳು. ಮತ್ತೊಬ್ಬಳು ಅವರ ಪವಿತ್ರ ಕಂಗಳಿಂದ ತನ್ನ ಅಪವಿತ್ರ ವ್ಯಕ್ತಿತ್ವವನ್ನು ಮುಚ್ಚಿಕೊಳ್ಳಲೋ ಎಂಬಂತೆ, ಇದ್ದಕ್ಕಿದ್ದಂತೆ ತನ್ನ ಕೈಗಳಿಂದ ಮುಖವನ್ನು ಮರೆಮಾಚಿಕೊಂಡಳು.”</p>
  <p>ಸ್ವಾಮೀಜಿಯವರು ಮತ್ತೆ ತಮ್ಮ ಗುಂಪನ್ನು ಸೇರಿಕೊಂಡು ಮುನ್ನಡೆದರು. ಅವರ ಮನಸ್ಸೀಗ ಹೆಚ್ಚು ಹೆಚ್ಚು ಅಂತರ್ಮುಖವಾಗತೊಡಗಿತ್ತು. ಅವರನ್ನು ಯಾವುದೋ ಚಿಂತೆ ಕಾಡುತ್ತಿದ್ದಂ ತಿತ್ತು. ಇತ್ತ ಭಾರತದಲ್ಲಿ ಅವರ ನೆಚ್ಚಿನ ಅನುಯಾಯಿ-ಸ್ನೇಹಿತ ಕ್ಯಾಪ್ಟನ್ ಸೇವಿಯರ್ ಮರಣೋನ್ಮುಖರಾಗಿದ್ದರು. ಇದು ಅವರ ಅಂತರ್ದೃಷ್ಟಿಗೆ ಗೋಚರವಾಗಿದ್ದಿರಬೇಕು. ಆದ್ದ ರಿಂದಲೋ ಏನೋ ಅವರು ಇದ್ದಕ್ಕಿದ್ದಂತೆ ಚಡಪಡಿಸಲಾರಂಭಿಸಿದರು. ಸೇವಿಯರರ ಮರಣ ಕಾಲದಲ್ಲಿ ಅವರ ಬಳಿಯಿರಬೇಕೆಂದು ಬಯಸಿರಬಹುದು. ಇದಲ್ಲದೆ ಇತರ ಕಾರಣಗಳೂ ಇದ್ದುವೆಂದು ತೋರುತ್ತದೆ. ಸ್ವಾಮೀಜಿಯವರ ಚಡಪಡಿಕೆಯನ್ನು ಕಂಡು ಮೇಡಂ ಕಾಲ್ವೆ ಕಾರಣ ವೇನೆಂದು ಕೇಳಿದಳು. ಆಗ ಮತ್ತೊಬ್ಬರು ಹೇಳಿದರು, “ಅವರು ಭಾರತಕ್ಕೆ ಹಿಂದಿರುಗಬಯಸು ತ್ತಾರೆ” ಎಂದು. ಕಾಲ್ವೆ ಸ್ವಾಮೀಜಿಯವರನ್ನು ಕೇಳಿದಳು, “ಸ್ವಾಮೀಜಿ, ನೀವು ಹೋಗಲೇಬೇಕೆನ್ನು ವುದಾದರೆ ದಾರಿಖರ್ಚನ್ನು ನಾನು ಕೊಡುತ್ತೇನೆ. ಅದೊಂದು ದೊಡ್ಡ ವಿಷಯವಲ್ಲ. ಆದರೆ ನೀವೇಕೆ ನಮ್ಮಿಂದ ದೂರವಾಗಬಯಸುತ್ತೀರಿ ?”</p>
  <p>ಕಾಲ್ವೆಯ ಔದಾರ್ಯದ ಮಾತನ್ನು ಕೇಳಿ ಇದ್ದಕ್ಕಿದ್ದಂತೆ ಸ್ವಾಮೀಜಿಯವರ ಕಣ್ಣು ಹನಿ ಗೂಡಿತು. ಅವರೆಂದರು, “ನಾನು ಸಾಯುವ ಮುನ್ನ ನನ್ನ ಸೋದರರೊಂದಿಗಿರಬೇಕು ಎಂಬುದು ನನ್ನಾಸೆ. ಆದ್ದರಿಂದ ನಾನೀಗ ಭಾರತಕ್ಕೆ ಹೋಗಬೇಕು.” ಸ್ವಾಮೀಜಿ ತಾವು ಸಾಯುವ ಮಾತನ್ನಾಡಿ ದಾಗ ಎಮ್ಮಾ ಕಾಲ್ವೆ ದಿಗ್ಭ್ರಾಂತಳಾಗಿ ಉದ್ಗರಿಸಿದಳು, “ಆದರೆ ಸ್ವಾಮೀಜಿ, ನೀವು ಸಾಯು ವಂತಿಲ್ಲ ! ನೀವು ನಮಗೆ ಬೇಕು !. . . ” ಅವರು ಅವಳ ಮಾತನ್ನು ಪರಿಗಣಿಸಲೇ ಇಲ್ಲ. ಬದಲಾಗಿ, ತಾವು ಸಾಯುವ ದಿನಾಂಕವನ್ನು–೧೯ಂ೨ ಜುಲೈ ನಾಲ್ಕು ಎಂದು–ಆಕೆಗೆ ತಿಳಿಸಿ ದರು.* ಅವಳಿಗದರಲ್ಲಿ ನಂಬಿಕೆಯುಂಟಾಗಲಿಲ್ಲ. ಈ ಮಾತನ್ನು ಪರೀಕ್ಷಿಸಬೇಕೆಂದು ಅವಳಿಗನ್ನಿ ಸಿತು. ಮುಂದೆ ಅವಳು ಸಂಗೀತ ಪ್ರದರ್ಶನ ನೀಡಲು ವಿವಿಧ ದೇಶಗಳಲ್ಲಿ ಸಂಚಾರವನ್ನು ಕೈಗೊಂಡಾಗ ಭಾರತಕ್ಕೂ ಆಗಮಿಸಿ, ಸ್ವಾಮೀಜಿಯವರು ನಿಧನರಾದ ದಿನವನ್ನು ಕೇಳಿ ತಿಳಿದು ಕೊಂಡಳು. ಜುಲೈ ನಾಲ್ಕರಂದೇ ಅವರು ದೇಹತ್ಯಾಗ ಮಾಡಿದರೆಂಬುದು ದೃಢಪಟ್ಟಿತು.</p>
  <p>ಹೀಗೆ ಸ್ವಾಮೀಜಿ ಇದ್ದಕ್ಕಿದ್ದಂತೆ ಭಾರತಕ್ಕೆ ಹೊರಟು ನಿಂತಾಗ ಅವರ ಶಿಷ್ಯರಿಗೆ, ಸ್ನೇಹಿತರಿಗೆ ದುಃಖವಾಯಿತಾದರೂ ಅವರ ಮಾತಿನಲ್ಲಿ ದೃಢತೆಯನ್ನು ಸ್ಪಷ್ಟವಾಗಿ ಕಂಡರು. ಅವರನ್ನು ತಮ್ಮೊಡನೆ ಉಳಿದುಕೊಳ್ಳುವಂತೆ ಅಥವಾ ಪ್ಯಾರಿಸಿಗೆ ಹಿಂದಿರುಗಿ ಬರುವಂತೆ ಒತ್ತಾಯಿಸಲು ಸಾಧ್ಯವಿಲ್ಲವೆಂಬುದು ಅವರಿಗೆಲ್ಲ ಮನದಟ್ಟಾಯಿತು. ಸ್ವಾಮೀಜಿಯವರಿಲ್ಲದಿದ್ದ ಮೇಲೆ ಇನ್ನು ಅವರ ಪ್ರವಾಸದಲ್ಲಿ ಸ್ವಾರಸ್ಯವೇನು ಉಳಿದೀತು ? ಮೇಡಂ ಕಾಲ್ವೆಯ ಪಾಲಿಗೆ ಅವರೊಬ್ಬ ಮಹಾ ಸಂತ ಹಾಗೂ ಪ್ರಿಯ ತಂದೆ. ಮಿಸ್ ಮೆಕ್​ಲಾಡ್​ಳಿಗೆ ಅವರೊಬ್ಬ ಪ್ರವಾದಿ, ಸ್ನೇಹಿತ. ಜೂಲ್ಸ್ ಬ್ಯೂಸ್​ನ ದೃಷ್ಟಿಯಲ್ಲಿ ಸ್ವಾಮೀಜಿ ಒಬ್ಬ ಅದ್ಭುತ ಚಿಂತಕ, ಮಿಗಿಲಾಗಿ ಒಬ್ಬ ದೇವ ಮಾನವ. ಪ್ರತಿಯೊಬ್ಬರಿಗೂ ಅವರೊಬ್ಬ ಪ್ರಿಯತಮ ಸಂಗಾತಿ. ಇದ್ದಕ್ಕಿದ್ದಂತೆ ಹೀಗೆ ಅವರಿಂದ ಅಗಲಬೇಕಾದೀತೆಂದು ಯಾರೂ ನಿರೀಕ್ಷಿಸಿರಲಿಲ್ಲ. ಕಡೆಗೆ ನವೆಂಬರ್ ೨೬ರಂದು ಸ್ವಾಮೀಜಿ ಹೊರಟು ನಿಂತಾಗ ಅವರ ಸಹಚರರೆಲ್ಲ ಭಾರವಾದ ಹೃದಯದಿಂದ ಬೀಳ್ಕೊಟ್ಟರು. ಎಸ್. ಎಸ್. ರುಬ್ಯಾಟಿನೋ ಎಂಬ ಹಡಗನ್ನು ಹತ್ತಿ ಸ್ವಾಮೀಜಿ ಮುಂಬಯಿಯತ್ತ ಒಬ್ಬರೇ ಹೊರ ಟರು. ಅವರು ಭಾರತಕ್ಕೆ ಬರುತ್ತಿರುವ ಸುದ್ದಿ ಅವರಿಗಿಂತ ಮುಂಚೆ ಭಾರತವನ್ನು ಮುಟ್ಟಲಿಲ್ಲ.</p>
  <p>ಕೈರೋದಿಂದ ಮುಂಬಯಿಯವರೆಗಿನ ಹತ್ತು ಹನ್ನೆರಡು ದಿನಗಳ ಪ್ರಯಾಣದಲ್ಲಿ ಸ್ವಾಮೀಜಿ ಯವರ ಪಾಲಿಗೆ ವಿಶೇಷವೇನೂ ಇದ್ದಿರಲಾರದು. ಆದರೆ ಅವರ ಸಹಪ್ರಯಾಣಿಕರ ಪೈಕಿ ಕಡೆಯ ಪಕ್ಷ ಒಬ್ಬನಿಗಾದರೂ ಈ ಪ್ರಯಾಣವು ಮಹತ್ವದ್ದಾಗಿ ಪರಿಣಮಿಸಿತು. ಅವನು ರೀವ್ಸ್ ಕ್ಯಾಲ್ಕಿನ್ಸ್ ಎಂಬೊಬ್ಬ ಅಮೆರಿಕನ್ ಪಾದ್ರಿ. ಇವನು ಸ್ವಾಮೀಜಿಯವರೊಂದಿಗಿನ ತನ್ನ ಈ ಭೇಟಿಯ ಕುರಿತಾಗಿ ಹತ್ತಾರು ವರ್ಷಗಳ ಬಳಿಕ ಯಾವುದೋ ಪತ್ರಿಕೆಯಲ್ಲಿ ಬರೆದ. ಆ ಲೇಖನವನ್ನು ಈಗ <span class="en">Reminiscences of Swami Vivekananda</span> ಎಂಬ ಪುಸ್ತಕದಲ್ಲಿ ಕಾಣಬಹುದಾಗಿದೆ.</p>
  <p>ಕ್ಯಾಲ್ಕಿನ್ಸ್ ಎಂಬ ಈ ಪಾದ್ರಿ ಹಿಂದೆ ಶಿಕಾಗೋ ಸಮ್ಮೇಳನದಲ್ಲೇ ಸ್ವಾಮೀಜಿಯವರನ್ನು ಕಂಡಿದ್ದ. ಆದರೆ ಇವನು ಆಗತಾನೆ ಪರೀಕ್ಷೆಯನ್ನು ಪಾಸ್ ಮಾಡಿ ಒಬ್ಬ ಧರ್ಮಪ್ರಚಾರಕನಾಗಿ ನೇಮಕಗೊಂಡಿದ್ದವನು. ಆದ್ದರಿಂದ ಅವರ ರಾಜಠೀವಿಯನ್ನು, ಮಾತಿನ ಶೈಲಿಯನ್ನು ಕಂಡು ಇವನಿಗೆ ಸ್ವಲ್ಪ ಕಿರಿಕಿರಿಯೇ ಆಯಿತು. ಆಗಿನ ಅವರ ವ್ಯಕ್ತಿತ್ವದ ಬಗ್ಗೆ ಅವನು ಬರೆಯುತ್ತಾನೆ : “ತಾವೊಬ್ಬ ಅಸಾಧಾರಣ ವ್ಯಕ್ತಿಯೆಂದು ಅವರು ವಾದ ಮಾಡುತ್ತಿರಲಿಲ್ಲ. ಆದರೆ ಅವರು ಅದನ್ನು (ಪ್ರಶ್ನಾತೀತ ಸತ್ಯವೆಂಬಂತೆ) ಒಪ್ಪಿಕೊಂಡಿದ್ದರು.<span class="en">” ( He did not argue that he was a superior person, he admitted it.)</span> ಅವರು ಕೇವಲ ತಮ್ಮ ಶಕ್ತಿಯುತ ವ್ಯಕ್ತಿತ್ವದಿಂದ ಜನರನ್ನು ಮೋಡಿ ಮಾಡಿದ್ದರೇ ಹೊರತು ತಮ್ಮ ಭಾವನೆ-ಬೋಧನೆಗಳಿಂದಲ್ಲ ಎಂದು ಈತ ನಂಬಿದ್ದ. ಆದರೆ ಈಗ ಸ್ವಾಮೀಜಿಯವರನ್ನು ವೈಯಕ್ತಿಕವಾಗಿ ಭೇಟಿಯಾಗುತ್ತಿದ್ದಂತೆಯೇ ಅವನ ಪೂರ್ವಗ್ರಹ ಗಳೆಲ್ಲ ಪರಾರಿಯಾದುವು. ಈ ವೇಳೆಗೆ ರೀವ್ಸ್ ಕ್ಯಾಲ್ಕಿನ್ಸ್ ತನಗರಿವಿಲ್ಲದಂತೆಯೇ ಅವರೆಡೆಗೆ ಆಕರ್ಷಿತನಾಗಿದ್ದ. ಇದನ್ನು ಕಂಡುಕೊಂಡರೋ ಎಂಬಂತೆ ಅವನನ್ನು ಸ್ವಾಮೀಜಿ ತಾವಾಗಿಯೇ ಮಾತನಾಡಿಸಿದರು :</p>
  <p>“ನೀವು ಅಮೆರಿಕನ್ನರೆ ?”</p>
  <p>“ಹೌದು.”</p>
  <p>“ಮಿಷನರಿಗಳೆ ?”</p>
  <p>“ಹೌದು.”</p>
  <p>“ನೀವೇಕೆ ನನ್ನ ರಾಷ್ಟ್ರದಲ್ಲಿ ನಿಮ್ಮ ಧರ್ಮವನ್ನು ಪ್ರಚಾರ ಮಾಡುವುದು ?”</p>
  <p>“ನೀವೇಕೆ ನನ್ನ ರಾಷ್ಟ್ರದಲ್ಲಿ ನಿಮ್ಮ ಧರ್ಮವನ್ನು ಪ್ರಚಾರ ಮಾಡುವುದು ?”</p>
  <p>ಅರೆಕ್ಷಣ ಒಬ್ಬರನ್ನೊಬ್ಬರು ಮೌನವಾಗಿ ದಿಟ್ಟಿಸಿದ ಇಬ್ಬರೂ ಗಟ್ಟಿಯಾಗಿ ನಕ್ಕುಬಿಟ್ಟರು. ತಕ್ಷಣದಿಂದ ಇಬ್ಬರೂ ಸ್ನೇಹಿತರಾದರು.</p>
  <p>ಹಡಗಿನಲ್ಲಿದ್ದ ಇತರ ಐರೋಪ್ಯ ಪ್ರಯಾಣಿಕರು ಸ್ವಾಮೀಜಿಯವರನ್ನು ಕೆಣಕಿ, ವಾದಕ್ಕೆಳೆದು, ಕಾಲ್ತೊಡರಿಸುವ ಪ್ರಯತ್ನದಲ್ಲಿ ತೊಡಗಿದರು. ಆದರೆ ಈ ಪ್ರಯತ್ನದಲ್ಲಿ ವಿಫಲರಾಗಿ, ಮೆಲ್ಲಗೆ ಒಬ್ಬೊಬ್ಬರಾಗಿ ದೂರವಾದರು. ಈ ಸಂದರ್ಭಗಳಲ್ಲಿ ಕೆಲವೊಮ್ಮೆ ಸ್ವಾಮೀಜಿಯವರ ವಾಗ್ಝರಿ “ಮಹಾಪೂರ ಬಂದ ಗಂಗಾನದಿಯಂತಿರುತ್ತಿತ್ತು ; ಅದನ್ನು ಯಾರೂ ತಡೆಯಲು ಶಕ್ಯವಿರಲಿಲ್ಲ” ಎನ್ನುತ್ತಾನೆ ಕ್ಯಾಲ್ಕಿನ್ಸ್. ಆದರೆ ಉಳಿದ ಸಮಯದಲ್ಲಿ, ವಿಶೇಷವಾಗಿ ರಾತ್ರಿಯ ವೇಳೆಯಲ್ಲಿ ಅವರೊಂದಿಗೆ ಹಡಗಿನ ಡೆಕ್ಕಿನ ಮೇಲೆ ಅಡ್ಡಾಡುವಾಗ ಆತ ಕಂಡ ವ್ಯಕ್ತಿತ್ವ ಸಂಪೂರ್ಣ ವಿಭಿನ್ನ. “ವಿವೇಕಾನಂದರ ನಿಗೂಢತೆಯು ಒಂದು ಅದ್ಭುತ, ಕೌತುಕಮಯ ವಸ್ತುವಾಗಿತ್ತು. ಏಕೆಂದರೆ ಅದು ಯಾವುದೇ ಬಾಹ್ಯಶಕ್ತಿಯ ಪ್ರಭಾವಕ್ಕೆ ಒಳಗಾಗುತ್ತಿರಲಿಲ್ಲ. ನಮ್ಮ ಸಂಭಾಷಣೆಯು ಆತ್ಮ-ಜೀವಗಳ ಕುರಿತಾಗಿ ತಿರುಗಿಕೊಂಡಾಗ ಅವರ ಭಾರವಾದ ಕಣ್​ರೆಪ್ಪೆಗಳು ನಿಧಾನವಾಗಿ ಕೆಳಮುಖವಾಗುತ್ತಿದ್ದುವು ; ನನಗೆ ಪ್ರವೇಶವಿಲ್ಲದ ಯಾವುದೋ ಲೋಕದೊಳಕ್ಕೆ ಅವರು ತೇಲಿಹೋಗುತ್ತಿದ್ದರು” ಎಂದು ರೀವ್ಸ್ ಕ್ಯಾಲ್ಕಿನ್ಸ್ ಬರೆಯುತ್ತಾನೆ.</p>
  <p>‘ಎಸ್. ಎಸ್. ರುಬ್ಯಾಟಿನೋ’ ಡಿಸೆಂಬರ್ ಆರರಂದು ಮುಂಬಯಿಗೆ ಬಂದು ಸೇರಿತು. ಮತ್ತೆ ತಮ್ಮ ಪ್ರಿಯ ಸಹಸಂನ್ಯಾಸಿಗಳನ್ನು ಕೂಡಿಕೊಳ್ಳುವ ಆಲೋಚನೆಯಿಂದ ಸ್ವಾಮೀಜಿ ಹರ್ಷಚಿತ್ತರಾಗಿದ್ದರು. ಐರೋಪ್ಯ ಪೋಷಾಕಿನಲ್ಲಿ ಒಬ್ಬ ಭಾರೀ ಅಧಿಕಾರಿಯಂತೆ ಕಾಣಿಸುತ್ತಿದ್ದ ಅವರನ್ನು ಮದ್ರಾಸಿನ ಒಬ್ಬರು ಪ್ರೊಫೆಸರ್ ಬಿಟ್ಟು ಬೇರೆ ಯಾರೂ ಗುರುತಿಸಲಿಲ್ಲ. ‘ಬಾಂಬೆ ಎಕ್ಸ್​ಪ್ರೆಸ್​’ ಟ್ರೈನು ಹತ್ತಿ ಸ್ವಾಮೀಜಿ ಸೀದಾ ಕಲ್ಕತ್ತದತ್ತ ಹೊರಟರು. ಇಲ್ಲಿ ಅವರು ತಮ್ಮ ಹಳೆಯ ಸ್ನೇಹಿತ ಮನ್ಮಥನಾಥ ಭಟ್ಟಾಚಾರ್ಯರನ್ನು ಆಕಸ್ಮಿಕವಾಗಿ ಸಂಧಿಸಿದರು. ಕ್ಷಣಕಾಲ ಇಬ್ಬರೂ ಒಬ್ಬರನ್ನೊಬ್ಬರು ಅಚ್ಚರಿಯಿಂದ ದಿಟ್ಟಿಸಿದರು ; ಬಳಿಕ ಆನಂದದಿಂದ ಮಾತುಕತೆ ಯಲ್ಲಿ ತೊಡಗಿದರು.</p>
  <p>ಡಿಸೆಂಬರ್ ಒಂಬತ್ತರಂದು ಸ್ವಾಮೀಜಿಯವರು ಕಲ್ಕತ್ತ ತಲುಪಿದರು. ಗಾಡಿಯಲ್ಲಿ ಬೇಲೂರು ಮಠಕ್ಕೆ ಬಂದಾಗ ರಾತ್ರಿಯಾಗಿತ್ತು. ಊಟದ ಗಂಟೆ ಹೊಡೆದಿತ್ತು. ಆಶ್ರಮವಾಸಿ ಗಳೆಲ್ಲ ಊಟದ ಮನೆಯಲ್ಲಿ ಸೇರಿದ್ದರು. ಆಗ ತೋಟದ ಮಾಲಿ ಓಡಿಬಂದು, “ಯಾರೋ ಸಾಹೇಬರು ಬಂದಿದ್ದಾರೆ. ಅವರು ಕಾಂಪೌಂಡು ಹಾರಿ ಸೀದಾ ಇಲ್ಲಿಗೇ ಬರುತ್ತಿದ್ದಾರೆ !” ಎಂದು ಒದರಿದ. ಊಟಕ್ಕೆ ಕುಳಿತ ಸಾಧುಗಳು ಒಬ್ಬರ ಮುಖವನ್ನೊಬ್ಬರು ನೋಡಿಕೊಂಡರು. ಸಾಹೇಬ? ಇಷ್ಟು ಹೊತ್ತಿನಲ್ಲಿ ? ಕಾಂಪೌಂಡು ಹಾರಿಕೊಂಡು ! ಯಾರಿರಬಹುದಪ್ಪ ! ಏನಿರಬಹುದು ಅಂತಹ ಅವಸರದ ಕೆಲಸ ? ನೋಡೋಣ ಎಂದು ಕೆಲವರು ಎದ್ದು ಹೊರಟು. ಹಿರಿಯ ಸಾಧು ಗಳು ಅಲ್ಲೇ ಕಾದು ಕುಳಿತರು. ಅಷ್ಟರಲ್ಲಿ ‘ಸಾಹೇಬ’ ಅಲ್ಲಿಗೇ ಸೀದಾ ನುಗ್ಗಬೇಕೆ ! ನೋಡುತ್ತಾರೆ –ಸ್ವಾಮೀಜಿ ! ಅವರಿಗೆ ತಮ್ಮ ಕಣ್ಣುಗಳನ್ನೇ ನಂಬಲಾಗಲಿಲ್ಲ. “ಓ, ಸ್ವಾಮೀಜಿ ಬಂದಿದ್ದಾರೆ, ಸ್ವಾಮೀಜಿ !” ಎಂಬ ಕೂಗು ಹೊರಟಿತು. ಸ್ವಾಮೀಜಿ ನಗುತ್ತ ಹೇಳಿದರು, “ಊಟದ ಗಂಟೆ ಹೊಡೆದದ್ದು ದೂರಕ್ಕೇ ಕೇಳಿಸಿತು. ತಡಮಾಡಿದರೆ ಎಲ್ಲಿ ತುತ್ತಿಗೆ ಕುತ್ತು ಬೀಳುತ್ತದೋ ಎಂದು ಹೆದರಿ ಓಡಿಬಂದೆ !” ತಕ್ಷಣ ಅವರಿಗೊಂದು ಜಾಗ ಮಾಡಿ, ಚಾಪೆ ಹಾಕಿ ಅವರಿಗೆ ಪ್ರಿಯವಾದ ಬಿಸಿಬಿಸಿ ಕಿಚುಡಿ (ತೊವ್ವೆ ಅನ್ನ) ಬಡಿಸಲಾಯಿತು. ಅವರು ಕಿಚುಡಿಯ ರುಚಿ ಕಂಡು ಎಷ್ಟು ದಿನ ವಾಗಿತ್ತೋ ! ಈಗ ಮಠದಲ್ಲೊಂದು ಆನಂದದ ಅಲೆಯೇ ಎದ್ದಿತು. ಎಲ್ಲರಿಗೂ ಹಿಡಿಸಲಾರ ದಷ್ಟು ಸಂತೋಷ. ತಮ್ಮ ಸ್ವಾಮೀಜಿ ಮತ್ತೆ ತಮ್ಮ ಮಧ್ಯದಲ್ಲಿದ್ದಾರೆ ! ಬಳಿಕ ಸ್ವಾಮೀಜಿ ತಮ್ಮ ರಸಾನುಭವಗಳನ್ನೆಲ್ಲ ವಿವರಿಸುತ್ತಿದ್ದಂತೆ ಎಲ್ಲರೂ ಅವರನ್ನು ಮುತ್ತಿಕೊಂಡರು. ಆದರೆ ಅವ ರೆಲ್ಲ ಎಷ್ಟು ಆನಂದಭರಿತರಾಗಿದ್ದರೆಂದರೆ, ಅದನ್ನೆಲ್ಲ ಬರೆದಿಟ್ಟುಕೊಳ್ಳಬೇಕೆಂದು ಯಾರಿಗೂ ತೋಚಲಿಲ್ಲ.</p>
  <p>ಸ್ವಾಮೀಜಿಯವರಿಗೆ ತಾವು ಪಶ್ಚಿಮ ದೇಶಗಳಿಗೆ ನೀಡಿದ ಈ ಭೇಟಿಯು ಮೊದಲನೆಯದಕ್ಕಿಂತ ತುಂಬ ಭಿನ್ನವಾಗಿ ತೋರಿತ್ತು. ಮೊದಲ ಸಲ ಅವರು ಅಲ್ಲಿನ ಶಕ್ತಿ, ಸಂಘಟನೆ, ತಂತ್ರಜ್ಞಾನ, ಪ್ರಜಾಪ್ರಭುತ್ವಗಳನ್ನು ಕಂಡು ಮೆಚ್ಚಿಕೊಂಡಿದ್ದರು. ಆದರೆ ಈಗ ಆ ರಾಷ್ಟ್ರಗಳನ್ನು ಮತ್ತೂ ಆಳವಾಗಿ ಅಧ್ಯಯಿಸಿ ನೋಡಿದಾಗ, ಅದರ ಪ್ರಗತಿಯ ಆಕಾಂಕ್ಷೆಯ ಹಿಂದಿರುವುದೆಲ್ಲ ಕೇವಲ ದುರಾಸೆ, ಸ್ವಾರ್ಥ ಮತ್ತು ಅಧಿಕಾರ-ಸವಲತ್ತುಗಳಿಗಾಗಿ ಹೋರಾಟವೇ ವಿನಾ ಇನ್ನೇನೂ ಅಲ್ಲ ಎನ್ನುವುದು ಕಂಡು ಜುಗುಪ್ಸೆಗೊಂಡರು. “ತೋಳಗಳ ಹಿಂಡಿನಲ್ಲಿ ಎಂತಹ ಸೌಂದರ್ಯ ?” ಎಂದು ಅವರೊಮ್ಮೆ ಉದ್ಗರಿಸಿದರು. ಆದರೆ ಅವರಿಗೆ ಹೀಗೆ ಅನ್ನಿಸಿದರೂ, ಸಾಧ್ಯವಾದರೆ ಮತ್ತೊಮ್ಮೆ ಇಂಗ್ಲೆಂಡ್, ಅಮೆರಿಕಗಳಿಗೆ ಹೋಗಿಬರುವ ಆಲೋಚನೆಯೂ ಅವರಿಗಿತ್ತು. ಅಲ್ಲದೆ ಜಪಾನ್ ದೇಶಕ್ಕೆ ಹೋಗುವ ಯೋಜನೆಯನ್ನು ಹಾಕಿಕೊಂಡಿದ್ದರು. ಆದರೆ ದಿನದಿನಕ್ಕೂ ಅವರ ಆರೋಗ್ಯ ಹದಗೆಡುತ್ತಲೇ ಬಂದದ್ದರಿಂದ ಈ ಯೋಜನೆಗಳಾವುವೂ ಕೈಗೂಡಲೇ ಇಲ್ಲ. ಅಥವಾ, ಅವರ ಮನಸ್ಸಿನಲ್ಲಿ ನಿಜಕ್ಕೂ ಏನಿತ್ತೋ ಬಲ್ಲವರಾರು ! ತಾವು ತಮ್ಮ ನಲವತ್ತನೇ ವಯಸ್ಸನ್ನು ಕಾಣುವುದಿಲ್ಲ ಎಂದು ಅವರು ಎಷ್ಟೋ ಸಲ ಹೇಳಿದ್ದರು. ಈಗ ಅವರಿಗೆ ಮೂವತ್ತೆಂಟನೆಯ ವರ್ಷ ನಡೆಯುತ್ತಿದೆ. ಅವರ ಜೀವನದ ಕೊನೆಯ ಅಧ್ಯಾಯ ಪ್ರಾರಂಭ ವಾಗಿದೆ.</p>
  <h1>೩೬</h1>
  <h1>ಮಾಯಾವತಿಯತ್ತ ಮುನ್ನಡೆದರು</h1>
  <p class="noindent">ಇದೀಗ ಸ್ವಾಮೀಜಿ ತಮ್ಮದೇ ಆದ ಲೋಕಕ್ಕೆ–ತಮ್ಮ ಪ್ರಿಯ ಭಾರತಕ್ಕೆ, ತಮ್ಮ ಆಶ್ರಮ ಜೀವನಕ್ಕೆ ಹಿಂದಿರುಗಿದ್ದಾರೆ. ಅವರ ದೇಹಾರೋಗ್ಯ ಶಿಥಿಲವಾಗಿದ್ದರೂ, ಅವರು ಅದನ್ನು ಲೆಕ್ಕಿಸದೆ ತಮ್ಮ ‘ಭಾರತದ ಕೆಲಸ’ವನ್ನು ಹಾಗೂ ಆಶ್ರಮವಾಸಿಗಳಿಗೆ ತರಬೇತಿ ನೀಡುವ ಕೆಲಸವನ್ನು ಪುನರಾರಂಭಗೊಳಿಸಲು ಉದ್ಯುಕ್ತರಾದರು. ಮಠಕ್ಕೆ ಮರಳಿದ ಹತ್ತು ದಿನಗಳ ಬಳಿಕ ತಮ್ಮ ಪ್ರಿಯ ಶಿಷ್ಯೆ ಕ್ರಿಸ್ಟೀನಳಿಗೊಂದು ಪತ್ರ ಬರೆದರು :</p>
  <p>“ಉಲ್ಲಾಸಭರಿತ ಚಟುವಟಿಕೆಯ ಪ್ಯಾರಿಸ್, ಗಂಭೀರ ಕಾನ್ಸ್ಟಾಂಟಿನೋಪಲ್, ಹೊಳೆಹೊಳೆ ಯುವ ಅಥೆನ್ಸ್, ಪಿರಮಿಡ್ಡುಗಳ ಕೈರೋ–ಎಲ್ಲವೂ ಹಿಂದುಳಿದು, ಇದೀಗ ನಾನು ಮಠದಲ್ಲಿ, ಗಂಗೆಯ ಬದಿಯ ಕೋಣೆಯಲ್ಲಿ ಕುಳಿತು ಬರೆಯುತ್ತಿದ್ದೇನೆ. ಸುತ್ತ ಎಲ್ಲವೂ ಶಾಂತ-ತಟಸ್ಥ. ವಿಶಾಲವಾದ ನದಿ ಉಜ್ವಲ ಬಿಸಿಲಿನಲ್ಲಿ ನರ್ತಿಸುತ್ತಿದೆ. ಎಲ್ಲೋ ಆಗೊಂದು ಈಗೊಂದು ಸರಕು ದೋಣಿಯ ಹುಟ್ಟುಗಳ ಸದ್ದು ಮೌನವನ್ನು ಮುರಿಯುತ್ತದೆ. ಈಗ ಇಲ್ಲಿ ಚಳಿಗಾಲ. ಆದರೆ ಮಧ್ಯಾಹ್ನವೆಲ್ಲ ಬೆಚ್ಚಗಿರುತ್ತದೆ. . . ಎಲ್ಲವೂ ಹರಿದ್ವರ್ಣ. ರತ್ನಗಂಬಳಿ ಹಾಸಿದಂಥ ಹಚ್ಚಹಸಿರು ಹುಲ್ಲು. ತಣ್ಣಗೆ ಲಘುವಾಗಿ ಆಹ್ಲಾದಕರವಾಗಿ ಬೀಸುತ್ತಿರುವ ಗಾಳಿ.”</p>
  <p>“ಭಾರತದಲ್ಲಿ ಕೆಲತಿಂಗಳು ವಿಶ್ರಮಿಸಿ ಮುಂದಿನ ಬೇಸಿಗೆಯಲ್ಲಿ ಮತ್ತೆ ಇಂಗ್ಲೆಂಡಿಗೆ ಹೋಗುವ ಆಲೋಚನೆ . . .”</p>
  <p>ಸ್ವಾಮೀಜಿಯವರು ಭಾರತಕ್ಕೆ ಇದ್ದಕ್ಕಿದ್ದಂತೆ ಹೊರಟು ಬಂದುದಕ್ಕೆ ಒಂದು ಕಾರಣವೆಂದರೆ ಸೇವಿಯರ ದೇಹಸ್ಥಿತಿಯ ಬಗ್ಗೆ ಅವರ ಅಂತರಂಗದಲ್ಲಿದ್ದ ಆತಂಕ ಎಂಬುದನ್ನು ನೋಡಿದ್ದೇವೆ. ಹೇಗಾದರಾಗಲಿ, ಸೇವಿಯರನ್ನೊಮ್ಮೆ ನೋಡಿಬಿಡಬೇಕು ಎಂದು ಅವರ ಮನಸ್ಸು ಕಾತರ ಗೊಂಡಿತ್ತು. ಮತ್ತೊಂದು ಕಾರಣವೆಂದರೆ, ಸ್ವತಃ ಅವರ ದೇಹಾರೋಗ್ಯವೂ ಕ್ಷೀಣವಾಗಿದ್ದುದು. ಅವರ ಹೃದಯದಲ್ಲಿ ಏನೋ ತೊಂದರೆ ಪ್ರಾರಂಭವಾದಂತಿತ್ತು. ಹೀಗಿದ್ದರೂ ಅವರು ಮಠಕ್ಕೆ ಮರಳಿ ಬಂದ ತಕ್ಷಣ ಮೊದಲು ವಿಚಾರಿಸಿದ್ದು ತಮ್ಮ ನೆಚ್ಚಿನ ಅನುಯಾಯಿ ಸೇವಿಯರ್ ಬಗ್ಗೆ. ಆದರೆ ಅವರು ಅಕ್ಟೋಬರ್ ೨೮ರಂದೇ ತೀರಿಕೊಂಡರೆಂದು ತಿಳಿದಾಗ ಸ್ವಾಮೀಜಿಯವರಿಗಾದ ದುಃಖ ಅಪಾರ. ಡಿಸೆಂಬರ್ ೧೧ರಂದು ಮಿಸ್ ಮೆಕ್​ಲಾಡಳಿಗೆ ಬರೆದರು–“ಅಯ್ಯೋ, ನಾನು ಅವಸರ ಪಟ್ಟು ಬಂದದ್ದು ಏನೂ ಪ್ರಯೋಜನಕ್ಕೆ ಬಾರದೆ ಹೋಯಿತು. ಸೇವಿಯರ್ ಕೆಲ ದಿನಗಳ ಹಿಂದೆಯೇ ತೀರಿಕೊಂಡರು. ಹೀಗೆ ಇಬ್ಬರು ಆಂಗ್ಲರು (ಮತ್ತೊಬ್ಬರು ಗುಡ್​ವಿನ್​) ಹಿಂದೂಗಳಾದ ನಮಗಾಗಿ ಪ್ರಾಣ ತೆತ್ತರು. ಹುತಾತ್ಮರಾಗುವುದೆಂದು ಯಾವುದನ್ನಾದರೂ ಕರೆಯಬಹುದಾದರೆ ಇದನ್ನೇ. (ಮಾಯಾವತಿಯಲ್ಲಿ ಉಳಿದುಕೊಳ್ಳುವ ವಿಷಯದಲ್ಲಿ) ಶ್ರೀಮತಿ ಸೇವಿಯರರ ನಿರ್ಧಾರವೇನೆಂದು ತಿಳಿಯಲು ಈಗತಾನೆ ಪತ್ರ ಬರೆದಿದ್ದೇನೆ.”</p>
  <p>ಎರಡು ವಾರಗಳ ಬಳಿಕ ಮತ್ತೆ ಮೆಕ್​ಲಾಡಳಿಗೆ ಪತ್ರ ಬರೆದರು–</p>
  <p>“ಸೇವಿಯರರ ಶರೀರವನ್ನು ಹೂಹಾರಗಳಿಂದ ಸಿಂಗರಿಸಿ, ಸಕಲ ಗೌರವಗಳೊಂದಿಗೆ ಮೆರ ವಣಿಗೆಯಲ್ಲಿ ಕರೆದೊಯ್ಯಲಾಗಿತ್ತು. ವೇದಘೋಷಗಳ ನಡುವೆ ಬ್ರಾಹ್ಮಣರೇ ಶವವನ್ನು ಹೊತ್ತು ನಡೆದರು. ಬಳಿಕ ಆಶ್ರಮದ ಸನಿಹದಲ್ಲೇ ಹರಿಯುವ ನದಿಯ ತೀರದಲ್ಲಿ ಹಿಂದೂ ವಿಧಿವಿಧಾನ ಗಳ ಪ್ರಕಾರವೇ ಸಂಸ್ಕಾರ ಮಾಡಲಾಯಿತು . . . ಪ್ರಿಯ ಶ್ರೀಮತಿ ಸೇವಿಯರರು ಶಾಂತ ಚಿತ್ತರಾಗಿದ್ದಾರೆ. ಅವರನ್ನು ನೋಡಲು ನಾನು ನಾಳೆ ಹೊರಡಲಿದ್ದೇನೆ. ಧೀರಾತ್ಮಳು ! ಭಗವಂತ ಆಕೆಯ ಮೇಲೆ ಕೃಪೆಗೈಯಲಿ !”</p>
  <p>ಸಾಧ್ಯವಾದಷ್ಟು ಬೇಗ ಶ್ರೀಮತಿ ಸೇವಿಯರರನ್ನು ಕಾಣಲು ಸ್ವಾಮೀಜಿ ಕಾತರರಾಗಿದ್ದರು. ತಾವು ಅಲ್ಲಿಗೆ ಹೊರಟುಬರುವುದಾಗಿಯೂ ಹೊರಡುವ ಮುನ್ನ ಮತ್ತೊಮ್ಮೆ ತಿಳಿಸುವು ದಾಗಿಯೂ ಮಾಯಾವತಿಗೆ ಅದಾಗಲೇ ತಂತಿ ಕಳಿಸಿದ್ದರು. ಆದರೆ ಮಾಯಾವತಿಯಲ್ಲಿ ಸಿದ್ಧತೆ ಗಳನ್ನು ಮಾಡುವುದಕ್ಕಾಗಿ, ಹೊರಡುವ ಎಂಟುದಿನ ಮುಂಚೆಯಾದರೂ ತಿಳಿಸುವಂತೆ ಮರು ತಂತಿ ಬಂದಿತು. ಆ ದಿನಗಳಲ್ಲಿ ಪ್ರಯಾಣ ಬಹಳ ಕಷ್ಟಕರವಾಗಿದ್ದು ಜನರನ್ನು ಬರಮಾಡಿಕೊಳ್ಳು ವುದಕ್ಕೂ ಇತರ ಸಿದ್ಧತೆಗಳನ್ನು ಮಾಡುವುದಕ್ಕೂ ವಿಶೇಷ ಶ್ರಮ ವಹಿಸಬೇಕಾಗಿತ್ತು. ಅಲ್ಲದೆ ಚಳಿಗಾಲವಾದ್ದರಿಂದ ಮತ್ತಷ್ಟು ತೊಂದರೆಗಳಿದ್ದುವು. ಆದರೆ ಸಿದ್ಧತೆಗಳನ್ನು ಮಾಡಲು ಎಷ್ಟು ಸಮಯ ಬೇಕೆಂಬುದನ್ನು ತಿಳಿದಿದ್ದ ಸ್ವಾಮೀಜಿಯವರು ಕೆಲಸಗಳನ್ನು ಚುರುಕುಗೊಳಿಸುವುದಕ್ಕಾಗಿ ತಾವು ಡಿಸೆಂಬರ್ ೨೭ರಂದು ಕಲ್ಕತ್ತ ಬಿಟ್ಟು ೨೯ರಂದೇ ಕಥಗೋಡಂ ತಲುಪುವುದಾಗಿ ತಂತಿ ಕಳಿಸಿದರು. ಈ ತಂತಿ ೨೫ರಂದು ಮಾಯಾವತಿಯನ್ನು ಮುಟ್ಟಿತು. ಮಾಯಾವತಿಯಿಂದ ತಮ್ಮನ್ನು ಎದುರ್ಗೊಳ್ಳಲು ಯಾರಾದರೂ ಬರುವುದು ತಡವಾಗಬಹುದು ಎಂದು ಆಲೋಚಿಸಿ ಸ್ವಾಮೀಜಿಯವರು ಆಲ್ಮೋರದ ತಮ್ಮ ಹಳೆಯ ಸ್ನೇಹಿತರಾದ ಲಾಲಾ ಬದರೀ ಸಾಹರಿಗೂ ತಂತಿ ಕಳಿಸಿದರು. ತಕ್ಷಣ ಸಾಹರು ತಮ್ಮ ಸೋದರ ಗೋವಿಂದನನ್ನು ಕಥಗೋಡಂಗೆ ಕಳಿಸಿ ಕೊಟ್ಟರು. ಇತ್ತ ಮಾಯಾವತಿಗೆ ತಂತಿ ತಲುಪುತ್ತಿದ್ದಂತೆಯೇ ಅಲ್ಲಿದ್ದ ಸ್ವಾಮಿ ವಿರಜಾನಂದರು ತ್ವರೆಯಿಂದ ಹೊರಟು, ಹಳ್ಳಿಯಿಂದ ಹಳ್ಳಿಗೆ ಹೋಗಿ ಕೂಲಿಗಳನ್ನೂ ದಂಡಿ ಹೊರುವವರನ್ನೂ ದುಬಾರಿ ಕೂಲಿಗೆ ಒಪ್ಪಿಸಿ, ಬಲವಂತವಾಗಿ ಹೊರಡಿಸಿಕೊಂಡು ನಡೆದರು. ಆ ಪರ್ವತ ಪ್ರದೇಶದಲ್ಲಿ ೬೫ ಮೈಲಿಗಳನ್ನು ಎರಡೇ ದಿನದಲ್ಲಿ ಕ್ರಮಿಸಿ (ಸಾಮಾನ್ಯವಾಗಿ ಇದಕ್ಕೆ ಮೂರು ದಿನವಾದರೂ ಬೇಕು) ಡಿಸೆಂಬರ್ ೨೮ರ ಮಧ್ಯರಾತ್ರಿ ಕಥಗೋಡಂ ತಲುಪಿದರು.</p>
  <p>ಸ್ವಾಮೀಜಿಯವರ ಟ್ರೈನು ಮರುದಿನ ಬೆಳಿಗ್ಗೆ ಐದು ಗಂಟೆಗೆ ಬಂದಿತು. ಜೊತೆಯಲ್ಲಿ ಶಿವಾನಂದರೂ ಸದಾನಂದರೂ ಇದ್ದರು. ವಿರಜಾನಂದರ ಸಾಹಸವನ್ನು ತಿಳಿದ ಸ್ವಾಮೀಜಿ, “ನನ್ನ ಶಿಷ್ಯ ಅಂದಮೇಲೆ ಕೇಳಬೇಕೆ !” ಎಂದರು. ಲಾಲಾ ಗೋವಿಂದ ಸಾಹರು ಮೊದಲು ಆಲ್ಮೋರಕ್ಕೆ ಬಂದುಹೋಗುವಂತೆ ಸ್ವಾಮೀಜಿಯವರನ್ನು ಒತ್ತಾಯಿಸಿದರು. ಆದರೆ ವಿರಜಾನಂದರು ಅದ ಕ್ಕೊಪ್ಪದೆ, ನೇರವಾಗಿ ಮಾಯಾವತಿಗೆ ಹೊರಡುವಂತೆ ಅವರ ಮನವೊಲಿಸಿದರು. ಅಂದು ಕಥಗೋಡಂನಲ್ಲೇ ವಿಶ್ರಮಿಸಿ ಮರುದಿನ ಮಾಯಾವತಿಗೆ ಹೊರಡುವುದೆಂದು ತೀರ್ಮಾನ ವಾಯಿತು. ಮೊದಲೇ ಇದು ಕಷ್ಟಕರವಾದ ಪರ್ವತ ಪ್ರಯಾಣ. ಜೊತೆಗೆ ಚಳಿಗಾಲದ ನಡುಭಾಗ. ಸಾಲದ್ದಕ್ಕೆ ಆ ವರ್ಷ ಹಿಂದೆಂದಿಗಿಂತ ಹೆಚ್ಚು ಕೊರೆಯುವ ಚಳಿ. ದಾರಿಯುದ್ದಕ್ಕೂ ದಟ್ಟವಾಗಿ ಹಿಮ ಬಿದ್ದಿತ್ತು. ಆದರೆ ಸ್ವಾಮೀಜಿ ಯಾವುದನ್ನು ಕುರಿತೂ ಆಲೋಚಿಸದೆ, ಶ್ರೀಮತಿ ಸೇವಿಯರ ರನ್ನು ಕಾಣಬೇಕೆಂಬ ಒಂದೇ ಉದ್ದೇಶದಿಂದ ಹೊರಟುಬಿಟ್ಟಿದ್ದರು. ಈಗ ಮುಂದಿನ ಪ್ರಯಾಣದ ಸಂಪೂರ್ಣ ಜವಾಬ್ದಾರಿ ವಿರಜಾನಂದರದ್ದಾಗಿತ್ತು. ಜೊತೆಗೆ ಸ್ವಾಮೀಜಿಯವರಿಗೆ ಎಲ್ಲ ವೈಯ ಕ್ತಿಕ ಸೇವೆ ಸಲ್ಲಿಸುವ ಸೌಭಾಗ್ಯವೂ ಅವರದಾಗಿತ್ತು. ಹಿಂದೆಯೇ ಅವರು ತಮ್ಮ ಸೇವೆಯಿಂದ ಸ್ವಾಮೀಜಿಯವರ ಹೃದಯವನ್ನು ಗೆದ್ದುಕೊಂಡಿದ್ದರು. ಅವರ ಬಗ್ಗೆ ಸ್ವಾಮೀಜಿಯವರಿಗಿದ್ದ ವಾತ್ಸಲ್ಯ ಅಪಾರ. ಪ್ರಯಾಣಕಾಲದಲ್ಲಿ ಸ್ವಾಮೀಜಿ ಒಂದು ಹಸುಳೆಯಂತೆ ಉಲ್ಲಾಸಭರಿತರಾಗಿ ದ್ದರು. ಮೊದಲ ದಿನ ಸುಮಾರು ಹದಿನೇಳು ಮೈಲಿ ಪ್ರಯಾಣ ಮಾಡಿ ಸಂಜೆಯ ವೇಳೆಗೆ ಧಾರಿ ಎಂಬ ಸ್ಥಳವನ್ನು ತಲುಪಿದರು. ಆ ರಾತ್ರಿಯನ್ನು ಅಲ್ಲಿನ ಒಂದು ಪುಟ್ಟ ಛತ್ರದಲ್ಲಿ ಕಳೆದರು.</p>
  <p>ಮರುದಿನ ಮುಂಜಾನೆಯಿಂದಲೇ ಮಳೆ ಹಿಡಿದುಕೊಂಡಿತ್ತು. ಜೊತೆಗೆ ಹಿಮಬೀಳುವ ಸೂಚನೆಯೂ ಇತ್ತು. ಆದರೂ ಸ್ವಲ್ಪ ತಡವಾಗಿಯಾದರೂ ಹೊರಟೇಬಿಟ್ಟರು. ಅಂದು ಹದಿ ನೈದು ಮೈಲಿ ಪ್ರಯಾಣ ಮಾಡಬೇಕಿತ್ತು. ವಿರಜಾನಂದರಿಗೆ ತುಂಬ ಆತಂಕ. ಬೇಗಬೇಗ ನಡೆಯ ದಿದ್ದರೆ ಸಂಜೆಗೆ ಮೊದಲೇ ಭಾರೀ ಹಿಮಪಾತಕ್ಕೆ ಸಿಲುಕಿಕೊಳ್ಳುವ ಸಂಭವವಿತ್ತು. ಆದರೆ ಎಲ್ಲಕ್ಕಿಂತ ಮುಖ್ಯವಾಗಿ ಅವರಿಗೆ ಸ್ವಾಮೀಜಿಯವರ ಆರೋಗ್ಯದ ಚಿಂತೆ. ಸ್ವಾಮೀಜಿಯವರ ದೇಹಸ್ಥಿತಿ ಮೊದಲೇ ಸೂಕ್ಷ್ಮ. ಆದ್ದರಿಂದ ಎಷ್ಟು ಎಚ್ಚರವಹಿಸಿದರೂ ಸಾಲದಾಗಿತ್ತು. ಆದರೆ ಎರಡು ಮೈಲಿ ನಡೆಯುವಷ್ಟರಲ್ಲಿ ಮತ್ತೆ ಮಳೆ ಪ್ರಾರಂಭವಾಯಿತು. ಬಳಿಕ ಹಿಮಪಾತವೂ ಶುರುವಾಯಿತು. ನೆಲವೆಲ್ಲ ಮಂಜಿನಿಂದ ಆವೃತವಾಗಿ ಮೇನೆಯನ್ನು ಹೊತ್ತವರು ಇಳಿಜಾರು ಗಳಲ್ಲಿ ಎಷ್ಟೋ ಸಲ ಜಾರಿದರು. ಆದರೂ ಸ್ವಾಮೀಜಿ ಸ್ವಲ್ಪವೂ ವಿಚಲಿತರಾಗದೆ ಎಲ್ಲವೂ ಒಂದು ತಮಾಷೆಯೋ ಎಂಬಂತಿದ್ದರು. ಅಲ್ಲದೆ ಮೇನೆ ಹೊತ್ತವರೊಂದಿಗೆ ತಮಾಷೆಯಾಗಿ ಮಾತನಾಡುತ್ತ ಖುಶಿ ಪಡಿಸುತ್ತಿದ್ದರು.</p>
  <p>ಹೀಗೆ ಈ ಕೊರೆಯುವ ಚಳಿ ಹಾಗೂ ಹಿಮದಲ್ಲೇ ಸಾಗುತ್ತ ಅಪರಾಹ್ನ ಮೂರು ಗಂಟೆಗೆ ಪೌರ್ಹಾಪಾನಿ ಎಂಬಲ್ಲಿ ಊಟಕ್ಕಾಗಿ ನಿಂತರು. ಅಲ್ಲೊಂದು ‘ಅಂಗಡಿ’ ಇತ್ತು. ಅಲ್ಲಿ ಅಡಿಗೆ ಮಾಡಿಕೊಳ್ಳುವುದಕ್ಕೂ ಅವಕಾಶವಿತ್ತು. ಆಯಾಸಗೊಂಡಿದ್ದ ಮೇನೆಯವರು ಸ್ವಲ್ಪ ಚಹಾ ಕುಡಿಯಲು ಅನುಮತಿ ಕೇಳಿದರು. ಚಹಾ ಕುಡಿದು ಮತ್ತಷ್ಟು ಸ್ಫೂರ್ತಿಯಿಂದ ತಾವು ರಾತ್ರಿ ಯೊಳಗಾಗಿ ಗುರಿಯನ್ನು ತಲುಪುವುದಾಗಿ ಭರವಸೆ ಕೊಟ್ಟರು. ಆಗ ಸ್ವಾಮೀಜಿಯವರು ಅವರ ಮೇಲ್ಖರ್ಚನ್ನು ತಾವೇ ಕೊಡುವುದಾಗಿ ಹೇಳಿದರು. ಆದರೆ ಸ್ವಲ್ಪ ಹೊತ್ತಿನಲ್ಲಿ ವಿರಜಾನಂದರು ಬಂದು ನೋಡುತ್ತಾರೆ–ಕೂಲಿಗಳೆಲ್ಲ ಹುಕ್ಕಾ ಹೊತ್ತಿಸಿಕೊಂಡು ಆರಾಮವಾಗಿ ಒರಗಿಕೊಂಡಿ ದ್ದಾರೆ !ಅಗ್ಗಿಷ್ಟಿಕೆಯನ್ನು ಊದುತ್ತ ಅದರ ಪಕ್ಕದಲ್ಲಿ ಸಮಯದ ಪರಿವೆಯೇ ಇಲ್ಲದೆ ಆನಂದದಿಂ ದಿದ್ದುಬಿಟ್ಟಿದ್ದಾರೆ ! ವಿರಜಾನಂದರಿಗೆ ಆತಂಕ ಹೆಚ್ಚಾಯಿತು. ಜೊತೆಗೆ ಎಲ್ಲೆಲ್ಲಿಯೂ ಅಗ್ಗಿ ಷ್ಟಿಕೆಯ ಹೊಗೆ. ಮೊದಲೇ ಸಣ್ಣ ಜಾಗ. ಅದರಲ್ಲೇ ಸಮಾರಾಧನೆ ! ನೋಡನೋಡುತ್ತಿ ದ್ದಂತೆಯೇ ಗಂಟೆ ಐದಾಯಿತು. ಕತ್ತಲು ಆವರಿಸತೊಡಗಿತು. ಇನ್ನು ಪ್ರಯಾಣ ಸಾಧ್ಯವಿಲ್ಲ ಎಂಬುದು ಎಲ್ಲರಿಗೂ ಸ್ಪಷ್ಟವಾಯಿತು. ಮರುದಿನದವರೆಗೂ ಆ ಅಂಗಡಿ ಎಂಬ ಗೂಡೇ ಅವರ ತಂಗುದಾಣವಾಯಿತು.</p>
  <p>ಈಗ ಸ್ವಾಮೀಜಿ ಸಣ್ಣ ಬಾಲಕನಂತೆ ಸಿಟ್ಟಿಗೆದ್ದರು. ಅಲ್ಲಿದ್ದ ಎಲ್ಲರ ಮೇಲೂ ಹರಿಹಾಯ್ದರು. ಹಿಮಪಾತದ ಅಪಾಯವಿದ್ದಾಗ ಪ್ರಯಾಣ ಹೊರಡಬಾರದು ಎಂದು ಯಾರೂ ಹೇಳಲಿಲ್ಲವೇಕೆ? ಅಷ್ಟೊಂದು ಜನ ಇದ್ದರಲ್ಲ, ಒಬ್ಬರಿಗೂ ಅದು ಹೊಳೆಯಲಿಲ್ಲವೆ ? ಹೋಗಲಿ, ಗೋವಿಂದ ಸಾಹ ಕರೆದಾಗ ಮೊದಲು ಆಲ್ಮೋರಕ್ಕೆ ಹೋಗುವುದನ್ನು ಇತರರು ತಪ್ಪಿಸಿದ್ದೇಕೆ ? “ಏಕೆ ?” ಎಂದು ಗರ್ಜಿಸಿದರು ಸ್ವಾಮೀಜಿ. ಎಲ್ಲರ ಉಸಿರೂ ಅಡಗಿಹೋಯಿತು. ಸ್ವಾಮೀಜಿ ಸ್ವಲ್ಪ ಹೊತ್ತು ರೇಗಾಡಿ ಸುಮ್ಮನಾದರು. ಆದರೆ ಸಿಟ್ಟಿನ್ನೂ ಹೋಗಿರಲಿಲ್ಲ.</p>
  <p>ಸ್ವಲ್ಪ ಹೊತ್ತು ಎಲ್ಲರೂ ಮೌನ. ಈಗ ವಿರಜಾನಂದರು ಮೆಲ್ಲನೆ ಮಾತನಾಡತೊಡಗಿದರು. “ಸ್ವಾಮೀಜಿ, ಕೂಲಿಗಳನ್ನು ಸಡಿಲ ಬಿಟ್ಟು, ಕಾಲ ಕಳೆಯಲು ಅವಕಾಶ ಕೊಟ್ಟಿದ್ದೆ ತಪ್ಪಾಯಿತು. ಸ್ವಲ್ಪ ಸಮಯ ಸಿಕ್ಕಿತೋ ಇಲ್ಲವೋ, ಇವರೆಲ್ಲ ಹುಕ್ಕಾ ಹಚ್ಚಿಸಿಕೊಂಡು ಒರಗಿಬಿಟ್ಟರು. ನಾವು ಸಮಯಕ್ಕೆ ಸರಿಯಾಗಿ ಹೊರಟಿದ್ದರೆ ರಾತ್ರಿಯೊಳಗಾಗಿ ಮೌರ್ನಾಲವನ್ನು ತಲುಪಬಹುದಾಗಿತ್ತು” ಎಂದು ಹೇಳಿ, ತಪ್ಪು ಸ್ವಾಮೀಜಿಯವರದೇ ಎಂಬುದನ್ನು ನೆನಪಿಸಿದರು. ಈಗ, ತಪ್ಪು ಮಾಡಿ ಸಿಕ್ಕಿಹಾಕಿಕೊಂಡ ಮಗುವಿನಂತೆ ಸ್ವಾಮೀಜಿ ಮರುಮಾತನಾಡದೆ ಕುಳಿತು ಅವರು ಹೇಳುವುದನ್ನೆಲ್ಲ ಕೇಳಿದರು. ಬಳಿಕ ನುಡಿದರು, “ಹೋಗಲಿ, ನಾನು ಹೇಳಿದ್ದನ್ನೆಲ್ಲ ಅಷ್ಟಕ್ಕೇ ಬಿಟ್ಟುಬಿಡು. ನಾವು ಸಂದರ್ಭಕ್ಕನುಸಾರವಾಗಿ ಹೊಂದಿಕೊಳ್ಳಬೇಕಾಗುತ್ತದೆ. ಈಗ ನೋಡು ನನ್ನ ಬೆನ್ನು ಬಹಳ ಕೊರೆಯುತ್ತಿದೆ. ಸ್ವಲ್ಪ ತಿಕ್ಕುತ್ತೀಯಾ ?” ಸ್ವಾಮೀಜಿ ಮತ್ತೆ ಮೊದಲಿನಂತಾದರು. ಏನೋ ಒಂದು ತಮಾಷೆ ನಡೆದುಹೋಯಿತೋ ಎಂಬಂತೆ ನಗುತ್ತ, ತಮ್ಮ ಪ್ರಿಯ ಶಿಷ್ಯನೊಂದಿಗೆ ಆನಂದದಿಂದ ಮಾತನಾಡುತ್ತ ಕುಳಿತುಬಿಟ್ಟರು.</p>
  <p>ಅದು ಹತ್ತೊಂಬತ್ತನೇ ಶತಮಾನದ ಕಟ್ಟಕಡೆಯ ದಿನ–ಡಿಸೆಂಬರ್ ೩೧, ೧೯ಂಂ. ಆ ತಂಡದವರಿಗೆಲ್ಲ ಅದು ಸುಲಭವಾಗಿ ಮರೆಯಲಾಗದಂತಹ ದಿನ–ಅನೇಕ ಕಾರಣಗಳಿಂದ. ಸ್ವಾಮೀಜಿಯವರೊಂದಿಗೆ ಪಯಣಿಸುವ, ಅವರೊಂದಿಗೆ ಮಾತನಾಡುವ, ಅವರ ವಿವಿಧ ಭಾವ ಗಳನ್ನು ಕಾಣುವ ಸೌಭಾಗ್ಯ. ಜೊತೆಗೆ ಒಂದಾದ ಮೇಲೊಂದು ನಡೆದ ವಿಚಿತ್ರ ಘಟನೆಗಳು. ಈ ‘ಪಂಚತಾರಾ’ ಗುಡಿಸಿಲಿನಲ್ಲಿ ರಾತ್ರಿಯನ್ನು ಕಳೆಯಬೇಕಲ್ಲ ಎಂದು ಚಿಂತಿಸುವಷ್ಟರಲ್ಲೇ ಮತ್ತೊಂದು ಆತಂಕ ಎದುರಾಯಿತು. ತಂಡದವರೆಲ್ಲ ಒಬ್ಬೊಬ್ಬರಾಗಿ, ಇಬ್ಬಿಬ್ಬರಾಗಿ ಬಂದು ಪೌರ್ಹಾಪಾನಿಯನ್ನು ತಲುಪಿದರು. ಆದರೆ ಗೋವಿಂದ ಸಾಹ ಹಾಗೂ ಸ್ವಾಮಿ ಸದಾನಂರು ಮಾತ್ರ ಬರಲೇ ಇಲ್ಲ. ಅಂಗಡಿಯವನನ್ನು ವಿಚಾರಿಸಿ ನೋಡಿದಾಗ ತಿಳಿಯಿತು–ಅವರಿಬ್ಬರೂ ಇತರರಿ ಗಿಂತ ಮುಂಚೆಯೇ ಪೌರ್ಹಾಪಾನಿಯನ್ನು ಹಾದು ಮುಂದೆ ಸಾಗಿದ್ದರು ಎಂದು. ಇತರರೂ ಕೂಡ ಬಂದುಬಿಡುತ್ತಾರೆಂದು ನಂಬಿ ಅವರು ಸೀದಾ ಹೊರಟುಬಿಟ್ಟಿದ್ದರು. ಆದರೆ ಈಗ ಸ್ವಾಮೀಜಿ ಅವರ ಬಗ್ಗೆ ಆತಂಕಗೊಂಡರು. ಇಷ್ಟು ಹೊತ್ತಿಗೆ ಅವರು ತಮ್ಮ ಮುಂದಿನ ಗುರಿಯಾದ ಮೌರ್ನಾಲವನ್ನು ತಲುಪಿರುತ್ತಾರೆ ಎಂದು ಇತರರು ಸಮಾಧಾನ ಹೇಳಿದರೂ ಸ್ವಾಮೀಜಿಯವರ ಆತಂಕ ನಿವಾರಣೆಯಾಗಲಿಲ್ಲ. ಯಾರಾದರೂ ಮೌರ್ನಾಲದವರೆಗೂ ಹೋಗಿ ನೋಡಿಕೊಂಡು ಬರಲು ಸಾಧ್ಯವೇ ಎಂದು ವಿಚಾರಿಸಿದರು. ಆಗ, ಆ ಅಂಗಡಿಯವನ ಸೋದರಳಿಯ ತಾನು ಓಡಿಹೋಗಿ ನೋಡಿಕೊಂಡು ಬರಲು ಸಿದ್ಧನಾದ. ಇದಕ್ಕೆ ಭಕ್ಷೀಸು ಎರಡು ರೂಪಾಯಿ ಎಂದು ನಿಶ್ಚಯವಾಯಿತು. ಆ ಕಾಲಕ್ಕೆ ಅದು ಬಹಳ ಜಾಸ್ತಿ. ಅಂತೂ, ಆತ ಹೋಗಿ ಬಂದು, ಇಬ್ಬರೂ ಮೌರ್ನಾಲವನ್ನು ಕ್ಷೇಮವಾಗಿ ತಲುಪಿದ್ದಾರೆ ಎನ್ನುವ ಸುದ್ದಿ ತಂದಮೇಲೆಯೇ ಸ್ವಾಮೀಜಿ ಯವರಿಗೆ ಸಮಾಧಾನವಾದದ್ದು.</p>
  <p>ಇದರ ಜೊತೆಗೆ ಇಲ್ಲಿ ಮತ್ತೊಂದು ಅವಗಢ ಸಂಭವಿಸಿತ್ತು. ಸ್ವಾಮಿ ಶಿವಾನಂದರು ಪೌರ್ಹಾಪಾನಿಗೆ ಕುದುರೆಯ ಮೇಲೆ ಬಂದಿಳಿದರು ; ಜೊತೆಯಲ್ಲಿ ಅದರ ಸವಾರನೂ ಇದ್ದ. ಈ ಕುದುರೆ ಹಿಂದೆ ಹಿಮವನ್ನೇ ಕಂಡಿರಲಿಲ್ಲವೋ ಏನೋ !–ಶಿವಾನಂದರು ಇಳಿದರೋ ಇಲ್ಲವೋ, ಅದು ವಾಪಸ್ಸು ತಿರುಗಿ ತನ್ನ ಯಜಮಾನನ ಸಮೇತ ವಾಯುವೇಗದಲ್ಲಿ ಓಡಿ ಕಣ್ಮರೆಯಾಯಿತು. ಆಮೇಲೆ ಆ ಕುದುರೆಯ ಸುಳಿವೂ ಇಲ್ಲ, ಅದರ ಯಜಮಾನನ ಸುದ್ದಿಯೂ ಇಲ್ಲ . . . ! ಇಲ್ಲಿಂದ ಮುಂದೆ, ತಂಡದಲ್ಲಿ ಎಲ್ಲರಿಗಿಂತ ಕಿರಿಯರಾದ ವಿರಜಾನಂದರು ತಮ್ಮ ಕುದುರೆ ಯನ್ನು ಎಲ್ಲರಿಗಿಂತ ಹಿರಿಯರಾದ ಶಿವಾನಂದರಿಗೆ ಬಿಟ್ಟುಕೊಟ್ಟು, ತಾವು ಕಾಲ್ನಡಿಗೆಯಲ್ಲಿ ಬರಬೇಕಾಯಿತು.</p>
  <p>ತಾವೆಲ್ಲ ಆ ರಾತ್ರಿಯನ್ನು ಅಲ್ಲೇ ಕಳೆಯುವುದಾಗಿಯೂ ತಮಗೆ ಊಟದ ವ್ಯವಸ್ಥೆ ಮಾಡ ಬೇಕು ಎಂದೂ ಸ್ವಾಮೀಜಿಯವರು ಅಂಗಡಿಯ ಯಜಮಾನನಿಗೆ ವಿನಂತಿಸಿಕೊಂಡರು. ಕೈತುಂಬ ಭಕ್ಷೀಸು ಕೊಡುವ ಆಶ್ವಾಸನೆಯನ್ನೂ ನೀಡಿದರು. ಅವನು ಒಪ್ಪಿಕೊಂಡ. ಆದರೆ ಆ ರಾತ್ರಿಯ ಊಟಕ್ಕೆ ಎಲ್ಲರಿಗೂ ಸಿಕ್ಕಿದ್ದು ಅರ್ಧ ಅಂಗುಲ ದಪ್ಪಗಿದ್ದ, ಅರೆಬರೆ ಬೆಂದಿದ್ದ ಚಪಾತಿ, ಅದಕ್ಕೆ ತಕ್ಕಂತಹ ಆಲೂಗಡ್ಡೆ ಪಲ್ಯ. ಆ ಚಪಾತಿಗೆ ‘ಕುದುರೆ ಚಪಾತಿ’ಎಂದು ಹೆಸರು ಕೊಡಲಾಯಿತು. ಅದನ್ನೇ ತಿಂದು ಎಲ್ಲರೂ ಮುದುರಿಕೊಂಡರು. ನಿದ್ರೆಯ ಪ್ರಶ್ನೆಯೇ ಇರಲಿಲ್ಲ. ಹಿಮ-ಮಳೆನೀರು ಎರಡೂ ಛಾವಣಿಯ ಬಿರುಕುಗಳ ಮೂಲಕ ಕುಂಭಾಭಿಷೇಕ ಮಾಡುತ್ತಿದ್ದುವು. ಜೊತೆಗೆ ಕೋಣೆಯನ್ನು ಬೆಚ್ಚಗಿಡಲೆಂದು ಉರಿಸುತ್ತಿದ್ದ ಅಗ್ಗಿಷ್ಟಿಕೆಗೆ ಒದ್ದೆ ಸೌದೆಯೇ ಗತಿಯಾದ್ದರಿಂದ ಎಲ್ಲೆಲ್ಲೂ ಉಸಿರುಗಟ್ಟಿಸುವ ಹೊಗೆ. ಇದೆಲ್ಲ ಸಾಲದೆಂಬಂತೆ ಆ ಅಂಗಡಿಯ ಯಜಮಾನ ತನ್ನ ಸಂಬಂಧಿಕನೊಡನೆ ಅಲ್ಲಿನ ಪಹಾಡೀ ಭಾಷೆಯಲ್ಲಿ ರಾತ್ರಿಯೆಲ್ಲ ಗೊರಗೊರ ಎಂದು ಅದೇನೋ ವಟಗುಟ್ಟುತ್ತಲೇ ಇದ್ದ. ಈ ಗುಂಪಿನಲ್ಲಿ ಯಾರಿಗೂ ಆ ಭಾಷೆ ಬರುವುದಿಲ್ಲವೆಂದು ಅವನು ಭಾವಿಸಿದ್ದ. ಆದರೆ ಸ್ವಾಮೀಜಿಯವರಿಗೆ ಅದು ಸ್ವಲ್ಪಸ್ವಲ್ಪ ಬರುತ್ತಿತ್ತು. ಆ ಅಂಗಡಿಯವನು ಹೇಳುತ್ತಿದ್ದ, “ನಾನು ಇವರಿಗೆಲ್ಲ ಇಲ್ಲಿ ಮಲಗಿಕೊಳ್ಳಲು ಅವಕಾಶ ಕೊಡಲೇಬಾರದಾಗಿತ್ತು. ಇದರಿಂದ ನನಗೆ ವಿಪರೀತ ತೊಂದರೆಯಾಯಿತು. ಬೆಳಗಾಗಲಿ, ಇವರನ್ನು ಮೊದಲು ಇಲ್ಲಿಂದ ಅಟ್ಟುತ್ತೇನೆ ನೋಡು.” ಹೀಗೆಯೇ ಮನಸ್ಸಿಗೆ ತೃಪ್ತಿಯಾಗುವವರೆಗೂ ಬೈದ. ಅವನ ಮಾತನ್ನೆಲ್ಲ ಕೇಳುತ್ತ ಸ್ವಾಮೀಜಿ ಸುಮ್ಮನೆ ಮಲಗಿದ್ದರು. ಅವನ ವರ್ತನೆಯನ್ನು ಕಂಡು ಅವರಿಗೆ ಜುಗುಪ್ಸೆ ಹುಟ್ಟಿತು. ಆದರೂ ಮರುದಿನ ಹೊರಡುವಾಗ ಅವನಿಗೆ ಕೊಡುವುದಾಗಿ ಹೇಳಿದ್ದ ಭಕ್ಷೀಸನ್ನು ಪೂರ್ತಿಯಾಗಿ ಸಲ್ಲಿಸಿಯೇ ಹೊರಟರು.</p>
  <p>ಮರುದಿನ ಬೆಳಿಗ್ಗೆ ಮುಂಚೆ ಹೊರಟು, ಒಂದು ಅಡಿ ದಪ್ಪಕ್ಕೆ ಬಿದ್ದಿದ್ದ ಮಂಜಿನ ದಾರಿಯಾಗಿ ನಡೆದು ಮೌರ್ನಾಲವನ್ನು ಸೇರಿದರು. ಇಲ್ಲಿ ಸದಾನಂದರೂ ಗೋವಿಂದಸಾಹರೂ ಅವರಿಗಾಗಿ ಎಲ್ಲ ಸಿದ್ಧತೆಗಳನ್ನು ಮಾಡಿದ್ದರು. ಇವರಿಬ್ಬರನ್ನೂ ಕಂಡು ಸ್ವಾಮೀಜಿ ಆನಂದಗೊಂಡು ಅವರೊಂದಿಗೆ ಮಾತನಾಡುತ್ತ ಕುಳಿತರು. ವಿರಜಾನಂದರ ಬಗ್ಗೆಯಂತೂ ಸ್ವಾಮೀಜಿ ಎಷ್ಟು ಸಂತುಷ್ಟರಾಗಿದ್ದರೆಂದರೆ, ಅವರೆಂದರು–“ಎಂತಹ ಉದ್ರೇಕಗೊಳಿಸುವ ಪರಿಸ್ಥಿತಿಯಲ್ಲೂ ಕಾಳೀಕೃಷ್ಣ ತೋರಿಸುವ ಶಾಂತಚಿತ್ತತೆ, ಸಂಯಮ ಮತ್ತು ವಿವೇಚನಾ ಸಾಮರ್ಥ್ಯಗಳು ಎಷ್ಟು ಅದ್ಭುತವೆಂದರೆ, ಅವನನ್ನು ಎಷ್ಟು ಹೊಗಳಿದರೂ ಕಡಿಮೆಯೇ !”</p>
  <p>ಮೌರ್ನಾಲದಲ್ಲಿ ಒಂದು ದಿನ ವಿರಮಿಸಿ ಮತ್ತೆ ಪ್ರಯಾಣವನ್ನು ಮುಂದುವರಿಸಿದರು. ಕಡೆ ಯಲ್ಲಿ ಸ್ವಲ್ಪ ದೂರ ಸ್ವಾಮೀಜಿ ನಡೆದುಕೊಂಡೇ ಬಂದರು. ಆದರೆ ಮಂಜಿನಿಂದಾವೃತವಾದ ನೆಲದಲ್ಲಿ ಹತ್ತುತ್ತ ಇಳಿಯುತ್ತ ನಡೆಯುವುದು ಅವರಿಗೆ ತೀರ ಪ್ರಯಾಸಕರವಾಗಿತ್ತು. ಒಂದು ಕೈಯಲ್ಲಿ ಊರುಗೋಲು ಹಿಡಿದು ಮತ್ತೊಂದು ಕೈಯಲ್ಲಿ ವಿರಜಾನಂದರ ಭುಜವನ್ನು ಆಸರೆ ಯಾಗಿ ಹಿಡಿದು ಮುನ್ನಡೆದರು. “ನಾನೀಗ ಎಷ್ಟು ಮುದುಕನಾಗಿದ್ದೇನೆ ನೋಡು !ಎಷ್ಟು ದುರ್ಬಲನಾಗಿದ್ದೇನೆ ನೋಡು ! ಇಷ್ಟು ಸ್ವಲ್ಪ ದೂರ ನಡೆಯುವುದಕ್ಕೆ ಇಷ್ಟು ಕಷ್ಟವಾಗುತ್ತಿದೆ. ಹಿಂದೆಲ್ಲ ನಾನು ಇದೇ ಪರ್ವತ ಪ್ರದೇಶಗಳಲ್ಲಿ ದಿನಕ್ಕೆ ಇಪ್ಪತ್ತು-ಇಪ್ಪತ್ತೈದು ಮೈಲಿ ಲೀಲಾಜಾಲ ವಾಗಿ ನಡೆಯುತ್ತಿದ್ದೆ” ಎಂದರು ಸ್ವಾಮೀಜಿ. ವಿರಜಾನಂದರು ಖೇದಗೊಂಡರಾದರೂ ಮಾತ ನಾಡಲಿಲ್ಲ. ಆದರೆ ತಕ್ಷಣ ಸ್ವಾಮೀಜಿ, “ನೋಡು ಮಗು, ನಾನೀಗ ಅಂತ್ಯವನ್ನು ಸಮೀಪಿಸು ತ್ತಿದ್ದೇನೆ” ಎಂದಾಗ ವಿರಜಾನಂದರ ಮನಸ್ಸಿಗೆ ತುಂಬ ಯಾತನೆಯಾಯಿತು. ಸ್ವಾಮೀಜಿಯವರ ದೇಹಸ್ಥಿತಿ ನಿಜಕ್ಕೂ ಅಪಾಯದ ಅಂಚಿನಲ್ಲೇ ಇತ್ತು. ಯಾವಾಗ ಬೇಕಾದರೂ ಅಪಾಯದ ಗೆರೆಯನ್ನವರು ದಾಟಬಹುದಾಗಿತ್ತು.</p>
  <p>ಜನವರಿ ಮೂರರಂದು ಸ್ವಾಮೀಜಿ ತಮ್ಮ ಪರಿವಾರಸಮೇತರಾಗಿ ಮಾಯಾವತಿಯನ್ನು ಮುಟ್ಟಿದರು. ಆಶ್ರಮದ ಕಟ್ಟಡ ಕಣ್ಣಿಗೆ ಬೀಳುತ್ತಿದ್ದಂತೆಯೇ ಅವರು ತುಂಬ ಸಂತಸಗೊಂಡರು. ಬೇಗ ಅಲ್ಲಿಗೆ ಹೋಗಿ ತಲುಪಬೇಕೆಂಬ ಉತ್ಸುಕತೆಯಿಂದ, ಒಂದು ಕುದುರೆಯ ಬೆನ್ನೇರಿ ಅದನ್ನು ಪೂರ್ಣವೇಗದಿಂದ ಓಡಿಸಿದರು. ಸ್ವಾಮೀಜಿಯವರ ಆಗಮನದ ಈ ವಿಶೇಷ ಸಂದರ್ಭಕ್ಕಾಗಿ ಆಶ್ರಮವನ್ನು ಮತ್ತಷ್ಟು ಸುಂದರವಾಗಿ ಸಿಂಗರಿಸಲಾಗಿತ್ತು. ದೀರ್ಘಕಾಲದ ಬಳಿಕ ಸ್ವಾಮೀಜಿ ಯವರನ್ನು ಕಂಡು ಅವರ ಶಿಷ್ಯರಿಗಾದ ಆನಂದ ಅಪರಿಮಿತ. ತಮ್ಮ ತೀವ್ರ ಅನಾರೋಗ್ಯದ ಸ್ಥಿತಿಯಲ್ಲೂ ಸ್ವಾಮೀಜಿ ಇಷ್ಟು ಕಷ್ಟಕರವಾದ ಪ್ರಯಾಣವನ್ನು ಕೈಗೊಂಡು ಕ್ಷೇಮವಾಗಿ ತಲುಪಿದರಲ್ಲ ಎಂದು ದುಗುಡದ ಎಷ್ಟೋ ಸಮಾಧಾನ. ಅಲ್ಲದೆ ಕ್ಯಾಪ್ಟನ್ ಸೇವಿಯರ್ ತೀರಿಹೋದ ಆ ದುಗುಡದ ಸಮಯದಲ್ಲಿ ಸ್ವಾಮೀಜಿಯವರ ಆಗಮನ ಅವರಲ್ಲೆಲ್ಲ ಒಂದು ನವೋತ್ಸಾಹವನ್ನು ಮೂಡಿಸಿತು.</p>
  <p>ಇಲ್ಲಿ ಸ್ವಾಮೀಜಿ ಹದಿನೈದು ದಿನ ಇದ್ದರು. ಆದರೆ ಈ ಅವಧಿಯಲ್ಲಿ ಅವರು ಹೆಚ್ಚಿನ ವೇಳೆಯನ್ನೆಲ್ಲ ಆಶ್ರಮದ ಕಟ್ಟಡದೊಳಗೇ ಕಳೆಯಬೇಕಾಯಿತು. ಕೊರೆಯುವ ಚಳಿ, ಹಿಮಪಾತ, ಮಳೆ ಗಾಳಿಗಳಿಂದಾಗಿ ಹಾಗೂ ವಿಶೇಷತಃ ಅವರ ದೇಹಸ್ಥಿತಿಯು ತುಂಬ ಸೂಕ್ಷ್ಮವಾದದ್ದ ರಿಂದಾಗಿ ಹೆಚ್ಚು ಓಡಾಡುವುದು ಅಸಾಧ್ಯವಾಗಿತ್ತು. ಜೊತೆಗೆ ಅವರ ಅನಾರೋಗ್ಯ ಮತ್ತಷ್ಟು ಹದಗೆಟ್ಟು ಹಲವಾರು ಸಲ ಆಸ್ತಮಾ ಹೊಡೆತಕ್ಕೆ ಸಿಕ್ಕಿಕೊಂಡರು. ಅದೃಷ್ಟವಶಾತ್ ಆ ಹೊಡೆತ ಗಳು ಅಷ್ಟೊಂದು ತೀವ್ರವಾಗಿರಲಿಲ್ಲ. ಇಷ್ಟೆಲ್ಲ ಆದರೂ ಅವರ ಉತ್ಸಾಹ ಮಾತ್ರ ಅದಮ್ಯ ವಾಗಿತ್ತು, ಕೋಣೆಯೊಳಗೇ ಲೇಖನಗಳನ್ನೋ ಪತ್ರಗಳನ್ನೋ ಬರೆಯುತ್ತ ಆಶ್ರಮವಾಸಿಗ ಳೊಂದಿಗೆ ಮಾತನಾಡುತ್ತ, ಇಲ್ಲವೆ ಶ್ರೀಮತಿ ಸೇವಿಯರರೊಂದಿಗೆ ಆಶ್ರಮದ ಭವಿಷ್ಯದ ಯೋಜನೆಗಳ ಕುರಿತಾಗಿ ಚರ್ಚಿಸುತ್ತ ಯಾವಾಗಲೂ ಚಟುವಟಿಕೆಯಿಂದ ಕೂಡಿರುತ್ತಿದ್ದರು.</p>
  <p>ಈ ಸಮಯದಲ್ಲಿ ಮಾಯಾವತಿಯ ಅದ್ವೈತಾಶ್ರಮದಲ್ಲಿ ನೆಲಸಿದ್ದವರೆಂದರೆ ಸ್ವಾಮಿಗಳಾದ ಸ್ವರೂಪಾನಂದರು, ವಿರಜಾನಂದರು, ವಿಮಲಾನಂದರು, ಸಚ್ಚಿದಾನಂದರು ಹಾಗೂ ಅಮೆರಿಕ ದಿಂದ ಬಂದಿದ್ದ ಚಾರ್ಲ್ಸ್ ಜಾನ್ಸ್​ಟನ್ (ಬ್ರಹ್ಮಚಾರಿ ಅಮೃತಾನಂದ). ಇವರೆಲ್ಲ ಶ್ರೀಮತಿ ಸೇವಿಯರರ ಸಹಾಯ-ಸಹಕಾರದಿಂದ ಆ ವಿಶಾಲವಾದ ಆಶ್ರಮವನ್ನು ನಡೆಸಿಕೊಂಡು ಬರು ತ್ತಿದ್ದರು. ಕ್ಯಾಪ್ಟನ್ ಸೇವಿಯರ್ ಕೊನೆಯುಸಿರಿನವರೆಗೂ ಅತ್ಯಂತ ಸರಳ, ತಪೋಮಯ ಜೀವನ ನಡೆಸಿದ್ದರು. ಅವರ ಕಟ್ಟುನಿಟ್ಟಿನ ವಿರಕ್ತ ಜೀವನವನ್ನು ಕಂಡು ಜನ ಆಶ್ಚರ್ಯಪಡುತ್ತಿದ್ದರು. ಆಶ್ರಮದ ಏಳ್ಗೆಗಾಗಿ ಅವರು ಬಹುವಾಗಿ ಶ್ರಮಿಸಿದ್ದರು. ಕೆಲಕಾಲದಿಂದ ಅವರು ಮೂತ್ರಪಿಂಡದ ತೊಂದರೆಗೊಳಗಾಗಿದ್ದರು. ಆದರೆ ಅದನ್ನವರು ಲೆಕ್ಕಿಸಲೇ ಇಲ್ಲ. ಆಲ್ಮೋರಕ್ಕೆ ಹೋಗಿ ಚೆನ್ನಾಗಿ ಪರೀಕ್ಷೆ ಮಾಡಿಸಿಕೊಂಡು ಔಷಧಿ ತೆಗೆದುಕೊಳ್ಳುವಂತೆ ಎಲ್ಲರೂ ಹೇಳಿದರೂ ಅವರು ಕೇಳಲೇ ಇಲ್ಲ. “ನಾನು ನನ್ನ ಜೀವಮಾನದಲ್ಲೇ ಆರು ತಿಂಗಳಿಗಿಂತ ಹೆಚ್ಚು ಕಾಲ ಒಂದು ಕಡೆ ಉಳಿದುಕೊಂಡವನಲ್ಲ. ಈಗ ನಾನು ಮಾಯಾವತಿಯನ್ನು ಬಿಡುವುದಿಲ್ಲವೆಂದು ತೀರ್ಮಾನಿಸಿ ದ್ದೇನೆ” ಎಂದುಬಿಟ್ಟರು. ಭಗವನ್ನಾಮವನ್ನು ಜಪಿಸುತ್ತ ನೋವನ್ನು ಸಹಿಸಿಕೊಂಡರು. ಕಡೆಗೆ ೧೯ಂಂರ ಅಕ್ಟೋಬರ್ ೨೮ರಂದು ಕೊನೆಯುಸಿರೆಳೆದರು. ತಮ್ಮ ಗುರುವಿನ ಕಾರ್ಯಕ್ಕಾಗಿ ಜೀವವನ್ನೇ ಸಮರ್ಪಿಸಿದರು.</p>
  <h1>೩೭</h1>
  <h1>ಇಲ್ಲಿಗೂ ಬಂದನೆ ಆ ಮುದುಕ !</h1>
  <p class="noindent">ಅದ್ವೈತಾಶ್ರಮದ ಭವಿಷ್ಯದ ಬಗ್ಗೆ ಸ್ವಾಮೀಜಿ ಸಾಕಷ್ಟು ಆಲೋಚಿಸಿದ್ದರು. ಒಂದು ದಿನ ಸ್ವಾಮಿ ಸ್ವರೂಪಾನಂದರೊಡನೆ ಮಾತನಾಡುತ್ತ, ಅಲ್ಲಿ ಆಗಬೇಕಾಗಿದ್ದ ಕೆಲಸಗಳ ಬಗ್ಗೆ ತಮ್ಮ ಯೋಜನೆ ಗಳನ್ನು ವಿವರಿಸಿ, ಅವುಗಳನ್ನೆಲ್ಲ ಶಕ್ತ್ಯುತ್ಸಾಹಗಳಿಂದ ಕೈಗೊಳ್ಳುವಂತೆ ಅವರನ್ನು ಹುರಿದುಂಬಿ ಸಿದರು. ಆಗ ಸ್ವರೂಪಾನಂದರು, “ಸ್ವಾಮೀಜಿ, ನಾನು ನನ್ನ ಕೈಯಲ್ಲಿ ಸಾಧ್ಯವಿರುವುದನ್ನೆಲ್ಲ ಖಂಡಿತ ಮಾಡುತ್ತೇನೆ. ಆದರೆ ಇತರ ಆಶ್ರಮವಾಸಿಗಳ ಸಹಕಾರವಿಲ್ಲದಿದ್ದರೆ ಏನೂ ಸಾಧ್ಯವಾಗು ವುದಿಲ್ಲ. ಪ್ರತಿಯೊಬ್ಬರೂ ಕನಿಷ್ಠಪಕ್ಷ ಮೂರು ವರ್ಷವಾದರೂ ನಿರಂತರವಾಗಿ ಇಲ್ಲಿಯೇ ನಿಲ್ಲಬೇಕಾಗುತ್ತದೆ. ಹಾಗಿದ್ದರೆ ಮಾತ್ರ ನಾವು ಏನಾದರೂ ಮಾಡಬಹುದು” ಎಂದರು. ಸ್ವಾಮೀಜಿ ಯವರಿಗೆ ಅರ್ಥವಾಯಿತು. ಅಂದು ಎಲ್ಲರೂ ಒಟ್ಟಾಗಿ ಸೇರಿದ್ದ ಸಮಯದಲ್ಲಿ ಅವರು ಈ ವಿಷಯವನ್ನು ಪ್ರಸ್ತಾಪಿಸಿ, “ಮೂರು ವರ್ಷ ಇಲ್ಲಿಯೇ ಇರಲು ಸಿದ್ಧನಿರುವೆಯಾ ?” ಎಂದು ಎಲ್ಲರನ್ನೂ ಕೇಳುತ್ತ ಬಂದರು. ಪ್ರತಿಯೊಬ್ಬರೂ ಇದಕ್ಕೆ ಒಪ್ಪಿದರು–ವಿರಜಾನಂದರೊಬ್ಬರನ್ನು ಬಿಟ್ಟು. ತಮ್ಮ ಸರದಿ ಬಂದಾಗ ವಿರಜಾನಂದರು ವಿನಯದಿಂದ, ಆದರೆ ದೃಢವಾಗಿ ಹೇಳಿದರು, “ಸ್ವಾಮೀಜಿ, ನಾನು ಕೆಲಕಾಲ ಭಿಕ್ಷಾನ್ನವನ್ನವಲಂಬಿಸಿ ಏಕಾಂತದಲ್ಲಿದ್ದುಕೊಂಡು ಧ್ಯಾನ ಮಾಡ ಬೇಕೆಂದಿದ್ದೇನೆ” ಎಂದು. ಆಗ ಸ್ವಾಮೀಜಿ ಅದಕ್ಕೆ ವಿರುದ್ಧವಾಗಿ ಅವರ ಮನವೊಲಿಸಲು ಪ್ರಯತ್ನಿ ಸಿದರು : “ನೋಡು, ಸುಮ್ಮನೆ ಈ ಬಗೆಯ ಕಠಿಣ ತಪಶ್ಚರ್ಯೆಯಿಂದ ನಿನ್ನ ಆರೋಗ್ಯವನ್ನು ಕೆಡಿಸಿಕೊಳ್ಳಬೇಡ. ಬದಲಾಗಿ ನಮ್ಮ ಅನುಭವಗಳಿಂದ ಪಾಠ ಕಲಿತುಕೊ. ನಾವು ಉಗ್ರ ಸಾಧನೆಗಳಲ್ಲಿ ಮುಳುಗಿದೆವು. ಅದರ ಪರಿಣಾಮವನ್ನು ನೋಡು–ಜೀವನದ ಅತ್ಯುತ್ತಮ ಹಂತ ದಲ್ಲಿ ಆರೋಗ್ಯವನ್ನು ಕಳೆದುಕೊಂಡು, ಆ ದುರವಸ್ಥೆಯನ್ನು ಈಗಲೂ ಅನುಭವಿಸುತ್ತಿದ್ದೇವೆ. ಅಲ್ಲದೆ ನೀನು ಹೇಗೆ ತಾನೆ ಗಂಟೆಗಟ್ಟಲೆ ಧ್ಯಾನ ಮಾಡಬಲ್ಲೆ ? ಮನಸ್ಸನ್ನು ಒಂದೈದು ನಿಮಿಷ ಅಥವಾ ಕೇವಲ ಒಂದು ನಿಮಿಷ ಏಕಾಗ್ರಗೊಳಿಸಲು ಸಾಧ್ಯವಾದರೆ ಸಾಕು. ಅಷ್ಟನ್ನು ಸಾಧಿಸಲು ಬೆಳಗಿನ ಹಾಗೂ ಸಂಜೆಯ ಕೆಲವು ಗಂಟೆಗಳನ್ನು ವಿನಿಯೋಗಿಸಿದರಾಯಿತು. ಉಳಿದ ಸಮಯ ವನ್ನೆಲ್ಲ ಅಧ್ಯಯನಾದಿಗಳಿಗೆ, ಇತರ ಒಳ್ಳೆಯ ಕೆಲಸಗಳಿಗೆ ಬಳಸಬೇಕು. ನನ್ನ ಶಿಷ್ಯರು ಸಾಧನೆ ಗಳಿಗಿಂತ ಕೆಲಸಕ್ಕೆ ಹೆಚ್ಚಿನ ಮಹತ್ವ ನೀಡಬೇಕು. ಕೆಲಸವೆಂಬುದು ಅವರ ಆಧ್ಯಾತ್ಮಿಕ ಸಾಧನೆಯ ಅಂಗವೇ ಆಗಬೇಕು.”</p>
  <p>ವಿರಜಾನಂದರು ತಮ್ಮ ಗುರುವಿನ ಮಾತಿನ ಸತ್ಯವನ್ನು ಒಪ್ಪಿಕೊಂಡರಾದರೂ ನಮ್ರ ವಾಗಿಯೇ ಮತ್ತೆ ಹೇಳಿದರು, “ಆದರೆ, ನೈತಿಕ ಶಕ್ತಿಯನ್ನು ಗಳಿಸಿಕೊಳ್ಳಲೂ ಆಧ್ಯಾತ್ಮಿಕ ಶಕ್ತಿ ಯನ್ನು ಸಂರಕ್ಷಿಸಿಕೊಳ್ಳಲೂ ಸಾಧನೆ ಬೇಕೇಬೇಕಲ್ಲವೆ ? ಮತ್ತು ನಿರ್ಲಿಪ್ತವಾಗಿ ಕರ್ಮ ಮಾಡಲೂ ಸಾಧನೆ ಆವಶ್ಯಕವಲ್ಲವೆ ?” ಬಳಿಕ ಅವರು ಕಾರ್ಯನಿಮಿತ್ತವಾಗಿ ಎದ್ದು ಹೋದಾಗ ಸ್ವಾಮೀಜಿ ಸುತ್ತಲಿದ್ದವರ ಮುಂದೆ ಹೇಳಿದರು, “ಹೌದು, ಅವನು ಹೇಳುತ್ತಿರುವುದು ಸರಿ ಎನ್ನುವುದು ನನ್ನ ಹೃದಯಕ್ಕೆ ಗೊತ್ತಿದೆ. ಅವನ ಮಾತನ್ನು ನಾನು ಒಪ್ಪಲೇಬೇಕು. ಏಕೆಂದರೆ ನಾನೂ ಸಂನ್ಯಾಸಿಯೇ ಅಲ್ಲವೆ ? ಸಂನ್ಯಾಸಿಯ ಸ್ವತಂತ್ರ ಮನೋವೃತ್ತಿಯನ್ನು ಹಾಗೂ ಧ್ಯಾನಮಯ ಜೀವನವನ್ನು ನಾನು ಮೆಚ್ಚುತ್ತೇನೆ, ಗೌರವಿಸುತ್ತೇನೆ. ಅದರ ಮಹತ್ವವನ್ನು ನಾನು ಅಲ್ಲಗಳೆಯಲಾರೆ.” ಬಳಿಕ ತಮ್ಮ ಪರಿವ್ರಾಜಕ ಜೀವನದ ಅವಧಿಯನ್ನು ಸ್ಮರಿಸುತ್ತ ನಡಿದರು, “ಮಧುಕರಿಯ ಮೇಲೆ ಜೀವಿಸುತ್ತ ಪ್ರಪಂಚದ ಆಲೋಚನೆಯೇ ಇಲ್ಲದೆ, ಮನಸ್ಸನ್ನು ಭಗವಂತನ ಮೇಲೆ ನಿಲ್ಲಿಸಿ ಅಲೆದಾಡುವ ಆ ಜೀವನ ! ಆಹ್ ! ನಿಜಕ್ಕೂ ನನ್ನ ಜೀವನದಲ್ಲೇ ಅತ್ಯಂತ ಮಧುರವಾದ ಹಾಗೂ ಆನಂದಕರವಾದ ದಿನಗಳವು. ಈ ಸಾರ್ವಜನಿಕ ಜೀವನದ ಜಂಜಡಗಳಿಂದ ಬಿಡಿಸಿಕೊಂಡು ಏಕಾಂತದ ನಿರಾತಂಕ ಜೀವನವನ್ನು ನಡೆಸಲು ಏನನ್ನು ಬೇಕಾದರೂ ತ್ಯಾಗ ಮಾಡಬಹುದು.”</p>
  <p>ಸ್ವಾಮೀಜಿಯವರ ಮಾತುಗಳೆಂದರೆ ನಿರಂತರ ಸ್ಫೂರ್ತಿಯ ಚಿಲುಮೆ. ಒಂದು ದಿನ ಹೀಗೆಯೇ ಮಾತನಾಡುತ್ತಿದ್ದ ಅವರು ಇದ್ದಕ್ಕಿದ್ದಂತೆ ಎದ್ದುನಿಂತು ಅತ್ತಿಂದಿತ್ತ ನಡೆಯಲಾರಂಭಿ ಸಿದರು. ಅವರ ಕಣ್ಣುಗಳು ಭಾವಾವೇಶದಿಂದ ಪ್ರಜ್ವಲಿಸತೊಡಗಿದುವು. ದೊಡ್ಡ ಸಭೆಯೊಂದ ನ್ನುದ್ದೇಶಿಸಿ ಮಾತನಾಡುತ್ತಿರುವಂತೆ ಅವರ ಧ್ವನಿ ಏರಿತು. ತಮ್ಮ ಪಾಶ್ಚಾತ್ಯ ಅನುಯಾಯಿಗಳನ್ನು ಕುರಿತು ಹೇಳತೊಡಗಿದರು, “ಓ ! ನನ್ನ ಆ ಪಾಶ್ಚಾತ್ಯ ಶಿಷ್ಯರಿಗೆ ನನ್ನ ಮೇಲೆ ಅದೆಂಥ ಭಕ್ತಿ-ವಿಶ್ವಾಸ ! ಅದೆಂಥ ಶ್ರದ್ಧೆ ! ಅವರಲ್ಲಿ ನನ್ನ ಆಜ್ಞೆಯ ಮೇರೆಗೆ ಮೃತ್ಯುವಿನ ಬಾಯನ್ನೂ ಹೊಗಲು ಸಿದ್ಧರಾಗಿರುವವರು ಹಲವಾರು ಜನ ! ಅವರೆಲ್ಲ ಎಂತಹ ನಿಷ್ಕಪಟ ಪ್ರೀತಿಯಿಂದ ಮೌನವಾಗಿ ನನ್ನ ಕಾರ್ಯ ಸಾಧಿಸಿದರು ! ನನಗೆ ಸೇವೆ ಸಲ್ಲಿಸಿದರು ! ನನ್ನ ಒಂದೇ ಒಂದು ಮಾತಿನಂತೆ ಎಲ್ಲವನ್ನೂ ತ್ಯಜಿಸಿ ಬರಲು ಅವರು ಸಿದ್ಧರಿದ್ದಾರೆ. ಕ್ಯಾಪ್ಟನ್ ಸೇವಿಯರ್​ರನ್ನು ನೋಡಿ ! ಹೇಗೆ ಕಾರ್ಯಸಾಧನೆಯಲ್ಲಿ ಮುಳುಗಿ ಹುತಾತ್ಮನ ಮರಣವನ್ನಪ್ಪಿದರು !”</p>
  <p>ಮಾಯಾವತಿಯ ಆ ಇಡೀ ಪರಿಸರವನ್ನು ಬಹಳವಾಗಿ ಮೆಚ್ಚಿಕೊಂಡವರು ಸ್ವಾಮೀಜಿ. ಅಲ್ಲಿದ್ದ ಒಂದು ಸರೋವರದ ಬದಿಯಲ್ಲಿ ಓಡಾಡುವುದು ಅವರಿಗೆ ತುಂಬ ಪ್ರಿಯವಾದದ್ದು. ತಮ್ಮ ಜೀವಿತಾವಧಿಯ ಕೊನೆಯ ದಿನಗಳಲ್ಲಿ ಎಲ್ಲ ಕೆಲಸಗಳನ್ನೂ ಬಿಟ್ಟು ಆ ಸರೋವರದ ಬಳಿ ಕುಳಿತು, ಪುಸ್ತಕಗಳನ್ನು ಬರೆಯುತ್ತ, ಹಾಡುಗಳನ್ನು ಹಾಡಿಕೊಂಡು ಆನಂದದಿಂದಿರುವ ಇಚ್ಛೆಯನ್ನು ಅವರೊಮ್ಮೆ ವ್ಯಕ್ತಪಡಿಸಿದರು. ಆ ದಿನಗಳಲ್ಲೇ ಒಮ್ಮೆ ಅವರು ತಮ್ಮ ಸಂಗಡಿಗ ರೊಂದಿಗೆ ಮಾಯಾವತಿಯಲ್ಲಿನ ಅತ್ಯುನ್ನತ ಶಿಖರವಾದ ಧರಮ್​ಘರವನ್ನ ಏರಿದರು. ಇದರ ಮೇಲಿನಿಂದ ಕಾಣುವ ವಿಹಂಗಮ ನೋಟವು ಅತ್ಯಂತ ಮನೋಹರವಾದದ್ದು. ಈ ನೋಟದಿಂದ ಸ್ವಾಮೀಜಿ ಎಷ್ಟು ಸಂತುಷ್ಟರಾದರೆಂದರೆ, ಅಲ್ಲೇ ಒಂದು ಜೋಪಡಿಯನ್ನು ಕಟ್ಟಿಕೊಂಡು ಧ್ಯಾನ ಮಗ್ನರಾಗಿದ್ದುಬಿಡುವ ಆಕಾಂಕ್ಷೆ ಅವರಲ್ಲಿ ತಾನೇತಾನಾಗಿ ಸ್ಫುರಿಸಿತು.</p>
  <p>ಅದ್ವೈತಾಶ್ರಮದಲ್ಲಿ ಯಾವುದೇ ಬಗೆಯ ಬಾಹ್ಯಪೂಜೆಯಾಗಲಿ ದ್ವೈತಸಾಧನೆಯಾಗಲಿ ನಡೆಯಬಾರದೆಂಬುದು ಸ್ವಾಮೀಜಿಯವರ ಸ್ಪಷ್ಟ ಆದೇಶವಾಗಿತ್ತು. ಈ ಆಶ್ರಮದ ಮೂಲೋ ದ್ದೇಶವೇ ಅದ್ವೈತಭಾವವನ್ನು ಅದರ ಅತ್ಯಂತ ಪರಿಶುದ್ಧ ರೂಪದಲ್ಲಿ ಸಾಧನೆ ಮಾಡಿ ಸಾಕ್ಷಾತ್ಕರಿಸಿ ಕೊಳ್ಳಲು ನೆರವಾಗುವುದಾಗಿತ್ತು. ಎರಡು ವರ್ಷದ ಹಿಂದೆ ಮಠದ ಸ್ಥಾಪನೆಯಾದಾಗ ಸ್ವಾಮೀಜಿ ಅದರ ಮೇಲ್ವಿಚಾರಕರಿಗೆ ಈ ವಿಷಯವನ್ನು ದ್ವಂದ್ವಾರ್ಥಕ್ಕೆಡೆಯಿಲ್ಲದಂತೆ ಸ್ಪಷ್ಟಪಡಿಸಿದ್ದರು. ಅಲ್ಲದೆ, ಕಾಲಕ್ರಮದಲ್ಲಿ ಈ ಅದ್ವೈತ ಸಾಧನೆಯ ಬಿಗಿಯು ಸಡಿಲಗೊಂಡು ಇತರ ಭಾವನೆಗಳು ನುಸುಳಬಹುದಾದ್ದನ್ನೂ ಅವರು ಅಂದೇ ಮುಂಗಂಡು, ಆ ಬಗ್ಗೆ ಎಚ್ಚರಿಕೆ ನೀಡಿದ್ದರು. ಇಷ್ಟೆಲ್ಲ ಆದರೂ, ಕೆಲವು ಆಶ್ರಮವಾಸಿಗಳು ಬಹಳವಾಗಿ ಬಯಸಿದ್ದರಿಂದ, ಒಂದು ಕೋಣೆಯಲ್ಲಿ ಶ್ರೀರಾಮಕೃಷ್ಣರ ಭಾವಚಿತ್ರವನ್ನಿಟ್ಟು ಪೂಜಾಮಂದಿರವನ್ನು ಸ್ಥಾಪಿಸಿಲಾಗಿತ್ತು. ಒಂದು ದಿನ ಸ್ವಾಮೀಜಿ ಅಕಸ್ಮಾತ್ತಾಗಿ ಈ ಕೋಣೆಯೊಳಗೆ ಹೋದರು. ನೋಡುತ್ತಾರೆ–ಧೂಪ ದೀಪ ಪುಷ್ಪಾದಿಗಳಿಂದ ವಿಧ್ಯುಕ್ತ ಪೂಜೆ ನಡೆಯುತ್ತಿದೆ ! ಸ್ವಾಮೀಜಿ ಚಕಿತರಾದರೂ ಆಗ ಏನೂ ಮಾತನಾಡಲಿಲ್ಲ. ಆದರೆ ಸಂಜೆ ಎಲ್ಲರೂ ಅಗ್ಗಿಷ್ಟಿಕೆಯ ಸುತ್ತ ಕುಳಿತಿದ್ದಾಗ, ಅದ್ವೈತಾಶ್ರಮದಲ್ಲಿ ದ್ವೈತಭಾವದ ಈ ವೈಧೀ ಪೂಜೆ ಮಾಡುವುದನ್ನು ತೀವ್ರವಾಗಿ ಖಂಡಿಸಿ ಮಾತನಾಡಿದರು. ಈ ಮಠದ ಸ್ಥಾಪನೆಯ ಸಂಬಂಧವಾಗಿ ತಾವು ಹಿಂದೆ ಹೇಳಿದ್ದನ್ನೇ ಮತ್ತೊಮ್ಮೆ ಹೇಳಿದರು–“ಇಲ್ಲಿ ಧರ್ಮದ ಅತ್ಯುನ್ನತವೂ ಸೂಕ್ಷ್ಮವೂ ಆದ ಅಂಶಕ್ಕೆ ಮಾತ್ರ ಗಮನ ಕೊಡಬೇಕು. ಎಂದರೆ, ಧ್ಯಾನ, ಶಾಸ್ತ್ರಾಧ್ಯಯನ ಮತ್ತು ದ್ವೈತಭಾವನೆಗಳೆಂಬ ದೌರ್ಬಲ್ಯದಿಂದ ಮುಕ್ತವಾದ ಅತ್ಯುನ್ನತ ಅದ್ವೈತ ಸಿದ್ಧಾಂತದ ಆಚರಣೆ ಹಾಗೂ ಬೋಧನೆ–ಇವುಗಳು ಮಾತ್ರ ಇಲ್ಲಿ ನಡೆಯಬೇಕಾದಂಥವು. ಈ ಆಶ್ರಮವು ಅದ್ವೈತಕ್ಕೆ–ಕೇವಲ ಅದ್ವೈತಕ್ಕೆ–ಮೀಸಲಾಗಿದೆ. ಆದ್ದರಿಂದ ನನಗೆ ಈ ರೀತಿ ಮಾತನಾಡುವ ಹಕ್ಕಿದೆ.”</p>
  <p>ದ್ವೈತಭಾವದ ಈ ವೈಧೀ ಪೂಜೆಯನ್ನು ಸ್ವಾಮೀಜಿ ಖಡಕ್ಕಾಗಿ ಖಂಡಿಸಿದರಾದರೂ, ಕೂಡಲೇ ಆ ಪಟವನ್ನು ತೆಗೆದು ಪೂಜಾದಿಗಳನ್ನು ನಿಲ್ಲಿಸಿಬಿಡುವಂತೆ ಅವರು ಆಜ್ಞೆ ಮಾಡಲಿಲ್ಲ. ಪೂಜೆ ಮಾಡುತ್ತಿದ್ದವರ ಭಾವನೆಗಳನ್ನು ನೋಯಿಸುವುದು ಅವರ ಉದ್ದೇಶವಾಗಿರಲಿಲ್ಲ. ಹಾಗೆ ಮಾಡಿ ದ್ದರೆ ಅದು ಅಧಿಕಾರದ ಚಲಾವಣೆಯಾಗುತ್ತಿತ್ತು. ಆಶ್ರಮವಾಸಿಗಳು ತಮ್ಮ ತಪ್ಪನ್ನು ಕಂಡು ಕೊಂಡು ಸರಿಪಡಿಸಿಕೊಳ್ಳಬೇಕು ಎಂಬುದಷ್ಟೇ ಅವರ ಉದ್ದೇಶವಾಗಿತ್ತು.</p>
  <p>ಅಂತೂ ಸ್ವಾಮೀಜಿಯವರ ಅಚಲ ನಿಲುವಿನಿಂದಾಗಿ ಪೂಜಾದಿಗಳು ನಿಂತು ಹೋದುವು. ಅಲ್ಲದೆ ಮರು ವರ್ಷ ಮಾರ್ಚಿಯಲ್ಲಿ ಆ ಪೂಜಾಗೃಹವನ್ನೇ ಖಾಲಿಮಾಡಲಾಯಿತು. ಬೇಲೂರು ಮಠಕ್ಕೆ ಹಿಂದಿರುಗಿದ ಮೇಲೆ ಈ ಘಟನೆಯ ಬಗ್ಗೆ ಮಾತನಾಡುತ್ತ ಸ್ವಾಮೀಜಿ ಹೇಳುತ್ತಾರೆ, “ಶ್ರೀರಾಮಕೃಷ್ಣರ ಬಾಹ್ಯಪೂಜೆಯಿಲ್ಲದಂತಹ ಒಂದು ಕೇಂದ್ರವಾದರೂ ಇರಲಿ ಎಂದು ನಾನು ಆಲೋಚಿಸಿದ್ದೆ. ಆದರೆ, ಅಲ್ಲಿಗೆ ಹೋಗಿ ನೋಡಿದರೆ ಈ ಮುದುಕ ಆಗಲೇ ಅಲ್ಲಿಗೂ ಹೋಗಿ ಸೇರಿಕೊಂಡು ಬಿಟ್ಟಿದ್ದಾನೆ ! ಇರಲಿ, ಇರಲಿ.”</p>
  <p>ಮುಂದೆ ಸ್ವಾಮೀಜಿ ತೀರಿಹೋದ ಮೇಲೆ, ಅದ್ವೈತಾಶ್ರಮದಲ್ಲಿದ್ದ ಸ್ವಾಮಿ ವಿಮಲಾನಂದರು ಈ ಬಗ್ಗೆ ಮತ್ತೊಮ್ಮೆ ಆಲೋಚಿಸಿದರು. ತಮ್ಮ ಒಲವು ದ್ವೈತದ ಕಡೆಗೇ ಇರುವಾಗ ತಾವು ಅದ್ವೈತಾಶ್ರಮದ ಸದಸ್ಯರೆಂದು ಕರೆದುಕೊಳ್ಳುವುದು ಸರಿಯೆ ? ತಮ್ಮ ಈ ಸಂದೇಹವನ್ನು ಅವರು ತಮ್ಮೆಲ್ಲರ ಪಾಲಿನ ಜೀವಂತ ದೇವರಾದ ಶ್ರೀಮಾತೆ ಶಾರದಾದೇವಿಯರ ಮುಂದಿಟ್ಟರು. ಮತ್ತು, ಶ್ರೀಮಾತೆಯವರು ತಮ್ಮ ಅಭಿಪ್ರಾಯವನ್ನೇ ಸಮರ್ಥಿಸುತ್ತಾರೆಂದು ಅವರು ನಿರೀಕ್ಷಿಸಿದ್ದರು. ಆದರೆ ಜಯರಾಂಬಾಟಿಯಿಂದ ಬಂದ ಪತ್ರದಲ್ಲಿ ಅವರಿಗೊಂದು ಆಶ್ಚರ್ಯ ಕಾದಿತ್ತು. ಶ್ರೀಮಾತೆಯವರು ಬರೆದಿದ್ದರು :</p>
  <p>“. . . ಯಾರು ನಮ್ಮ ಗುರುವಾಗಿದ್ದಾರೆಯೋ ಅವರು ಸ್ವಯಂ ಅದ್ವೈತವೇ ಆಗಿದ್ದಾರೆ. ನೀವೆಲ್ಲರೂ ಅವರ ಶಿಷ್ಯರಾದ್ದರಿಂದ ನೀವೂ ಅದ್ವೈತಿಗಳೇ. ನಾನು ಖಡಾಖಂಡಿತವಾಗಿ ಹೇಳು ತ್ತೇನೆ–ನೀವು ಅದ್ವೈತವಾದಿಗಳೆಂಬುದೇ ನಿಜ.</p>
  <p>“ಶ್ರೀಮತಿ ಸೇವಿಯರ್​ಗೆ ನನ್ನ ಆಶೀರ್ವಾದಗಳನ್ನು ತಿಳಿಸಿ. ನಿಮ್ಮೆಲ್ಲರಿಗೂ ನನ್ನ ಆಶೀರ್ವಾದ ಗಳು. . . ”</p>
  <p>ಮಾಯಾವತಿಯಲ್ಲಿ ಸ್ವಾಮೀಜಿಯವರ ದರ್ಶನಾರ್ಥಿಗಳಾಗಿ ಸುತ್ತಮುತ್ತಲ ಹಳ್ಳಿಗಳಿಂದ, ಊರುಗಳಿಂದ ಹಲವಾರು ಜನ ಬರುತ್ತಿದ್ದರು. ಜನವಸತಿಯಿಂದ ಅತಿ ದೂರದಲ್ಲಿದ್ದ ಈ ಸ್ಥಳಕ್ಕೂ ಜನ ಹುಡುಕಿಕೊಂಡು ಬರುತ್ತಿದ್ದುದೊಂದು ವಿಶೇಷವೇ.</p>
  <p>ಸ್ವಾಮೀಜಿ ಮಾಯಾವತಿಯಲ್ಲಿದ್ದಾಗ ಅವರ ಹಳೆಯ ಸ್ನೇಹಿತರಾದ ಲಾಲಾ ಬದರೀ ಸಾಹರು ಅವರನ್ನು ಆಲ್ಮೋರಕ್ಕೆ ತಮ್ಮ ಅತಿಥಿಯಾಗಿ ಬರುವಂತೆ ಆಹ್ವಾನಿಸಿದರು. ಆದರೆ ಸ್ವಾಮೀಜಿ ಯವರಿಗೆ ಆ ಪ್ರಯಾಣದ ಶ್ರಮವನ್ನು ಸಹಿಸಿಕೊಳ್ಳಲು ಸಾಧ್ಯವಿಲ್ಲದ್ದರಿಂದ, ಸಾಹರನ್ನೇ ಮಾಯಾವತಿಗೆ ಆಹ್ವಾನಿಸಿದರು. ವಯೋವೃದ್ಧರಾದ ಬದರೀ ಸಾಹರು ಅದಕ್ಕೊಪ್ಪಿ ತಮ್ಮ ಕಿರಿಯ ಸೋದರನಾದ ಮೋಹನಲಾಲನೊಂದಿಗೆ ಮಾಯಾವತಿಗೆ ಬಂದರು. ಅವರ ಮತ್ತೊಬ್ಬ ಸೋದರ ಗೋವಿಂದ ಸಾಹನೂ ಇಲ್ಲಿಯೇ ಉಳಿದುಕೊಂಡಿದ್ದ.</p>
  <p>ಮಾಯಾವತಿಯಲ್ಲಿ ಸ್ವಾಮೀಜಿಯವರ ಶಿಷ್ಯರು ಅವರ ಮೇಲಿನ ಅತಿಶಯ ಪ್ರೀತಿಯಿಂದ ಅವರಿಗೆ ಸಕಲ ವಿಧದಲ್ಲಿಯೂ ಸೇವೆ ಮಾಡುತ್ತಿದ್ದರು. ಒಂದು ದಿನ ಮಧ್ಯಾಹ್ನದ ಅಡಿಗೆ ತಯಾ ರಾಗುವುದು ತೀರಾ ತಡವಾಯಿತು. ಈ ಅಲಕ್ಷ್ಯವನ್ನು, ಸಮಯಪ್ರಜ್ಞೆಯಿಲ್ಲದಿರುವುದನ್ನು ಕಂಡು ಸ್ವಾಮೀಜಿ ಸಿಟ್ಟಿಗೆದ್ದರು. ಪ್ರತಿಯೊಬ್ಬನನ್ನೂ ಚೆನ್ನಾಗಿ ಬೈದರು. ಎಲ್ಲರಿಗೂ ಬೈದ ಮೇಲೆ, ಒಳಗೆ ಅಡಿಗೆ ಮಾಡುತ್ತಿದ್ದ ವಿರಜಾನಂದರಿಗೂ ಬೈಯಲು ಅಲ್ಲಿಗೇ ಹೋದರು. ಆದರೆ ಹೊಗೆ ತುಂಬಿದ್ದ ಅಡಿಗೆಮನೆಯಲ್ಲಿ ವಿರಜಾನಂದರು ಒಂದೇ ಸಮನೆ ಒಲೆ ಊದುತ್ತ ತಮ್ಮ ಕೈಲಾದ ಪ್ರಯತ್ನವನ್ನೆಲ್ಲ ಮಾಡುತ್ತಿದ್ದುದನ್ನು ಕಂಡು, ಒಂದು ಮಾತನ್ನೂ ಆಡದೆ ಹೊರಗೆ ಬಂದು ಬಿಟ್ಟರು. ಅವರು ಇನ್ನೂ ಸ್ವಲ್ಪ ಹೊತ್ತು ಅಲ್ಲೇ ನಿಂತಿದ್ದರೆ ಅವರ ಕೋಪದ ಕಾವಿಗೇ ಅಡಿಗೆಯಾಗುತ್ತಿತ್ತೇನೋ. ಅಂತೂ ಎಷ್ಟೋ ಹೊತ್ತಾದ ಮೇಲೆ ಅಡಿಗೆ ಸಿದ್ಧವಾಯಿತು. ವಿರಜಾನಂದರು ತಟ್ಟೆಯಲ್ಲಿ ಬಡಿಸಿಕೊಂಡು ಸ್ವಾಮೀಜಿಯವರ ಕೋಣೆಗೆ ತಂದರು. ಅದನ್ನು ಕಂಡು ಸ್ವಾಮೀಜಿ, “ತೆಗೆದುಕೊಂಡು ಹೋಗದನ್ನು ; ನನಗೆಂಥದೂ ಬೇಕಾಗಿಲ್ಲ” ಎಂದರು. ಆದರೆ ತಮ್ಮ ಗುರುವಿನ ಸ್ವಭಾವವನ್ನರಿತಿದ್ದ ವಿರಜಾನಂದರು ತಟ್ಟೆಯನ್ನು ಅವರ ಮುಂದಿಟ್ಟು ಮೌನವಾಗಿ ನಿಂತುಕೊಂಡರು. ಆಗ ಸ್ವಾಮೀಜಿ ಪುಟ್ಟ ಬಾಲಕನಂತೆ ಊಟ ಮಾಡಲಾರಂಭಿ ಸಿದರು. ಅಡಿಗೆ ನಾಲಿಗೆಗೆ ತಗುಲಿತೋ ಇಲ್ಲವೋ, ಅವರ ಕೋಪವೆಲ್ಲ ಮಾಯವಾಯಿತು. ಮುಖ ಪ್ರಸನ್ನವಾಯಿತು. ಅಡಿಗೆಯನ್ನು ಬಾಯ್ತುಂಬ ಹೊಗಳಿ ಹೊಟ್ಟೆ ತುಂಬ ಊಟಮಾಡಿದರು. ಊಟ ಮಾಡುವಾಗ ನಗುತ್ತ ನುಡಿದರು, “ಆಗ ನನಗೆ ಅಷ್ಟೊಂದು ಸಿಟ್ಟು ಬಂದದ್ದು ಏಕೆ ಅಂತ ಈಗ ಅರ್ಥವಾಯಿತು. ನನಗೆ ಭಯಂಕರ ಹಸಿವಾಗಿಬಿಟ್ಟಿತ್ತು !”</p>
  <p>ಶಿಷ್ಯರು ಗುರುವಿನ ಸೇವೆ ಮಾಡುವ ಹಿಂದೂ ಆದರ್ಶವನ್ನು ಅರ್ಥಮಾಡಿಕೊಳ್ಳಲು ಒಬ್ಬ ಪಾಶ್ಚಾತ್ಯನಿಗೆ ಎಷ್ಟು ಕಷ್ಟವಾಗಬಹುದೆಂದು ಊಹಿಸಿ ಸ್ವಾಮೀಜಿಯವರು ತಮ್ಮೊಂದಿಗಿದ್ದ ಅಮೆರಿಕನ್ ಶಿಷ್ಯರಾದ ಬ್ರಹ್ಮಚಾರಿ ಅಮೃತಾನಂದರಿಗೊಮ್ಮೆ ಹೇಳಿದರು, “ಇವರೆಲ್ಲ ನನಗೆ ಹೇಗೆ ಸೇವೆ ಮಾಡುತ್ತಾರೆ ನೋಡಿದೆಯಾ ? ಒಬ್ಬ ಪಾಶ್ಚಾತ್ಯನಿಗೆ ಈ ಭಕ್ತಿಯೆಲ್ಲ ಗುಲಾಮಗಿರಿ ಯಂತೆ ಕಾಣಬಹುದು. ಅಲ್ಲದೆ ನಾನೂ ಕೂಡ ಅವರ ಸೇವೆಯನ್ನು ಹೇಗೆ ಯಾವ ಸಂಕೋಚವೂ ಇಲ್ಲದೆ ಸ್ವೀಕರಿಸುತ್ತೇನೆಂಬುದನ್ನು ಕಂಡು ನಿನಗೆ ಆಘಾತವಾಗಬಹುದು. ಆದರೆ ನೀನು ಭಾರ ತೀಯ ದೃಷ್ಟಿಕೋನವನ್ನು ಅರ್ಥಮಾಡಿಕೊಳ್ಳಬೇಕು. ಆಗ ನಿನಗೆ ಎಲ್ಲವೂ ಸ್ಪಷ್ಟವಾಗುತ್ತದೆ. ಗುರುವಿನ ಬಗ್ಗೆ ಶಿಷ್ಯನಿಗಿರುವ ಸ್ವಯಂಪ್ರೇರಿತ ಭಕ್ತಿಯೆಂದರೆ ಇದೇ. ಗುರುವಿನ ಸೇವೆಯೆನ್ನು ವುದು ಶಿಷ್ಯನು ಆಧ್ಯಾತ್ಮಿಕವಾಗಿ ಮುಂದುವರಿಯುವ ಒಂದು ವಿಧಾನ.”</p>
  <p>ಭಯಂಕರ ಹಿಮಪಾತದಿಂದಾಗಿ ಹೆಚ್ಚಿನ ವೇಳೆಯನ್ನೆಲ್ಲ ಕೋಣೆಯೊಳಗೇ ಕಳೆಯಬೇಕಾ ಗಿದ್ದುದರಿಂದ ಸ್ವಾಮೀಜಿಯವರಿಗೆ ಮಾಯಾವತಿಯ ವಾಸ್ತವ್ಯ ಬೇಸರ ತರತೊಡಗಿತು. ಆಗ ಬೇಕಾದ ಕಾರ್ಯ ಬಹಳಷ್ಟಿರುವಾಗ ವೃಥಾ ಕುಳಿತಿರಲು ವ್ಯವಧಾನವೆಲ್ಲಿ ? ಆದ್ದರಿಂದ ಅವರು ಜನವರಿ ೧೭ರಂದು ಅಲ್ಲಿಂದ ಹೊರಟು ನಿಂತರು. ಆದರೆ ಆ ಮಂಜಿನಲ್ಲಿ ಪ್ರಯಾಣ ಮಾಡಲು ಕೂಲಿಗಳು ಸಿದ್ಧರಿರಲಿಲ್ಲ. ಆದ್ದರಿಂದ ಕೂಲಿಗಳನ್ನು ಹೊಂದಿಸುವುದು ಬಹಳ ಕಷ್ಟವಾಯಿತು. ಸಂಜೆಯಾದರೂ ಕೂಲಿಗಳನ್ನು ಕಲೆಹಾಕುವುದು ಸಾಧ್ಯವಾಗದ್ದನ್ನು ಕಂಡು ಸ್ವಾಮೀಜಿ ಆತಂಕ ಗೊಂಡರು. ಆಗ ವಿರಜಾನಂದರು, “ನೀವೇನೂ ಚಿಂತಿಸಬೇಡಿ ಸ್ವಾಮೀಜಿ. ಕೂಲಿಗಳು ಸಿಗದಿದ್ದರೆ ಕಡೆಗೆ ನಾವೇ ನಿಮ್ಮನ್ನು ಹೇಗಾದರೂ ಮಾಡಿ ಬೇಲೂರು ಮಠಕ್ಕೆ ತಲುಪಿಸುತ್ತೇವೆ” ಎಂದರು. ಇದನ್ನು ಕೇಳಿ ಸ್ವಾಮೀಜಿ, “ಓಹೋ ! ನೀವೆಲ್ಲ ಸೇರಿ ನನ್ನನ್ನು ಕಣಿವೆಯೊಳಗೆ ಎತ್ತಿಹಾಕಲು ಹೊಂಚಿಕೆ ಹಾಕುತ್ತಿದ್ದೀರಲ್ಲವೆ !” ಎಂದು ಗಟ್ಟಿಯಾಗಿ ನಕ್ಕರು.</p>
  <p>ಅಂತೂ ಮರುದಿನ ಮಧ್ಯಾಹ್ನ ಸ್ವಾಮೀಜಿ ಹಾಗೂ ಅವರ ಸಂಗಡಿಗರು ಮಾಯಾವತಿಯಿಂದ ಹೊರಟರು. ಮರುಪ್ರಯಾಣವನ್ನು ಬೇರೊಂದು ಮಾರ್ಗವಾಗಿ ಯೋಜಿಸಲಾಗಿತ್ತು. ಮೊದಲ ನೆಯ ರಾತ್ರಿ ಚಂಪಾವತ್ ಎಂಬಲ್ಲಿನ ಪ್ರವಾಸಿ ಬಂಗಲೆಯಲ್ಲಿ ಇಳಿದುಕೊಂಡರು.</p>
  <p>ಇಲ್ಲಿ ಸ್ವಾಮೀಜಿ ತಮ್ಮ ಸಂಗಡಿರೊಂದಿಗೆ ಮಾತನಾಡುವಾಗ ಶ್ರೀರಾಮಕೃಷ್ಣರ ಅದ್ಭುತ ಅಂತರ್ದೃಷ್ಟಿಯ ಪ್ರಸ್ತಾಪ ಬಂದಿತು. ವ್ಯಕ್ತಿಗಳನ್ನು ನೋಟಮಾತ್ರದಿಂದಲೇ ಅಳೆದುಬಿಡುವ ಶ್ರೀರಾಮಕೃಷ್ಣರ ಸಾಮರ್ಥ್ಯವನ್ನು ಬಣ್ಣಿಸುತ್ತ ಸ್ವಾಮೀಜಿ ಭಾವೋದ್ದೀಪ್ತರಾದರು. ಅವರ ಆ ದೈವೀಗುಣದ ಬಗ್ಗೆ ಸ್ವಾಮೀಜಿ ನುಡಿದರು–“ಗುರುಮಹಾರಾಜರು ಮುನ್ನುಡಿದಿದ್ದ ಅಥವಾ ಮುಂಗಂಡಿದ್ದ ಪ್ರತಿಯೊಂದು ಮಾತೂ ಸತ್ಯವಾಗಿದೆ. ವ್ಯಕ್ತಿಗಳ ವಿಚಾರದಲ್ಲೂ ಅಷ್ಟೆ. ಅವರು ಯಾರ್ಯಾರ ವಿಚಾರದಲ್ಲಿ ಏನೇನು ಹೇಳಿದ್ದರೋ ಅದೆಲ್ಲವೂ ನಿಜವಾಗಿರುವುದನ್ನು ನಾನು ಕಂಡಿದ್ದೇನೆ. ಆದ್ದರಿಂದ, ನನ್ನ ಗುರುಭಾಯಿಗಳೊಂದಿಗಿನ ನನ್ನ ಸಂಬಂಧವು, ಗುರುಮಹಾ ರಾಜರು ಅವರ ಬಗ್ಗೆ ಏನು ಹೇಳಿದ್ದರೋ ಅದರಿಂದ ತುಂಬ ಪ್ರಭಾವಿತವಾಗಿದೆ. ಯಾರನ್ನು ರಾಮಕೃಷ್ಣರು ಈಶ್ವರಕೋಟಿಗಳೆಂದು ಕರೆದಿದ್ದರೋ ಅವರೆಲ್ಲರ ಅಂತಸ್ಸತ್ವವನ್ನು ನಾನು ನನ್ನ ಸ್ವಂತ ಅಂತರ್ದೃಷ್ಟಿಯಿಂದ ಹಾಗೂ ಮತ್ತೆಮತ್ತೆ ನಡೆಸಿದ ಪರೀಕ್ಷೆಗಳಿಂದ ಮನಗಂಡಿದ್ದೇನೆ. ಆದರೆ ಈ ಈಶ್ವರಕೋಟಿಗಳೆಂಬವರ ಅಭಿಪ್ರಾಯಗಳನ್ನೂ ಕಾರ್ಯವಿಧಾನಗಳನ್ನೂ ನಾನು ಯಾವಾಗಲೂ ಒಪ್ಪದಿರಬಹುದು. ಅಥವಾ, ಕೆಲವೊಮ್ಮೆ ಅವರನ್ನು ನಿಷ್ಠುರದ ಮಾತುಗಳಿಂದ ಟೀಕಿಸಿರಬಹುದು, ಬೈದಿರಲೂಬಹುದು. ಆದರೆ ನನ್ನ ಹೃದಯದಲ್ಲಿ ಮಾತ್ರ ಅವರಿಗೆ ಬೇರೆಲ್ಲರಿ ಗಿಂತಲೂ ಉನ್ನತವಾದ ಸ್ಥಾನವನ್ನು ಕೊಟ್ಟಿದ್ದೇನೆ. ಏಕೆಂದರೆ ಯಾರ ನಿರ್ಣಯವನ್ನು ನಾನು ವೇದವಾಕ್ಯವೆಂದು ಒಪ್ಪಿಕೊಂಡಿದ್ದೇನೆಯೋ ಆ ರಾಮಕೃಷ್ಣರೇ ಅವರನ್ನೆಲ್ಲ ಆ ಸ್ಥಾನಕ್ಕೇರಿಸಿ ದ್ದಾರೆ.” ಹೀಗೆ ನುಡಿದ ಸ್ವಾಮೀಜಿ ಮತ್ತೆ ಮತ್ತೆ ಉದ್ಗರಿಸಿದರು, “ಎಲ್ಲಕ್ಕಿಂತ ಮಿಗಿಲಾಗಿ, ನಾನು (ಶ್ರೀರಾಮಕೃಷ್ಣರಿಗೆ) ನಿಷ್ಠಾವಂತನಾಗಿದ್ದೇನೆ ! ನಾನು ನನ್ನ ಹೃದಯಾಂತರಾಳದವರೆಗೂ ಪ್ರಾಮಾಣಿಕನಾಗಿದ್ದೇನೆ !”</p>
  <p>ಮರುದಿನ ಬೆಳಿಗ್ಗೆ ಸ್ವಾಮೀಜಿ ಹಾಗೂ ಅವರ ಸಂಗಡಿಗರಾದ ವಿರಜಾನಂದರು, ಶಿವಾ ನಂದರು, ಸದಾನಂದರು ಹಾಗೂ ಗೋವಿಂದ ಸಾಹ ಚಂಪಾವತ್​ನಿಂದ ಹೊರಟು ತನಕ್​ಪುರಕ್ಕೆ ಬಂದರು. ಇಲ್ಲಿಂದ ಮುಂದೆ ಬಯಲುಪ್ರದೇಶ ಪ್ರಾರಂಭ. ತನಕ್​ಪುರದಲ್ಲಿನ ಅಂಗಡಿ ಯೊಂದರಲ್ಲಿ ರಾತ್ರಿಯನ್ನು ಕಳೆದ ಪ್ರಯಾಣಿಕರು, ಕುದುರೆಗಳನ್ನೇರಿ ಪಿಲಿಭಿತ್ ಎಂಬಲ್ಲಿಗೆ ಹೊರಟರು. ದಾರಿಯಲ್ಲಿ ಸ್ವಾಮೀಜಿಯವರು ಶಿವಾನಂದರಿಗೆ ಆದೇಶಿಸಿದರು : “ನೀನು ಪಿಲಿಭಿತ್ ನಿಂದ ಏಕಾಂಗಿಯಾಗಿ ಹೊರಡಬೇಕು. ದಾರಿಯಲ್ಲಿನ ಊರುಗಳಲ್ಲಿ ಅಲ್ಲಲ್ಲಿ ಸಿಗಬಹುದಾದ ಧರ್ಮಿಷ್ಠರನ್ನು ಭೇಟಿಯಾಗಿ, ಅವರಿಂದ ಬೇಲೂರು ಮಠದ ನಿರ್ವಹಣೆಗಾಗಿ ಹಾಗೂ ಅಭಿವೃದ್ಧಿ ಗಾಗಿ ಧನಸಂಗ್ರಹ ಮಾಡುತ್ತ ಬಾ. ಈ ಕೆಲಸವನ್ನು ನೀನೊಬ್ಬನೇ ಅಲ್ಲದೆ ಮಠದ ಎಲ್ಲ ಸಂನ್ಯಾಸಿಗಳೂ ಮಾಡಬೇಕಾಗುತ್ತದೆ. ನೀವುಗಳು ಧರ್ಮಪ್ರಚಾರ ಮಾಡುತ್ತ, ಬೋಧನೆ ನೀಡುತ್ತ ಭಾರತದಲ್ಲೆಲ್ಲ ಸಂಚರಿಸಬೇಕು. ಕಡೆಯಲ್ಲಿ ಪ್ರತಿಯೊಬ್ಬರೂ ಮಠದ ನಿಧಿಗೆ ಕನಿಷ್ಠ ಪಕ್ಷ ಎರಡೆರಡು ಸಾವಿರ ರೂಪಾಯಿಗಳನ್ನು ತರಬೇಕು.” ತಮ್ಮ ನೆಚ್ಚಿನ ನಾಯಕನ ಮಾತಿಗೆ ಶಿವಾನಂದರು ತಕ್ಷಣ ಒಪ್ಪಿ ತಲೆಬಾಗಿದರು.</p>
  <p>ಪಿಲಿಭಿತ್ತಿನಲ್ಲಿ ಸ್ವಾಮೀಜಿಯವರು ಸದಾನಂದರೊಡನೆ ಕಲ್ಕತ್ತಕ್ಕೆ ಹೋಗುವ ಟ್ರೈನನ್ನೇರಿ ದರು. ಅವರು ಪ್ರವೇಶಿಸಿದ ಎರಡನೆಯ ದರ್ಜೆಯ ಬೋಗಿಯಲ್ಲಿ ಅದಾಗಲೇ ಒಬ್ಬ ಆಂಗ್ಲ ಸೈನ್ಯಾಧಿಕಾರಿ ಕುಳಿತಿದ್ದ. ತಾನು ಕುಳಿತಿದ್ದ ಬೋಗಿಯೊಳಕ್ಕೆ ‘ಸ್ಥಳೀಯ’ರು (ಆಗಿನ ಕಾಲದಲ್ಲಿ ಭಾರತೀಯರನ್ನು ಆಂಗ್ಲರು ಕರೆಯುತ್ತಿದ್ದುದು <span class="en">natives</span> ಅಥವಾ ಸ್ಥಳೀಯರು ಎಂದು. ಈ ಶಬ್ದದಲ್ಲಿ ತಿರಸ್ಕಾರಾರ್ಥ ತಾನೇತಾನಾಗಿ ಸೇರಿಕೊಂಡಿತ್ತು.) ಪ್ರವೇಶಿಸಿದ್ದು ಆತನಿಗೆ ಸಹ್ಯವಾಗ ಲಿಲ್ಲ. ಆದರೆ ಅವರನ್ನು ಬೀಳ್ಕೊಡಲು ಅಲ್ಲಿನ ಡೆಪ್ಯುಟಿ ಕಲೆಕ್ಟರರೂ ಸೇರಿದಂತೆ ಬಹಳಷ್ಟು ಜನ ಸೇರಿಬಿಟ್ಟಿದ್ದರು. ಇವರನ್ನೆಲ್ಲ ನೋಡಿದ ಸೈನ್ಯಾಧಿಕಾರಿ ಒಳಗೊಳಗೇ ಕುದಿದ. ತಾನೀಗ ಮಾತನಾಡಿ ದರೆ ಕಷ್ಟಕ್ಕೆ ಬರುತ್ತದೆಂದು ಗೊತ್ತು. ಆದ್ದರಿಂದ ಸೀದಾ ಎದ್ದು ಸ್ಟೇಷನ್ ಮಾಸ್ಟರನ ಬಳಿಗೆ ಹೋಗಿ ಆ ‘ಅನಾಗರಿಕ ಸ್ಥಳೀಯ’ನನ್ನು ತನ್ನ ಬೋಗಿಯಿಂದ ಹೊರಗಟ್ಟುವಂತೆ ಆಜ್ಞೆ ಮಾಡಿದ. ಆ ಸ್ಟೇಷನ್ ಮಾಸ್ಟರೂ ಒಬ್ಬ ‘ಸ್ಥಳೀಯ’ನೇ. ಆದರೂ ಈ ಬಿಳಿಯನ ಜಬರದಸ್ತಿಗೆ ಹೆದರಿ ಆ ಬೋಗಿಗೆ ಹೋದ. ಸೈನ್ಯಾಧಿಕಾರಿ ದೂರದಲ್ಲೇ ಉಳಿದುಕೊಂಡ. ಸ್ಟೇಷನ್ ಮಾಸ್ಟರು ತನ್ನಿಂದ ಸಾಧ್ಯವಾದಷ್ಟು ವಿನಮ್ರತೆಯಿಂದ, ಬೇರೊಂದು ಬೋಗಿಗೆ ಹೋಗುವಂತೆ ಸ್ವಾಮೀಜಿಯವರನ್ನು ಪ್ರಾರ್ಥಿಸಿಕೊಂಡ. ಅವನಿನ್ನೂ ತನ್ನ ಮಾತನ್ನು ಮುಗಿಸಿರಲಿಲ್ಲ ; ಅಷ್ಟರಲ್ಲೇ ಸ್ವಾಮೀಜಿ, “ನನಗೆ ಎದ್ದು ಹೋಗುವಂತೆ ಹೇಳಲು ಅದೆಷ್ಟು ಧೈರ್ಯ ! ನಾಚಿಕೆಯಾಗುವುದಿಲ್ಲವೆ ನಿಮಗೆ ?” ಎಂದು ಗರ್ಜಿಸಿದರು. ಸತ್ತೆನೋ ಕೆಟ್ಟೆನೋ ಎಂದು ಆತ ಅಲ್ಲಿಂದ ಪರಾರಿ. ಇತ್ತ ಸೈನ್ಯಾಧಿಕಾರಿ, ಇಷ್ಟುಹೊತ್ತಿಗೆ ತನ್ನ ಆಜ್ಞೆ ನೆರವೇರಿರುತ್ತದೆಂಬ ವಿಶ್ವಾಸದಿಂದ ಬಂದು ನೋಡುತ್ತಾನೆ– ಇಬ್ಬರೂ ಅಲ್ಲೇ ಕುಳಿತಿದ್ದಾರೆ ! ಅವನಿಗೆ ಮೈಯೆಲ್ಲ ಉರಿದುಹೋಯಿತು. ಛಂಗನೆ ಬೋಗಿ ಯಿಂದ ಹಾರಿ ಸ್ಟೇಷನ್ ಮಾಸ್ಟರನ ಕೋಣೆಗೆ ನುಗ್ಗಿದ. ಆತ ಅಲ್ಲಿ ಇರದಿದ್ದುದನ್ನು ಕಂಡು, “ಸ್ಟೇಷನ್ ಮಾಸ್ಟರ್ ! ಏ ಸ್ಟೇಷನ್ ಮಾಸ್ಟರ್ !” ಎಂದು ಅರಚುತ್ತ ಒಂದು ಪ್ಲಾಟ್​ಫಾರಂ ನಿಂದ ಮತ್ತೊಂದಕ್ಕೆ ಹಾರಾಡಿದ. ಆದರೆ ಈ ಸ್ಟೇಷನ್ ಮಾಸ್ಟರು ‘ಅತ್ತ ದರಿ ಇತ್ತ ಪುಲಿ’ ಎಂಬ ಪರಿಸ್ಥಿತಿಯಿಂದ ತಪ್ಪಿಸಿಕೊಂಡು ಎಲ್ಲೋ ತಲೆಮರೆಸಿಕೊಂಡಿದ್ದ. ಅಷ್ಟು ಹೊತ್ತಿಗೆ ನಿಲ್ದಾಣದ ಗಂಟೆ ಹೊಡೆಯಿತು. ಬೇರೆ ದಾರಿಗಾಣದೆ ಆ ಬಿಳಿಯ ಓಡಿ ಬಂದು ತನ್ನ ಗಂಟು ಮೂಟೆಯನ್ನೆತ್ತಿಕೊಂಡು ತಾನೇ ಬೇರೊಂದು ಬೋಗಿಗೆ ಹೋದ. ಕುಳಿತಲ್ಲಿಂದಲೇ ಎಲ್ಲವನ್ನೂ ನೋಡುತ್ತಿದ್ದ ಗುರುಶಿಷ್ಯರಿಬ್ಬರೂ ಹೊಟ್ಟೆತುಂಬ ನಕ್ಕರು.</p>
  <p>ಕಲ್ಕತ್ತಕ್ಕೆ ಬರುವ ಹಾದಿಯಲ್ಲಿ ಸ್ವಾಮೀಜಿಯವರಿಗೆ, ತಮ್ಮ ಆಪ್ತ ಶಿಷ್ಯನಾದ ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್ ಆಕಸ್ಮಿಕ ಮರಣವನ್ನಪ್ಪಿದನೆಂಬ ದಾರುಣ ವಾರ್ತೆ ತಿಳಿಯಿತು. ತನ್ನ ನೆರೆರಾಜ್ಯದ ಆಗ್ರಾದ ಸಮೀಪದಲ್ಲಿ ಅಕ್ಬರ್ ಕಟ್ಟಿಸಿದ್ದ ಎಂಬತ್ತಾರು ಅಡಿ ಎತ್ತರದ ಗೋಪುರದ ದುರಸ್ತಿ ಮಾಡಿಸುವುದಕ್ಕಾಗಿ ಅವನು ಮೇಲೆ ಹತ್ತಿದ್ದ. ಆದರೆ ಬಲವಾಗಿ ಗಾಳಿ ಬೀಸಿದ್ದರಿಂದಲೋ ಏನೋ ಆಯ ತಪ್ಪಿ ಬಿದ್ದು ತಕ್ಷಣ ಸಾವಿಗೀಡಾದ. ಸ್ವಾಮೀಜಿಯವರಿಗೆ ಇದು ದೊಡ್ಡ ಆಘಾತ ವನ್ನುಂಟುಮಾಡಿತು. ವೈಯಕ್ತಿಕವಾಗಿ ಅವರಿಗೆ ಇದೊಂದು ತುಂಬಲಾರದ ನಷ್ಟ. ಅದಕ್ಕಿಂತ ಹೆಚ್ಚಾಗಿ, ಸಂಘದ ಕಾರ್ಯಕ್ಕೂ ಇದರಿಂದ ಪೆಟ್ಟು ಬಿದ್ದಂತಾಯಿತು. ಆದರೆ ಸ್ವಾಮೀಜಿ ಬಹಳ ಕಷ್ಟಪಟ್ಟು ತಮ್ಮ ದುಃಖವನ್ನು ಹೃದಯದೊಳಗೆ ಅಡಗಿಸಿಕೊಂಡು ಕಲ್ಕತ್ತವನ್ನು ತಲುಪಿದರು.</p>
</html>
