<?xml version="1.0"?>
<html>
  <p>“ಜನರಿಗೆ ಅವರಾಡುವ ಭಾಷೆಯಲ್ಲಿಯೇ ಶಿಕ್ಷಣ ಕೊಡಿ. ಅವರಿಗೆ ಜ್ಞಾನವನ್ನು ಕೊಡಿ. ಆದರೆ ಅಷ್ಟೇ ಸಾಲದು, ಅದಕ್ಕಿಂತ ಹೆಚ್ಚಿನದೊಂದು ಬೇಕು. ಅದೇ ಸಂಸ್ಕೃತಿ, ಅವರಿಗೆ ಸಂಸ್ಕೃತಿಯನ್ನು ಕೊಡಿ. ಕೆಳದರ್ಜೆಯ ಜನರು ಶಾಶ್ವತವಾಗಿ ಮೇಲೆದ್ದು ನಿಲ್ಲುವಂತಾಗಬೇಕಾದರೆ, ಮಾನಸಿಕ ತುಮುಲವಿಲ್ಲದಂತಾಗಬೇಕಾದರೆ, ಮೊದಲು ಅವರು ಉಚ್ಚವರ್ಣದವರ ಸಂಸ್ಕೃತಿಯನ್ನು ಕಲಿತು ಮೈಗೂಡಿಸಿಕೊಳ್ಳಬೇಕು. ಉನ್ನತ ವರ್ಗದವರನ್ನು ಕೆಳಗೆಳೆಯುವುದಲ್ಲ ಪರಿಹಾರೋಪಾಯ, ಬದಲಾಗಿ, ನಿಮ್ನ ವರ್ಗದವರನ್ನು ಉನ್ನತ ವರ್ಗದವರ ಮಟ್ಟಕ್ಕೆ ಎತ್ತುವುದು. ನಮ್ಮ ಗ್ರಂಥ ಗಳಲ್ಲೆಲ್ಲ ಹೇಳಿರುವುದು ಈ ಬಗೆಯ ಕಾರ್ಯಪ್ರಣಾಳಿಯನ್ನೇ. ಸಕಲರನ್ನೂ ಬ್ರಾಹ್ಮಣತ್ವಕ್ಕೆ ಏರಿಸುವುದೇ ಅವುಗಳ ಉದ್ದೇಶವಾಗಿದೆ. . . ಬ್ರಾಹ್ಮಣರಾದವರು ತಾವು ಶತಶತಮಾನಗಳಿಂದ ಸಂಪಾದಿಸಿದ ಸಂಸ್ಕೃತಿಯನ್ನು, ಜ್ಞಾನವನ್ನು ಭಾರತದ ಸಮಸ್ತ ಜನರಿಗೂ ಧಾರೆಯೆರೆದು ತನ್ಮೂ ಲಕ ಜನಸಾಮಾನ್ಯರನ್ನು ಮೇಲೆತ್ತುವ ಪ್ರಯತ್ನ ಮಾಡಬೇಕು . . . </p>
  <p>“ಭಾವೀ ಭಾರತದ ಹಿರಿಮೆ-ಗರಿಮೆಗಳ ರಹಸ್ಯವಡಗಿರುವುದು ಸಂಘಟನೆಯಲ್ಲಿ, ಶಕ್ತಿ ಸಂಚಯನದಲ್ಲಿ ಇಚ್ಛಾಶಕ್ತಿಯನ್ನು ಒಗ್ಗೂಡಿಸುವುದರಲ್ಲಿ. ಮೊದಲು ಜಗಳಗಳನ್ನೆಲ್ಲ ನಿಲ್ಲಿಸ ಬೇಕು. ಮತ್ತು, ಇನ್ನು ಐವತ್ತು ವರ್ಷಗಳವರೆಗೆ ‘ಭಾರತ’ ಎಂಬುದೊಂದೇ ನಮ್ಮ ಮಹಾ ಮಂತ್ರವಾಗಬೇಕು. ಅತ್ಯಗತ್ಯವಾದುದೇನೆಂದರೆ ಚಿತ್ತಶುದ್ಧಿ, ಹೃದಯ ಪರಿಶುದ್ಧತೆ. ಅದು ಹೇಗೆ ಸಿದ್ಧಿಸುತ್ತದೆ ? ಮೊಟ್ಟಮೊದಲು ನಿಮ್ಮ ಸುತ್ತಮುತ್ತಲಿರುವ ಈ ವಿರಾಟ್ ಸ್ವರೂಪದ ದೇವರನ್ನು –ಭಾರತವನ್ನು–ಪೂಜಿಸಿ. ದೇಶಬಾಂಧವರೇ ನಮ್ಮ ಪಾಲಿನ ದೇವತೆಗಳು. ನಾವು ಪರಸ್ಪರ ಅಸೂಯೆ ತಾಳುವುದರ ಬದಲು, ಈ ದೇಶಬಾಂಧವರನ್ನು ಪೂಜಿಸಬೇಕು.”</p>
  <p>ಕೊನೆಯದಾಗಿ ಸ್ವಾಮೀಜಿ, ಮದ್ರಾಸಿನಲ್ಲಿ ತಮ್ಮ ಉದ್ದೇಶಿತ ಕಾರ್ಯಗಳ ಬಗ್ಗೆ ಸಂಕ್ಷೇಪ ವಾಗಿ ತಿಳಿಸಿದರು. ಇದಕ್ಕೆ ಪೂರ್ವಭಾವಿಯಾಗಿ ಅವರು ವಿದ್ಯಾಭ್ಯಾಸ ಪದ್ಧತಿಯ ಬಗ್ಗೆ ಅತ್ಯಂತ ಮಹತ್ವಪೂರ್ಣವಾದ ತಮ್ಮ ಅಭಿಪ್ರಾಯಗಳನ್ನು ಹೀಗೆ ವ್ಯಕ್ತಪಡಿಸಿದರು :</p>
  <p>“ಭಾರತದ ಲೌಕಿಕ ಹಾಗೂ ಆಧ್ಯಾತ್ಮಿಕ ಶಿಕ್ಷಣದ ಸಂಪೂರ್ಣ ಹಿಡಿತವು ಭಾರತೀಯರ ಕೈಯಲ್ಲಿರಬೇಕು. ಇದು ನಿಮಗೆ ಅರ್ಥವಾಗುತ್ತದೆಯೆ ? ಅಲ್ಲಿಯವರೆಗೆ ನಮಗೆ ಉದ್ಧಾರವಿಲ್ಲ. ಈಗ ನಮಗೆ ದೊರಕುತ್ತಿರುವ ವಿದ್ಯಾಭ್ಯಾಸದಲ್ಲಿ ಕೆಲವು ಒಳ್ಳೆಯ ಅಂಶಗಳಿವೆ, ನಿಜ. ಆದರೆ ಅದರಲ್ಲಿರುವ ಭಯಂಕರ ದೋಷಗಳ ಭಾರ ಎಷ್ಟು ಅಧಿಕವಾಗಿದೆಯೆಂದರೆ ಅದರ ಉತ್ತಮ ಅಂಶಗಳೆಲ್ಲ ಮುಳುಗಿ ಹೋಗುತ್ತವೆ. ಅದು ವ್ಯಕ್ತಿನಿರ್ಮಾಣಕಾರಿಯಾದ ವಿದ್ಯಾಭ್ಯಾಸವಲ್ಲ. ಅದು ಸಂಪೂರ್ಣ ನಕಾರಾತ್ಮಕವಾದ ವಿದ್ಯಾಭ್ಯಾಸ ಪದ್ಧತಿ. ಇಂಥ ವಿದ್ಯಾಭ್ಯಾಸವನ್ನು ಪಡೆದು, ಕಳೆದ ಐವತ್ತು ವರ್ಷಗಳ ಅವಧಿಯಲ್ಲಿ ಮದ್ರಾಸು-ಮುಂಬಯಿ-ಬಂಗಾಳ ಪ್ರಾಂತ್ಯಗಳಲ್ಲಿ ಸ್ವಂತ ಪ್ರತಿಭೆಯುಳ್ಳ ಒಬ್ಬನೇ ಒಬ್ಬ ವ್ಯಕ್ತಿಯೂ ನಿರ್ಮಾಣಗೊಂಡಿಲ್ಲ. . . ವಿದ್ಯೆಯೆಂದರೆ ಅದು ನಿಮ್ಮ ತಲೆಯೊಳಕ್ಕೆ ತುರುಕಲ್ಪಟ್ಟ ಮಾಹಿತಿಯ ಸಂಗ್ರಹವಲ್ಲ. . . ಜೀವನವನ್ನು ರೂಪಿಸಬಲ್ಲ, ವ್ಯಕ್ತಿನಿರ್ಮಾಣಕಾರಿಯಾದ, ಪುರುಷ ನಿರ್ಮಾಣಕಾರಿಯಾದ ಭಾವನೆಗಳನ್ನು ನಾವು ಜೀರ್ಣಿಸಿ ಕೊಳ್ಳಬೇಕು.”</p>
  <p>ಬಳಿಕ ಸ್ವಾಮೀಜಿ, ತಮ್ಮ ಕಾರ್ಯಯೋಜನೆಯ ಪ್ರಥಮ ಹೆಜ್ಜೆಯೆಂದರೆ, ಸಮಸ್ತ ಹಿಂದೂ ಗಳೂ ಜಾತಿ-ಮತಗಳ ಭೇದವನ್ನು ತೊರೆದು ಒಟ್ಟಾಗಿ ಸೇರಲು ಸಾಧ್ಯವಿರುವಂತಹ ದೇವಾಲಯ ವೊಂದರ ನಿರ್ಮಾಣ ಎಂದರು. ಅದು ಹಿಂದೂಗಳೆಲ್ಲರಿಗೂ ಪರಮ ಪವಿತ್ರವಾದ ಓಂಕಾರದ ದೇವಾಲಯ. ಧರ್ಮವೇ ಹಿಂದೂಗಳ ಪ್ರಥಮ ಪುರುಷಾರ್ಥವಾದ್ದರಿಂದ ಈ ದೇವಾಲಯವು ಇತರೆಲ್ಲ ಚಟುವಟಿಕೆಗಳ ಕೇಂದ್ರಸ್ಥಾನವಾಗಿರುತ್ತದೆ ಎಂದು ಸ್ವಾಮೀಜಿ ತಿಳಿಸಿದರು. ಈ ದೇವಾಲಯಕ್ಕೆ ಸಂಬಂಧಿಸಿದಂತೆ, ಲೌಕಿಕ ಹಾಗೂ ಆಧ್ಯಾತ್ಮಿಕ ಶಿಕ್ಷಣಗಳೆರಡನ್ನೂ ನೀಡಬಲ್ಲ ಬೋಧಕರ ತರಬೇತಿಗಾಗಿ ಒಂದು ಸಂಸ್ಥೆಯನ್ನು ನಿರ್ಮಿಸುವುದು ಎರಡನೆಯ ಹೆಜ್ಜೆ. ಇಂತಹ ಸಂಸ್ಥೆಗಳನ್ನು ಕ್ರಮೇಣ ಭಾರತದಾದ್ಯಂತ ಸ್ಥಾಪಿಸುವುದು ತಮ್ಮ ಉದ್ದೇಶವೆಂದು ಸ್ವಾಮೀಜಿ ತಿಳಿಸಿದರು. ಆದರೆ ಇದನ್ನೆಲ್ಲ ಮಾಡುವುದು ಆಡಿದಷ್ಟು ಸುಲಭವೇ ? ಈ ಪ್ರಶ್ನೆಗೆ ಸ್ವಾಮೀಜಿ ಉತ್ತರಿಸುತ್ತಾರೆ : “ಇದೊಂದು ಭಾರೀ ಯೋಜನೆಯಾಗಿ ಕಾಣಬಹುದು. ಆದರಿದು ಆಗಲೇ ಬೇಕು. ಇದಕ್ಕೆಲ್ಲ ಹಣ ಎಲ್ಲಿದೆ ಎಂದು ನೀವು ಕೇಳಬಹುದು. ಆದರೆ ಇದಕ್ಕೆ ಹಣವೇ ಪ್ರಧಾನ ವಲ್ಲ. ನನಗೆ ಬೇಕಾದ ಹಣ ಮುಂತಾದುವೆಲ್ಲ ನನಗೆ ದೊರೆಯಲೇಬೇಕು, ಬಂದೇ ಬರುತ್ತವೆ. ಆದರೆ ಜನ ಎಲ್ಲಿದ್ದಾರೆ ? ಅದೇ ಈಗ ನಮ್ಮ ಮುಂದಿರುವ ಪ್ರಶ್ನೆ . . . ಮದ್ರಾಸಿನ ಯುವಜನರೇ, ನನಗೆ ಭರವಸೆಯಿರುವುದು ನಿಮ್ಮಲ್ಲಿ.”</p>
  <p>ಭಾರತದ ಯುವಜನತೆಗೆ ಸ್ವಾಮೀಜಿ ಅತ್ಯಂತ ಕಳಕಳಿಯ ಮನವಿ ಮಾಡಿಕೊಳ್ಳುತ್ತಾರೆ: “ನೀವು ನಮ್ಮ ರಾಷ್ಟ್ರದ ಈ ಕರೆಗೆ ಓಗೊಡುವಿರಾ ? ನೀವು ಧೈರ್ಯ ಮಾಡಿ ನನ್ನನ್ನು ನಂಬಿದ್ದೇ ಆದರೆ ನಿಮ್ಮಲ್ಲಿ ಒಬ್ಬೊಬ್ಬರಿಗೂ ಭವ್ಯವಾದ ಭವಿಷ್ಯವಿದೆ. ನನ್ನ ತಾರುಣ್ಯದಲ್ಲಿ ನನಗಿದ್ದಂತಹ ಪ್ರಚಂಡವಾದ ಆತ್ಮವಿಶ್ವಾಸ ನಿಮಗೆ ನಿಮ್ಮಲ್ಲಿರಲಿ . . . ಮನಸ್ಸು ಮಾಡಿದರೆ ನೀವು ಇಡೀ ಭರತಖಂಡದ ಪುನರುತ್ಥಾನವನ್ನು ಸಾಧಿಸಬಲ್ಲಿರಿ. ಅಷ್ಟೇ ಅಲ್ಲ, ಈ ಜಗತ್ತಿನ ಪ್ರತಿಯೊಂದು ಜನಾಂಗದ ಜೀವನದಲ್ಲೂ ನಮ್ಮ ಅದ್ಭುತ ಭಾವನೆಗಳು ಪ್ರವೇಶ ಮಾಡಬೇಕು. ಈ ಕೆಲಸಕ್ಕೆ ಯುವಕರು ಬೇಕು. ‘ಶಕ್ತಿವಂತರೂ ಧೀಮಂತರೂ ದೃಢಕಾಯರೂ ಚತುರರೂ ಆದ ಯುವಕರು ಮಾತ್ರವೇ ದೇವರನ್ನು ಕಾಣಬಲ್ಲರು’ ಎನ್ನುತ್ತವೆ ವೇದಗಳು. ನಿಮ್ಮ ಭವಿಷ್ಯತ್ತನ್ನು ನಿರ್ಧರಿಸುವ ಕಾಲ ಇದು. ಯೌವನದ ಶಕ್ತಿ ಸಾಮರ್ಥ್ಯಗಳಿದ್ದಾಗಲೇ ನಿರ್ಧರಿಸಬೇಕು; ಮುದಿಯಾಗಿ ದೇಹ ಸವೆದುಹೋದಮೇಲಲ್ಲ . . . ಏಕೆಂದರೆ ಮುಟ್ಟದ, ಮೂಸದ, ಮಾಸದ, ಮೈಲಿಗೆಯಾಗದ, ತನಿಯಾದ ಕುಸುಮಗಳನ್ನು ಮಾತ್ರವೇ ಭಗವಂತನ ಪಾದಗಳಿಗೆ ಅರ್ಪಿಸಬೇಕು. ಅಂತಹ ನವಕುಸುಮಗಳನ್ನು ಮಾತ್ರವೇ ಅವನು ಸ್ವೀಕರಿಸುವುದು. ಆದ್ದರಿಂದ, ಯುವಕರೇ, ಏಳಿ ! ಎದ್ದೇಳಿ ! ಈ ಜೀವನವು ಕ್ಷಣಿಕ. ಆದರೆ ಆತ್ಮವು ಅಮರ ಮತ್ತು ನಿತ್ಯ. ಹೇಗಿದ್ದರೂ ಈ ಸಾವು ಎಂಬುದೊಂದು ಇದ್ದೇ ಇದೆ ; ಅದಂತೂ ನಿಶ್ಚಿತ. ಆದ್ದರಿಂದ ಒಂದು ಶ್ರೇಷ್ಠ-ಉನ್ನತ ವಿಚಾರ ವನ್ನು ತೆಗೆದುಕೊಳ್ಳೋಣ ಮತ್ತು ಅದಕ್ಕಾಗಿ ನಮ್ಮ ಜೀವನವನ್ನೇ ಅರ್ಪಿಸೋಣ . . . ಭಗವಾನ್ ಶ್ರೀಕೃಷ್ಣನು ನಮ್ಮನ್ನು ಹರಸಲಿ, ನಮ್ಮ ಗುರಿಯನ್ನು ಸಿದ್ಧಿಸಿಕೊಳ್ಳಲು ನಮಗೆ ದಾರಿತೋರಲಿ.”</p>
  <p>ಸ್ವಾಮೀಜಿಯವರು ತಮ್ಮ ಈ ಭಾಷಣವನ್ನು ಮುಕ್ತಾಯಗೊಳಿಸುತ್ತಿದ್ದಂತೆಯೇ, ಅಲ್ಲಿ ನೆರೆದಿದ್ದ ಸಹಸ್ರಾರು ಜನ ದೀರ್ಘ ಕರತಾಡನ ಮಾಡಿದರು. ಇದೊಂದು ಅತ್ಯಂತ ಪ್ರಭಾವ ಪೂರ್ಣವಾದ, ಸ್ಫೂರ್ತಿಯುತವಾದ ಭಾಷಣ. ಅಲ್ಲಿ ನೆರೆದಿದ್ದ ಸಹಸ್ರಾರು ಶ್ರೋತೃಗಳ ಮೇಲೆ ಅದು ಉಂಟುಮಾಡಿದ ಪರಿಣಾಮ ವರ್ಣಿಸಲಸಾಧ್ಯ. ಅಲ್ಲದೆ ಅಂದು ಸ್ವಾಮೀಜಿ ಉನ್ನತ ಭಾವಾವಸ್ಥೆಗೇರಿದ್ದರು. ಅವರಲ್ಲಿ ವಿಶೇಷ ಶಕ್ತಿಯ ಆವಿರ್ಭಾವವಾದಂತಿತ್ತು. ಅದಕ್ಕೆ ತಕ್ಕಂತೆ ಅತ್ಯಂತ ಉತ್ಸಾಹದಿಂದ ಕುಳಿತು ಆಲಿಸಿದ ಜನಸ್ತೋಮವು ಬಾರಿಬಾರಿಗೂ ಕರತಾಡನದ ಮೂಲಕ ತನ್ನ ಆನಂದವನ್ನು ವ್ಯಕ್ತಪಡಿಸಿತು. ಅಂದಿನ ಸಭೆಯ ವೈಶಿಷ್ಟ್ಯದ ಬಗ್ಗೆ ಪ್ರೊ ॥ ಸುಂದರ ರಾಮ ಅಯ್ಯರ್ ಹೇಳುತ್ತಾರೆ, “ಅಂದು ಕಿಕ್ಕಿರಿದು ನೆರೆದಿದ್ದಂತಹ ಜನಸ್ತೋಮವನ್ನು, ಅಷ್ಟು ಉತ್ಸಾಹಭರಿತವಾದ ಸಭೆಯನ್ನು ನಾನೆಂದೂ ಕಂಡಿರಲಿಲ್ಲ ! ಅಂತೆಯೇ ಸ್ವಾಮೀಜಿಯವರ ವಾಗ್ಮಿತೆಯೂ ಅಂದು ಅತ್ಯುನ್ನತ ಮಟ್ಟದ್ದಾಗಿತ್ತು. ಅವರು ಮೃಗರಾಜನಂತೆ ವೇದಿಕೆಯ ಮೇಲೆ ಅತ್ತಿಂದಿತ್ತ ನಡೆದಾಡುತ್ತ ಮಾತನಾಡುತ್ತಿದ್ದರು. ಅವರ ಕಂಠದಿಂದ ಹೊರಡುತ್ತಿದ್ದ ಸಿಂಹ ಗರ್ಜನೆ ಎಲ್ಲೆಲ್ಲೂ ಅನುರಣಿತವಾಗುತ್ತಿತ್ತು ; ಅದು ಅತ್ಯಂತ ಪರಿಣಾಮಕಾರಿಯಾಗಿತ್ತು.” ಅಂದಿನ ಉಪನ್ಯಾಸವು ನಿಜಕ್ಕೂ ಅತ್ಯಂತ ವೈಶಿಷ್ಟ್ಯಪೂರ್ಣವಾಗಿತ್ತೆಂಬುದು ಶ್ರೀ ಸಿ. ರಾಮಾನುಜಾಚಾರಿ ಎಂಬುವರ ಈ ಮಾತಿನಿಂದ ಮತ್ತಷ್ಟು ಸ್ಪಷ್ಟವಾಗುತ್ತದೆ :“ಅದೊಂದು ಅತ್ಯಂತ ಅದ್ಭುತವಾದ ಉಪನ್ಯಾಸ. ಸ್ವಾಮೀಜಿಯವರ ಧ್ವನಿಯು ಮೈದಾನದ ಮೂಲೆಮೂಲೆಗೂ ಕೇಳಿಸುವಂತಿತ್ತು; ಅದು ತುಂಬ ಸ್ಫುಟವಾಗಿತ್ತು. ಅವು ಧ್ವನಿವರ್ಧಕ ಯಂತ್ರಗಳಿಲ್ಲದಿದ್ದ ದಿನಗಳು. ಅವರ ಮಾತುಗಳ ಪರಿಣಾಮವು ಅತ್ಯಂತ ರೋಮಾಂಚಕಾರಿಯಾಗಿತ್ತು.”</p>
  <p>ಹೀಗೆ ಸ್ವಾಮೀಜಿ ಮದ್ರಾಸಿನಲ್ಲಿ ತಮ್ಮ ಕಾರ್ಯಕ್ರಮವನ್ನು ಮುಕ್ತಾಯಗೊಳಿಸಿದರು. ಮರುದಿನವೇ ಅವರು ಮದ್ರಾಸಿನಿಂದ ಕಲ್ಕತ್ತಕ್ಕೆ ಹೊರಡಲಿದ್ದರು. ಈ ಕೆಲದಿನಗಳಲ್ಲಿ ಸ್ವಾಮೀಜಿ ಯವರ ಹಾಗೂ ಮದ್ರಾಸಿನ ನಾಗರಿಕರ ನಡುವೆ ಉಂಟಾಗಿದ್ದ ಬಾಂಧವ್ಯ ಅತ್ಯಂತ ನಿಕಟ ವಾದದ್ದು, ಗಾಢವಾದದ್ದು. ಸ್ವಾಮೀಜಿ ಮದ್ರಾಸಿಗೆ ಬಂದಾಗಿನಿಂದಲೂ ಅವರ ಶಿಷ್ಯರು-ಅಭಿ ಮಾನಿಗಳು ಅವರನ್ನು ಮದ್ರಾಸಿನಲ್ಲೇ ಉಳಿದುಕೊಂಡು ಒಂದು ಮಠವನ್ನು ಸ್ಥಾಪಿಸುವಂತೆ ಒತ್ತಾಯಿಸುತ್ತಿದ್ದರು. ಆದರೆ ಸ್ವಾಮೀಜಿಯವರ ದೇಹಾರೋಗ್ಯ ಸಂಪೂರ್ಣ ಹದಗೆಟ್ಟು ಹೋಗು ತ್ತಿತ್ತು. ಇದನ್ನೂ ಅವರ ಶಿಷ್ಯರು ಗಮನಿಸಲಿಲ್ಲವೆಂದಲ್ಲ. ಅಮೆರಿಕೆಗೆ ತೆರಳುವ ಮುನ್ನ ಮದ್ರಾಸಿಗೆ ಬಂದಿದ್ದ ವಜ್ರಕಾಯದ ಆ ಪರಿವ್ರಾಜಕ ಸಂನ್ಯಾಸಿಯ ಚಿತ್ರವನ್ನು ಕಂಡವರು, ಧರ್ಮಕ್ಕಾಗಿ–ಮಾನವತೆಗಾಗಿ ಸ್ವಾಮೀಜಿ ಹೇಗೆ ತಮ್ಮ ಶಕ್ತಿಯನ್ನೆಲ್ಲ ಧಾರೆಯೆರೆದಿದ್ದಾರೆಂಬು ದನ್ನು ಮನಗಂಡು ಸಂಕಟಪಟ್ಟರು. ಆದ್ದರಿಂದ ಸ್ವಾಮೀಜಿಯವರಿಗೆ ವಿಶ್ರಾಂತಿ ಅತ್ಯಗತ್ಯ ವಾಗಿದೆಯೆಂಬುದು ಅವರಿಗೇ ಗೊತ್ತಾಯಿತು. ಸ್ವಾಮೀಜಿ ಮದ್ರಾಸಿನಲ್ಲಿ ಹೆಚ್ಚು ದಿನ ಉಳಿದು ಕೊಳ್ಳಬೇಕೆಂದು ಒತ್ತಾಯಿಸುತ್ತಿದ್ದವರನ್ನು ಇತರರು ಸಮಾಧಾನ ಪಡಿಸಿದರು. ಕಡೆಗೆ ಸ್ವಾಮೀಜಿ ಮದ್ರಾಸಿನಲ್ಲಿ ಹತ್ತು ದಿನ ಕಳೆದು ಕಲ್ಕತ್ತಕ್ಕೆ ಹೊರಡಬೇಕೆಂದು ನಿಶ್ಚಯಿಸಲಾಯಿತು. ಅಲ್ಲದೆ ಸಾಧ್ಯವಾದಷ್ಟು ಬೇಗ ತಮ್ಮ ನೆಚ್ಚಿನ ಹಿಮಾಲಯಕ್ಕೆ ತೆರಳಿ ಕೆಲಕಾಲ ವಿಶ್ರಮಿಸಲು ಅವರು ಆಶಿಸಿದ್ದರು. ಶ್ರೀಮತಿ ಸಾರಾ ಬುಲ್ಲಳಿಗೆ ಬರೆದ ಒಂದು ಪತ್ರದಲ್ಲಿ ಸ್ವಾಮೀಜಿ ತಿಳಿಸಿದ್ದರು, “ನಾನು ಕೂಡಲೇ ಸ್ವಲ್ಪ ವಿಶ್ರಾಂತಿ ತೆಗೆದುಕೊಳ್ಳದಿದ್ದರೆ ಇನ್ನೊಂದು ಆರು ತಿಂಗಳೂ ಬದುಕುಳಿಯುವ ಸಂಭವ ಇರಲಾರದು” ಎಂದು.</p>
  <p>ಸ್ವಾಮೀಜಿ ಮದ್ರಾಸಿನಿಂದ ಹೊರಡುವುದಾದರೂ, ಇಲ್ಲೊಂದು ಮಠದ ಸ್ಥಾಪನೆಗೆ ಏರ್ಪಾಡು ಮಾಡಬೇಕೆಂದು ಅವರ ಶಿಷ್ಯರೆಲ್ಲ ಒತ್ತಾಯಿಸುತ್ತಿದ್ದರು. ಭಾನುವಾರದಂದು ಸ್ವಾಮೀಜಿ ಸಭೆ ಯನ್ನು ಮುಗಿಸಿಕೊಂಡು ಹಿಂದಿರುಗಿದಾಗ ಈ ವಿಷಯ ಮತ್ತೆ ಪ್ರಸ್ತಾಪಕ್ಕೆ ಬಂದಿತು. ಎಸ್. ಸುಬ್ರಮಣ್ಯ ಅಯ್ಯರ್ ಮತ್ತಿತರರು ಮುಂದೆ ಆಗಬೇಕಾಗಿರುವ ಕಾರ್ಯವನ್ನು ಕುರಿತು ಸ್ವಾಮೀಜಿಯವರೊಂದಿಗೆ ಸಮಾಲೋಚನೆ ನಡೆಸಿದರು. ಆಗ ಸ್ವಾಮೀಜಿ ತಮ್ಮ ಪ್ರತಿನಿಧಿಯಾಗಿ ಸೋದರ ಸಂನ್ಯಾಸಿಯೊಬ್ಬರನ್ನು ಮದ್ರಾಸಿಗೆ ಖಂಡಿತವಾಗಿಯೂ ಕಳಿಸಿಕೊಡುವುದಾಗಿ ಭರವಸೆ ನೀಡಿದರು. ಬಳಿಕ ಸ್ವಲ್ಪ ತಮಾಷೆಯಾಗಿಯೇ ಹೇಳಿದರು, “ನಾನು ನಿಮ್ಮಲ್ಲಿಗೆ, ಧೂಮಪಾನ ಮಾಡದಿರುವ ಹಾಗೂ ನಿಮ್ಮಲ್ಲಿನ ಅತ್ಯಂತ ಆಚಾರವಂತರಿಗಿಂತಲೂ ಹೆಚ್ಚು ಆಚಾರವಂತರಾದ ಸ್ವಾಮಿಗಳೊಬ್ಬರನ್ನು ಕಳಿಸಿಕೊಡುತ್ತೇನೆ.” ಹೀಗೆ ಹೇಳುವಾಗ ಅವರ ಮನಸ್ಸಿನಲ್ಲಿದ್ದುದು ಸ್ವಾಮಿ ರಾಮಕೃಷ್ಣಾನಂದರು. ಮತ್ತು ಅದರಂತೆಯೇ ಅವರು ಮುಂದಿನ ತಿಂಗಳಲ್ಲೇ ರಾಮಕೃಷ್ಣಾನಂದ ರನ್ನು ಕಳಿಸಿಕೊಟ್ಟರು. ಇಲ್ಲಿ ಸ್ವಾಮೀಜಿ, ಧೂಮಪಾನ ಮಾಡದಿರುವ ಹಾಗೂ ಅತ್ಯಂತ ಆಚಾರವಂತ ಸ್ವಾಮಿಗಳೊಬ್ಬರನ್ನು ಕಳಿಸಿಕೊಡುವುದಾಗಿ ಹೇಳಿದ್ದರಲ್ಲಿ ಒಂದು ಸ್ವಾರಸ್ಯವಿದೆ. ದಕ್ಷಿಣ ಭಾರತೀಯರು–ಅದರಲ್ಲೂ ಮದ್ರಾಸಿನ ಬ್ರಾಹ್ಮಣರು–ತೀರಾ ಆಚಾರವಂತರು. ಮಡಿ-ಮೈಲಿಗೆ, ವಿಧಿ ನಿಯಮಗಳು ಉತ್ತರಭಾರತದಲ್ಲಿ ಇಲ್ಲಿನಷ್ಟು ಕಟ್ಟುನಿಟ್ಟಾಗಿಲ್ಲ. ಅಲ್ಲಿ ಸಾಧು ಸಂನ್ಯಾಸಿಗಳೂ ಬೀಡಿ, ಸಿಗರೇಟು ವಗೈರೆ ಸೇದುವುದುಂಟು. ಅಷ್ಟೇಕೆ ಸ್ವತಃ ವಿವೇಕಾ ನಂದರೇ ಸಿಗರೇಟು ಹೊತ್ತಿಸಿದ್ದನ್ನು ಆ ಮದ್ರಾಸು ಭಕ್ತರು ನೋಡಿರಲಿಲ್ಲವೆ ? ದಕ್ಷಿಣ ಭಾರತ ದಲ್ಲಿ ಸಿಗರೇಟು ಸೇದುವ ಸಂನ್ಯಾಸಿಗಳಿಗೆ ಪೂಜ್ಯತೆ ಸಿಗುವ ಸಂಭವವುಂಟೆ ? ಅಷ್ಟೇ ಅಲ್ಲ ; ಸಂಪ್ರದಾಯನಿಷ್ಠರಿಂದ ತುಂಬಿರುವ ಮದ್ರಾಸಿನಂತಹ ನಗರದಲ್ಲಿ ಸ್ವಾಮಿಗಳೊಬ್ಬರು ಬಂದು ಎಲ್ಲರಿಂದಲೂ ಸೈ ಎನ್ನಿಸಿಕೊಳ್ಳಬೇಕಾದರೆ ಮಡಿ-ಮೈಲಿಗೆ, ವಿಧಿ-ನಿಷೇಧಗಳನ್ನೆಲ್ಲ ಪರಿಪಾಲಿಸ ಬಲ್ಲ ಸಂಪ್ರದಾಯನಿಷ್ಠರಾಗಿರಬೇಕು, ಸಂಪ್ರದಾಯ ನಿಷ್ಠುರರೂ ಆಗಿರಬೇಕು. ಆದ್ದರಿಂದ ಈ ಎಲ್ಲ ಗುಣಗಳನ್ನೂ ಹೊಂದಿರುವ ಸ್ವಾಮಿ ರಾಮಕೃಷ್ಣಾನಂದರನ್ನೇ ಸ್ವಾಮೀಜಿ ಆರಿಸಿದರು.</p>
  <p>ಸ್ವಾಮೀಜಿ ಮದ್ರಾಸಿನಲ್ಲಿದ್ದ ಈ ಸಂದರ್ಭದಲ್ಲಿ ಅವರಿಗೆ ಅಮೆರಿಕದ ಹಾಗೂ ಇಂಗ್ಲೆಂಡಿನ ವಿಶ್ವಾಸಿಗರಿಂದ ಪತ್ರಗಳು ಬರುತ್ತಿದ್ದುವು. ಅಲ್ಲೆಲ್ಲ ಅವರು ಮಾಡಿದ ಕಾರ್ಯ ಎಂತಹ ಪರಿಣಾಮವನ್ನುಂಟುಮಾಡುತ್ತಿದೆ ಎಂಬುದು ಈ ಪತ್ರಗಳಲ್ಲಿ ವರ್ಣಿತವಾಗಿತ್ತು. ಇನ್ನು ಕೆಲವು ಸಂಸ್ಥೆಗಳವರು ಸ್ವಾಮೀಜಿಯವರ ಮಹತ್ಕಾರ್ಯವನ್ನು ಶ್ಲಾಘಿಸಿ ಅಭಿನಂದನಾ ಪತ್ರಗಳನ್ನು ಕಳಿಸಿದರು. “ಕೇಂಬ್ರಿಡ್ಜ್ ಕಾನ್ಫರೆನ್ಸಸ್” ಎಂಬ ಸಂಸ್ಥೆಯವರು ಬರೆದ ಪತ್ರ ಹೀಗಿತ್ತು :</p>
  <p>ಪೂಜ್ಯ ಸ್ವಾಮೀ ವಿವೇಕಾನಂದರಿಗೆ,</p>
  <p>ನೀವು ಅಮೇರಿಕೆಯಲ್ಲಿ ತತ್ತ್ವಶಾಸ್ತ್ರ ಹಾಗೂ ವೇದಾಂತಧರ್ಮದ ಮೇಲೆ ನೀಡಿದ ಸಮರ್ಥ ವ್ಯಾಖ್ಯಾನಗಳ ಮಹತ್ವವನ್ನು ಗುರುತಿಸಲು ಕೇಂಬ್ರಿಡ್ಜ್ ಕಾನ್ಫರೆನ್ಸಸ್ ಸಂಸ್ಥೆಯ ಸದಸ್ಯರಾದ ನಮಗೆ ತುಂಬ ಹರ್ಷವಾಗುತ್ತದೆ. ನಿಮ್ಮ ವ್ಯಾಖ್ಯಾನಗಳು ನಮ್ಮಲ್ಲಿನ ಬುದ್ಧಿ ಜೀವಿಗಳಲ್ಲಿ ತೀವ್ರ ಆಸಕ್ತಿಯನ್ನು ಕೆರಳಿಸಿವೆ. ನೀವು ನೀಡಿರುವ ವ್ಯಾಖ್ಯಾನಗಳು ಕೇವಲ ವೈಚಾರಿಕ ವಿಮರ್ಶೆಗಳಾಗಿ ರದೆ, ಅವು ದೂರದೂರದ ರಾಷ್ಟ್ರಗಳ ನಡುವೆ ಭ್ರಾತೃತ್ವ ಹಾಗೂ ಸ್ನೇಹವನ್ನು ಬೆಸೆಯಬಲ್ಲ ನೈತಿಕ ಬಲವನ್ನೊಳಗೊಂಡಿವೆ.</p>
  <p>ನೀವೀಗ ಭಾರತದಲ್ಲಿ ಕೈಗೊಂಡಿರುವ ಕಾರ್ಯವು ಈ ನಿಮ್ಮ ಉದಾತ್ತ ಧ್ಯೇಯವನ್ನು ಈಡೇರಿ ಸುವಂತಾಗಲು ಭಗವಂತ ಕೃಪೆಮಾಡಲೆಂದು ನಾವೆಲ್ಲ ಹೃತ್ಪೂರ್ವಕವಾಗಿ ಹಾರೈಸುತ್ತೇವೆ. ಮತ್ತು ಆ ದೂರದ ಭಾರತೀಯ ಜನಾಂಗದ ಶುಭಾಶಯಗಳನ್ನು ಹೊತ್ತು ನೀವು ಮತ್ತೊಮ್ಮೆ ನಮ್ಮಲ್ಲಿಗೆ ಬರುವುದನ್ನೇ ನಿರೀಕ್ಷಿಸುತ್ತಿರುತ್ತೇವೆ.</p>
  <p>ನಮ್ಮ ಕೇಂಬ್ರಿಡ್ಜ್ ಕಾನ್ಫರೆನ್ಸಸ್ಸಿನ ಕಾರ್ಯಕಲಾಪಗಳನ್ನು ಇನ್ನಷ್ಟು ಪರಿಣಾಮಕಾರಿಯಾಗಿ ಮಾಡಬೇಕಾಗಿದೆ. ಆದ್ದರಿಂದ ಮುಂದಿನ ವರ್ಷದ ನಿಮ್ಮ ಕಾರ್ಯ ಯೋಜನೆ ಏನೆಂಬುದನ್ನೂ ನೀವು ಇನ್ನೊಮ್ಮೆ ನಮ್ಮಲ್ಲಿಗೆ ಗುರುವಾಗಿ ಹಿಂದಿರುಗಿ ಬರುವಿರೆಂದು ನಾವು ನಿರೀಕ್ಷಿಸಬಹುದೇ ಎಂಬುದನ್ನೂ ತಿಳಿಯಲು ನಾವು ಕುತೂಹಲಿಗಳಾಗಿದ್ದೇವೆ. ನೀವು ಮತ್ತೊಮ್ಮೆ ನಮ್ಮಲ್ಲಿಗೆ ಬರಲು ಸಾಧ್ಯವಾದೀತೆಂಬುದು ನಮ್ಮೆಲ್ಲರ ಹಾರೈಕೆ. ನೀವು ಇಲ್ಲಿಗೆ ಬಂದಾಗ ನಾವೆಲ್ಲ ಹಿಂದಿನಂತೆಯೇ ಹೃತ್ಪೂರ್ವಕ ಆಸಕ್ತಿ ತೋರುವ ಭರವಸೆ ಕೊಡುತ್ತೇವೆ.</p>
  <div>		ಇತಿ, ತಮ್ಮ ಪರಮ ವಿಶ್ವಾಸಿಗಳಾದ</div>
  <div>ಲೂಯಿಸ್ ಜಿ. ಜೇನ್ಸ್, ಡೈರೆಕ್ಟರ್		ಜೆ. ಇ. ಲೋಫ್<br/>ಸಿ. ಸಿ ಎವರೆಟ್ 		ಎ. ಒ. ಲವ್ ಜಾಯ್<br/>ವಿಲಿಯಮ್ ಜೇಮ್ಸ 		ರಾಖೇಲ್ ಕೆಂಟ್ ಟೈಲರ್<br/>ಜಾನ್ ಹೆಚ್. ರೈಟ್ 		ಸಾರಾ ಸಿ. ಬುಲ್<br/>ಜೊಸೈಯ ರಾಯ್ 		ಜಾನ್ ಪಿ. ಫಾಕ್ಸ್</div>
  <p>ಈ ಪತ್ರಕ್ಕೆ ಸಹಿ ಹಾಕಿದ್ದ ವ್ಯಕ್ತಿಗಳಲ್ಲಿ ಒಬ್ಬೊಬ್ಬರೂ ಸುವಿಖ್ಯಾತರು, ಗಣ್ಯರು. ಇವರ ಪೈಕಿ ಸಿ. ಸಿ. ಎವರೆಟ್, ವಿಲಿಯಮ್ ಜೇಮ್ಸ, ಜಾನ್ ಹೆಚ್. ರೈಟ್,ಜಿ. ಇ. ಲೋಫ್, ಜೊಸೈಯ ರಾಯ್ಸ ಹಾಗೂ ಟೈಲರ್–ಇವರುಗಳು ಹಾರ್ವಡ್R ವಿಶ್ವವಿದ್ಯಾಲಯದ ತತ್ತ್ವಶಾಸ್ತ್ರ ಮತ್ತು ಮನಃಶಾಸ್ತ್ರ ವಿಭಾಗಗಳಲ್ಲಿ ಪ್ರೊಫೆಸರರಾಗಿದ್ದರಲ್ಲದೆ, ಇತರ ಹಲವಾರು ಪ್ರಮುಖ ಸಂಘ ಸಂಸ್ಥೆಗಳ ಅಧ್ಯಕ್ಷರಾಗಿದ್ದರು. ಶ್ರೀಮತಿ ಸಾರಾ ಬುಲ್ ಕೇಂಬ್ರಿಡ್ಜ್ ಕಾನ್ಫರೆನ್ಸಸ್ಸಿನ ಪ್ರೋತ್ಸಾಹಕಿ, ಅಮೆರಿಕ-ನಾರ್ವೆ ದೇಶಗಳಲ್ಲಿ ಹೆಸರಾಂತ ಮಹಿಳೆ, ಸ್ವಾಮೀಜಿಯವರ ಆಪ್ತ ಶಿಷ್ಯೆ.</p>
  <p>ಅಮೆರಿಕದಲ್ಲಿದ್ದಾಗ ಸ್ವಾಮೀಜಿ ಭೇಟಿ ನೀಡಿ ಕಾರ್ಯಕ್ರಮಗಳನ್ನು ನಡೆಸಿಕೊಟ್ಟಿದ್ದ ಮತ್ತೊಂದು ಸಂಸ್ಥೆಯೆಂದರೆ “ಬ್ರೂಕ್ಲಿನ್ ಎಥಿಕಲ್ ಅಸೋಸಿಯೇಶನ್” ಈ ಸಂಸ್ಥೆಯ ಪರ ವಾಗಿ ಸ್ವಾಮೀಜಿಯವರಿಗೆ ಬಂದ ಒಂದು ಪತ್ರವನ್ನು “ಮಹಾ ಆರ್ಯ ಕುಟುಂಬಕ್ಕೆ ಸೇರಿದ ಭಾರತೀಯ ಬಂಧುಗಳಿಗೆ” ಎಂದು ಒಕ್ಕಣಿಸಲಾಗಿತ್ತು. (ಭಾರತೀಯರು ಹಾಗೂ ಐರೋಪ್ಯರು ಮೂಲತಃ ಒಂದೇ ‘ಮಹಾ ಆರ್ಯ’ ಬುಡಕಟ್ಟಿಗೆ ಸೇರಿದವರೆಂಬುದನ್ನು ಇಲ್ಲಿ ಸ್ಮರಿಸಬಹುದು.) ಸ್ವಾಮೀಜಿಯವರ ಶಿಷ್ಯರು ಈ ಪತ್ರವನ್ನು ಅಚ್ಚು ಹಾಕಿಸಿ ಅದರ ಪ್ರತಿಗಳನ್ನು ಮದ್ರಾಸಿನ ಉತ್ಸಾಹೀ ನಾಗರಿಕರಿಗೆ ಹಂಚಿದರು.</p>
  <p>ಫೆಬ್ರುವರಿ 15ರಂದು ಸೋಮವಾರ ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಸ್ಟೀಮರಿನಲ್ಲಿ ಕಲ್ಕತ್ತಕ್ಕೆ ಹೊರಟರು. ಅಂದು ಹಡಗುಕಟ್ಟೆಯನ್ನು ಸುಂದರವಾಗಿ ಅಲಂಕರಿಸಲಾಗಿತ್ತು. ಬಿನ್ನಿ ಕಂಪನಿಯವರು ಸ್ವಾಮೀಜಿಯವರಿಗಾಗಿ ಬೀಳ್ಕೊಡುಗೆ ಸಮಾರಂಭವೊಂದನ್ನು ಏರ್ಪಡಿಸಿದ್ದರು. ಸ್ವಾಮೀಜಿ ಹಡಗುಕಟ್ಟೆಗೆ ಬರುವುದು ಸುಮಾರು ಎಂಟು ಗಂಟೆಯ ಹೊತ್ತಿಗೆ ಎಂದು ಗೊತ್ತಿ ದ್ದರೂ ಜನ ಬೆಳಗಿನ ಜಾವ ನಾಲ್ಕು ಗಂಟೆಯಿಂದಲೇ ನೆರೆಯಲಾರಂಭಿಸಿದ್ದರು. ನಿರ್ಗಮನದ ಸಮಯ ಸನ್ನಿಹಿತವಾದಂತೆ ಅಲ್ಲಿ ಸಹಸ್ರಾರು ಜನ ಬಂದು ಸೇರಿಬಿಟ್ಟಿದ್ದರು. ಸಮಾರಂಭಕ್ಕಾಗಿ ಒಂದು ಭಾರೀ ಶಾಮಿಯಾನವನ್ನು ನಿರ್ಮಿಸಲಾಗಿತ್ತು. ಏಳೂವರೆ ಗಂಟೆಯ ಹೊತ್ತಿಗೆ ಸ್ವಾಮೀಜಿ ಹಡಗುಕಟ್ಟೆಯನ್ನು ತಲುಪಿದಾಗ ಅವರನ್ನು ಗೌರವಾದರಗಳಿಂದ ಸ್ವಾಗತಿಸಿ ಶಾಮಿಯಾನದೊಳಕ್ಕೆ ಕರೆದೊಯ್ಯಲಾಯಿತು. ಅಲ್ಲಿ ಅವರನ್ನು ಸ್ವಾಗತ ಸಮಿತಿಯ ಸದಸ್ಯರು ಹಾಗೂ ಇತರ ಗಣ್ಯ ನಾಗರಿಕರು ಭೇಟಿಯಾದರು. ಸ್ವಾಮೀಜಿಯವರು ತಮ್ಮ ತಾಯ್ನಾಡಿಗೆ ಸಲ್ಲಿಸಿದ ಮಹತ್ತರ ಸೇವೆ ಗಾಗಿ ಅವರಿಗೊಂದು ಅಭಿನಂದನಾಪತ್ರವನ್ನು ಸಮರ್ಪಿಸಲಾಯಿತು. ಆನರಬಲ್ ಸುಬ್ಬರಾವ್ ರವರು ಮಾತನಾಡಿ, ಅಲ್ಲಿದ್ದವರೆಲ್ಲರ ಪರವಾಗಿ ಸ್ವಾಮೀಜಿಗೆ ಸುಖಪ್ರಯಾಣವನ್ನು ಹಾರೈಸಿ ದರು. ಸ್ವಾಮೀಜಿ ಅದಕ್ಕೆ ಕೃತಜ್ಞತಾಪೂರ್ವಕವಾಗಿ ತಲೆಬಾಗಿ, ತಮ್ಮ ಭಾವನೆಗಳನ್ನು ಮೌನವೇ ಹೆಚ್ಚು ಚೆನ್ನಾಗಿ ವ್ಯಕ್ತಪಡಿಸಬಲ್ಲುದು ಎಂದರು. ಕಿವಿಗಡಚಿಕ್ಕುವ ಚಪ್ಪಾಳೆಗಳ ನಡುವೆ ಸ್ವಾಮೀಜಿ ಹಡಗಿನ ಕಡೆಗೆ ನಡೆದರು.</p>
  <p>ಹಡಗು ಚಲಿಸುವವರೆಗೂ ಸ್ವಾಮೀಜಿಯವರೊಂದಿಗಿದ್ದ ಆಪ್ತರಲ್ಲಿ ಒಬ್ಬರೆಂದರೆ ಪ್ರೊ ॥ ಸುಂದರರಾಮ ಅಯ್ಯರ್. ಅವರು ತಮಗಾಗಿ ಎರಡೇ ನಿಮಿಷದ ಸಂದರ್ಶನ ನೀಡುವಂತೆ ಸ್ವಾಮೀಜಿಯವರನ್ನು ಒಪ್ಪಿಸಿದರು. ಅವರು ಕೇಳಿದ ಮೊದಲ ಪ್ರಶ್ನೆ ಇದು : “ಸ್ವಾಮೀಜಿ, ನೀವು ಅಮೆರಿಕದಂತಹ ಭೋಗವಾದೀ ರಾಷ್ಟ್ರಗಳಿಗೆ ಭೇಟಿಕೊಟ್ಟು, ಅಲ್ಲಿ ನಿಮ್ಮ ಸಂದೇಶವನ್ನು ಪ್ರಸಾರ ಮಾಡಿದ್ದರಿಂದ ನಿಜಕ್ಕೂ ಶಾಶ್ವತವಾದ ಸತ್ಪರಿಣಾಮ ಆಗಿದೆಯೇ ?” ಈ ಪ್ರಶ್ನೆಗೆ ಸ್ವಾಮೀಜಿ ಅತ್ಯಂತ ವಿನಮ್ರಭಾವದಿಂದ, ಆದರೆ ಮುಚ್ಚುಮರೆಯಿಲ್ಲದೆ ಉತ್ತರಿಸಿದರು, “ಬಹುಶಃ ಅಷ್ಟೇನೂ ಹೆಚ್ಚಿನ ಪರಿಣಾಮವಾಗಿಲ್ಲವೆನ್ನಬಹುದು. ಆದರೆ ನಾನು ಅಲ್ಲಲ್ಲಿ ಬೀಜವನ್ನಂತೂ ಬಿತ್ತಿದ್ದೇನೆ. ಅದು ಮುಂದೆ ಬೆಳೆದು ಮರವಾದರೆ ಕೆಲವರಿಗಾದರೂ ಅದರಿಂದ ಪ್ರಯೋಜನವಾಗ ಬಹುದು.” ಅಯ್ಯರರು ಕೇಳಿದ ಎರಡನೆಯ ಪ್ರಶ್ನೆ : “ಸ್ವಾಮೀಜಿ, ನೀವು ಇಲ್ಲಿಗೆ ಪುನಃ ಹಿಂದಿರುಗಿ ಬರುತ್ತೀರಾ ? ಮತ್ತೊಮ್ಮೆ ಬಂದು ದಕ್ಷಿಣ ಭಾರತದಲ್ಲಿ ನಿಮ್ಮ ಕಾರ್ಯವನ್ನು ಮುಂದುವರಿಸು ತ್ತೀರಾ ?” ಇದಕ್ಕೆ ಸ್ವಾಮೀಜಿ, “ಆ ಬಗ್ಗೆ ಯಾವ ಅನುಮಾನವೂ ಬೇಡ. ನಾನು ಹಿಮಾಲಯ ಪ್ರಾಂತ್ಯದಲ್ಲಿ ಕೆಲಕಾಲ ವಿಶ್ರಾಂತಿ ತೆಗೆದುಕೊಂಡು ಅನಂತರ ದೇಶದ ಮೇಲೆಲ್ಲ ಅಗ್ನಿಮುಖ ದಂತೆ ಸಿಡಿಯುತ್ತೇನೆ” ಎಂದುತ್ತರಿಸಿದರು. ಆದರೆ ಸ್ವಾಮೀಜಿಯವರ ಈ ಯೋಜನೆ ಕೈಗೂಡಲೇ ಇಲ್ಲ. ಪ್ರೊ ॥ ಅಯ್ಯರರಾಗಲಿ, ಇತರ ಸಹಸ್ರಾರು ಅಭಿಮಾನಿಗಳಾಗಲಿ ಮತ್ತೆಂದೂ ಸ್ವಾಮೀಜಿ ಯವರ ಮುಖದರ್ಶನ ಪಡೆಯಲು ಸಾಧ್ಯವಾಗಲಿಲ್ಲ.</p>
  <p>ಹಡಗು ಲಂಗರು ಕೀಳುವ ಮುನ್ನ ಅಲ್ಲೊಂದು ತಮಾಷೆಯ ಘಟನೆ ನಡೆಯಿತು. ಮದ್ರಾಸಿನ ಭಕ್ತರು ಸ್ವಾಮೀಜಿಯವರ ಉಪಯೋಗಕ್ಕಾಗಿ ಎಳನೀರುಗಳನ್ನು ರಾಶಿರಾಶಿಯಾಗಿ ತುಂಬಿಸು ತ್ತಿದ್ದರು. ಇದನ್ನು ಕಂಡು ಶ್ರೀಮತಿ ಸೇವಿಯರ್ ಗಾಬರಿಕೊಂಡರು. ಆ ಎಳನೀರುಗಳು ಯಾರಿ ಗಾಗಿ ಎಂಬುದು ಆಕೆಗೆ ತಿಳಿಯದು. ಅಸಹನೆಯಿಂದ ಆಕೆ, “ಸ್ವಾಮೀಜಿ, ಇದೇನು ಸರಕು ಸಾಗಾಣಿಕೆಯ ಹಡಗಾಗಿ ಹೋಯಿತೇ ? ಅಲ್ಲಿ ನೋಡಿ ! ಎಳನೀರುಗಳನ್ನು ಹೇಗೆ ತುಂಬಿಸು ತ್ತಿದ್ದಾರೆ !” ಎಂದರು. ಅದನ್ನು ಕೇಳಿ ಸ್ವಾಮೀಜಿ ಗಟ್ಟಿಯಾಗಿ ನಕ್ಕು, ಅದೆಲ್ಲ ತಮಗಾಗಿಯೇ, ತಮ್ಮ ಭಕ್ತರು ಕಳಿಸುತ್ತಿರುವುದು ಎಂದು ವಿವರಿಸಿದರು. ಪ್ರಯಾಣಕಾಲದಲ್ಲಿ ನೀರಿನ ಬದಲಾಗಿ ಎಳನೀರನ್ನೇ ಕುಡಿಯುವಂತೆ ವೈದ್ಯರು ಸ್ವಾಮೀಜಿಯವರಿಗೆ ಹೇಳಿದ್ದರು. ಅದರಂತೆಯೇ ಅವರು ಎಳನೀರನ್ನು ತಾವು ಕುಡಿದುದಲ್ಲದೆ ಸಹಪ್ರಯಾಣಿಕರಿಗೆಲ್ಲ ಹಂಚಿದರು.</p>
  <p>ದಕ್ಷಿಣ ಭಾರತದಲ್ಲಿ ಸ್ವಾಮೀಜಿ ಕೈಗೊಂಡ ವಿಜಯಯಾತ್ರೆ, ಅದರಲ್ಲೂ ಮುಖ್ಯವಾಗಿ ಮದ್ರಾಸಿನಲ್ಲಿ ಅವರು ಮಾಡಿದ ಭಾಷಣಗಳು ಭಾರತೀಯರ ಸುಪ್ತಚೈತನ್ಯವನ್ನು ಬಡಿದೆಬ್ಬಿಸಿ ದುವು. ಸ್ವಾಮೀಜಿ ಭಾರತೀಯರಿಗೆ ಅವರ ಘನತೆಯನ್ನು ತೋರಿಸಿಕೊಟ್ಟರು ; ಹಾಗೆಯೇ ಅವರ ದೌರ್ಬಲ್ಯಗಳನ್ನು ಮನಗಾಣಿಸಿದರು. ವೈಭವಯುತ ಭಾರತೀಯ ಪರಂಪರೆಯತ್ತ ಅವರು ಬೆರಳು ಮಾಡಿ ತೋರಿಸಿದರು. ಜೊತೆಗೆ ಇನ್ನೂ ಹೆಚ್ಚಿನ ವೈಭವಯುತ ಭವಿಷ್ಯದ ಚಿತ್ರವನ್ನು ಮುಂದಿಟ್ಟರು. ಆ ಆದರ್ಶವನ್ನು ಸಿದ್ಧಿಸಿಕೊಳ್ಳಲು ಅನುವಾಗುವಂತೆ ಜನರಲ್ಲಿ ಸ್ಫೂರ್ತಿ ತುಂಬಿ ದರು. ಅವರು ಭಾರತೀಯರಲ್ಲಿ ರಾಷ್ಟ್ರಪ್ರಜ್ಞೆಯನ್ನುಂಟುಮಾಡಿದರು ; ರಾಷ್ಟ್ರಾಭಿಮಾನವನ್ನು ತುಂಬಿದರು.</p>
  <h1>4</h1>
  <h1>ವಂಗಬಂಧುಗಳ ಸಂಗದಲ್ಲಿ</h1>
  <p class="noindent">ಸ್ವಾಮೀ ವಿವೇಕಾನಂದರು ಭಾರತದ ನೆಲದಲ್ಲಿ ಕಾಲಿರಿಸಿದರೆಂಬ ವಾರ್ತೆ ಕೇಳಿದಾಗಿನಿಂದ ಅವರನ್ನು ಬರಮಾಡಿಕೊಳ್ಳಲು ಬಂಗಾಳಕ್ಕೆ ಬಂಗಾಳವೇ ತುದಿಗಾಲಿನಲ್ಲಿ ನಿಂತು ಕಾಯುತ್ತಿತ್ತು. ಅದರಲ್ಲೂ ಕಲ್ಕತ್ತವಂತೂ ಅವರು ಕೊಲಂಬೊದಿಂದ ಮದ್ರಾಸಿನವರೆಗೆ ಅಡಿಯಿಟ್ಟಲ್ಲೆಲ್ಲ ಅವರನ್ನು ಮಾನಸಿಕವಾಗಿ ಅನುಸರಿಸುತ್ತ ಬಂದಿತ್ತು. ಅವರು ನುಡಿದ ನುಡಿಗಳನ್ನು ಅತೀವ ಆಸಕ್ತಿ ಯಿಂದ ಕಿವಿದೆರೆದು ಆಲಿಸುತ್ತಿತ್ತು. ಕೋಮುವಾರು ಶಕ್ತಿಗಳಿಂದ, ಅಸೂಯಾಪರ ವ್ಯಕ್ತಿಗಳಿಂದ ಹಾಗೂ ಅತಿ ಮಡಿವಂತರಿಂದ ಪ್ರೇರಿತವಾದ ಕೆಲವು ಪತ್ರಿಕೆಗಳ ಒಡಕು ದನಿಯನ್ನು ಬಿಟ್ಟರೆ, ಸ್ವಾಮೀಜಿಯವರಿಗಾಗಿ ಸಮಸ್ತ ಬಂಗಾಳದ ಹೃದಯ ಹೆಮ್ಮೆಯಿಂದ ತುಡಿಯುತ್ತಿತ್ತು, ಅಭಿ ಮಾನದಿಂದ ಬೀಗುತ್ತಿತ್ತು. ಎಷ್ಟಾದರೂ ಸ್ವಾಮೀಜಿ ವಂಗಮಾತೆಯ ಹೆಮ್ಮೆಯ ಸುತನಲ್ಲವೆ ? ತಮ್ಮಲ್ಲಿಯೇ ಹುಟ್ಟಿ ತಮ್ಮ ನಡುವೆಯೇ ಬೆಳೆದು ತಮ್ಮ ವಂಗನಾಡಿನ ಹೆಸರನ್ನು ಸಮಸ್ತ ಜಗ ತ್ತಿನ ಉನ್ನತ ಶೃಂಗಕ್ಕೇರಿಸಿದವನನ್ನು ಮರಳಿ ತಮ್ಮಲ್ಲಿಗೆ ಬರಮಾಡಿಕೊಳ್ಳುವೆವೆಂಬ ಭಾವನೆಯೇ ಅವರಲ್ಲಿ ಅನಿರ್ವಚನೀಯ ಆನಂದವನ್ನುಂಟು ಮಾಡುತ್ತಿತ್ತು.</p>
  <p>ಸ್ವಾಮೀಜಿ ಕಲ್ಕತ್ತಕ್ಕೆ ಹಿಂದಿರುಗಿದಾಗ ಅವರಿಗೆ ವೈಭವದ ಸ್ವಾಗತ ನೀಡಿ ಸನ್ಮಾನಿಸಲು ಅಲ್ಲಿನ ಪ್ರಮುಖ ನಾಗರಿಕರು ಸ್ವಾಗತ ಸಮಿತಿಯೊಂದನ್ನು ರಚಿಸಿಕೊಂಡರು. ರಾಜಾ ವಿನಯಕೃಷ್ಣದೇವ್ ಈ ಸಮಿತಿಯ ಅಧ್ಯಕ್ಷರಾದರು. “ಇಂಡಿಯನ್ ಮಿರರ್” ಪತ್ರಿಕೆಯ ಸಂಪಾದಕರಾದ ಬಾಬು ನರೇಂದ್ರನಾಥ ಸೇನ್ ಸಮಿತಿಯ ಗೌರವ ಕಾರ್ಯದರ್ಶಿಗಳಾದರು. ಅತ್ಯುನ್ನತ ಸ್ಥಾನಮಾನ ಗಳನ್ನು ಹೊಂದಿದ್ದ ಇತರ ಐವರು ಸಮಿತಿಯ ಉಪಾಧ್ಯಕ್ಷರುಗಳಾದರು.</p>
  <p>ಇತ್ತ ಸ್ವಾಮೀಜಿ ಕೂಡ ತಾವು ಜನ್ಮವೆತ್ತಿದ ನಗರಕ್ಕೆ ಹಿಂದಿರುಗಿ ಬಂದು ತಮ್ಮ ಚಿರಪರಿಚಿತ ರನ್ನು ಭೇಟಿಯಾಗಲು ಉತ್ಕಂಠಿತರಾಗಿದ್ದರು. ಮದ್ರಾಸಿನಿಂದ ಕಲ್ಕತ್ತದವರೆಗೆ ಸಮುದ್ರಮಾರ್ಗ ವಾಗಿ ಪಯಣಿಸಲು ಅವರು ನಿರ್ಧರಿಸಿದ್ದರು. ಆಗಲೇ ನಿರಂತರ ಸಮಾರಂಭಗಳು–ಭಾಷಣ ಗಳು–ಸಂಭಾಷಣೆಗಳು ಇವುಗಳಿಂದ ಅವರ ಶರೀರ ಜರ್ಜರಗೊಂಡಿತ್ತು. ಈ ಬಗೆಯ ಸಮಾರಂಭಗಳಿಂದ ಪಾರಾಗುವುದಕ್ಕಾಗಿಯೇ ಅವರು ರೈಲು ಪ್ರಯಾಣದ ಬದಲಿಗೆ ಹಡಗು ಪ್ರಯಾಣವನ್ನು ಕೈಗೊಂಡದ್ದು. ಇದರಿಂದಾಗಿ ಒಂದು ವಾರದ ಕಾಲ ಅವರಿಗೆ ಅತ್ಯಗತ್ಯವಾಗಿದ್ದ ವಿಶ್ರಾಂತಿ ದೊರಕುವಂತಾಯಿತು. ಅವರ ದಣಿದ ನರಮಂಡಲಕ್ಕೆ ಇದೊಂದು ವರವೇ ಆಯಿತು.</p>
  <p>ಈ ಪ್ರಯಾಣದ ಸಂದರ್ಭದಲ್ಲಿ ಒಂದು ಸ್ವಾರಸ್ಯದ ಘಟನೆ ನಡೆಯಿತು. ಪ್ರಯಾಣಿಕರ ಪೈಕಿ ಕೆಲವು ಅಮೆರಿಕನ್ ಪಾದ್ರಿಗಳೂ ಇದ್ದರು. ಸ್ವಾಮೀಜಿಯವರ ಜೊತೆಯಲ್ಲಿ ಸಾಗುತ್ತಿದ್ದ ಜೆ. ಜೆ. ಗುಡ್ವಿನ್ ಹಾಗೂ ಸೇವಿಯರ್ ದಂಪತಿಗಳನ್ನು ಕಂಡು ಈ ಪಾದ್ರಿಗಳಿಗೆ ಆಶ್ಚರ್ಯವೋ ಆಶ್ಚರ್ಯ. ಜೊತೆಯಲ್ಲಿ ಸಂಕಟ ಕೂಡ. ತಮ್ಮವರಾದ ಈ ಕ್ರೈಸ್ತರು ಎಲ್ಲಾ ಬಿಟ್ಟು ಈ ಹಿಂದೂ ಸಂನ್ಯಾಸಿಯೊಂದಿಗೆ ಹೊರಟುಬಿಟ್ಟಿದ್ದಾರಲ್ಲ ಎಂದು ಮರುಗಿದರು. “ಹೋಗಲಿ, ಇನ್ನು ಮುಂದಾ ದರೂ ಬುದ್ಧಿ ಕಲಿತು ಜಗತ್ತಿನ ಶ್ರೇಷ್ಠತಮ ಮತವಾದ ಕ್ರೈಸ್ತ ಧರ್ಮಕ್ಕೆ ಹಿಂದಿರುಗಿ ಬನ್ನಿ” ಎಂದು ಅವರಿಗೆ ಬುದ್ಧಿವಾದ ಹೇಳಿದರು. ಅಲ್ಲದೆ ಅವರ ಪರವಾಗಿ ಭಗವಂತನಲ್ಲಿ ಪ್ರಾರ್ಥನೆ ಯನ್ನೂ ಸಲ್ಲಿಸಿದರು. ಆದರೆ ಆ ಪ್ರಾರ್ಥನೆಯಿಂದೇನೂ ಪ್ರಯೋಜನವಾದಂತೆ ಕಾಣಲಿಲ್ಲ.</p>
  <p>ಫೆಬ್ರುವರಿ 18ರಂದು ಸ್ವಾಮೀಜಿಯವರ ಹಡಗು ಬಜ್ಬಜ್ ನಿಲ್ದಾಣವನ್ನು ತಲುಪಿತು. ಮರುದಿನ ಬೆಳಗ್ಗೆ ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಒಂದು ವಿಶೇಷ ಟ್ರೈನಿನಲ್ಲಿ ಸಿಯಾ ಲ್ದಾಕ್ಕೆ ಹೊರಟರು. ಅವರ ದರ್ಶನ ಪಡೆಯಲು ಸಿಯಾಲ್ದಾ ರೈಲು ನಿಲ್ದಾಣದಲ್ಲಿ ಸುಮಾರು ಇಪ್ಪತ್ತು ಸಾವಿರ ಜನ ತುಂಬಿದ್ದರು. ನಗರದ ಪ್ರಮುಖರಿಂದ ಹಿಡಿದು ಸಾಮಾನ್ಯ ಪ್ರಜೆಗಳವರೆಗೆ ಎಲ್ಲ ವರ್ಗಗಳ ಜನರೂ ಅಲ್ಲಿದ್ದರು. ಜನರ ಸಂಭ್ರಮ ಹೇಳತೀರದು. ರೈಲು ನಿಲ್ದಾಣದಲ್ಲಿ ಮಾತ್ರವಲ್ಲದೆ ರಸ್ತೆಯ ಇಕ್ಕೆಲಗಳಲ್ಲಿ, ಮನೆಗಳ ಮಹಡಿಗಳ ಮೇಲೆ–ಹೀಗೆ ಎಲ್ಲೆಲ್ಲೂ ಜನ ಕಿಕ್ಕಿರಿದಿದ್ದರು. ರಸ್ತೆಯುದ್ದಕ್ಕೂ ತಳಿರುತೋರಣಗಳು. ಅಲ್ಲಲ್ಲಿ ಬೃಹತ್ ಕಮಾನುಗಳು. ಅವುಗಳ ಮೇಲೆ ‘ಸ್ವಾಮೀಜಿಯವರಿಗೆ ಜಯವಾಗಲಿ !’ ‘ಜೈ ಶ್ರೀರಾಮಕೃಷ್ಣ !’ ‘ಸುಸ್ವಾಗತ !’ ಎಂದೆಲ್ಲ ಬರೆಯಲಾಗಿತ್ತು. ಇವಲ್ಲದೆ ಅಲ್ಲಲ್ಲಿ ನಿರ್ಮಿಸಲಾಗಿದ್ದ ವಾದ್ಯಕುಟೀರಗಳಿಂದ ಮಂಗಳಧ್ವನಿ ಹೊರಹೊಮ್ಮುತ್ತಿತ್ತು. ಮೆರವಣಿಗೆ ಸಿಯಾಲ್ದಾ ನಿಲ್ದಾಣದಿಂದ ಹ್ಯಾರಿಸನ್ ರಸ್ತೆಯ ಮೂಲಕ ರಿಪ್ಪನ್ ಕಾಲೇಜಿಗೆ ಬರುವ ವ್ಯವಸ್ಥೆಯಾಗಿತ್ತು. ಸ್ವಾಮೀಜಿ ರೈಲಿನಿಂದಿಳಿಯುತ್ತಿದ್ದಂತೆ ಬಾಬು ನರೇಂದ್ರನಾಥ ಸೇನರು ಅವರನ್ನೂ ಅವರ ಸಂಗಡಿಗರನ್ನೂ ಸ್ವಾಗತಿಸಿದರು. ಬಳಿಕ ಅವರನ್ನೆಲ್ಲ ಸುಸಜ್ಜಿತವಾದ ಸಾರೋಟಿನಲ್ಲಿ ಕುಳ್ಳಿರಿಸಿ ಹಾರ ಸಮರ್ಪಣೆ ಮಾಡಿದರು.</p>
  <p>ಸ್ವಾಮೀಜಿ ಹಾಗೂ ಅವರ ಸಂಗಡಿಗರನ್ನು ಹೊತ್ತ ಸಾರೋಟು ನಿಧಾನವಾಗಿ ರಿಪ್ಪನ್ ಕಾಲೇಜಿ ನತ್ತ ಮುಂಬರಿಯುತ್ತಿದ್ದಂತೆ ಅಲ್ಲಿ ನೆರೆದಿದ್ದ ಸಹಸ್ರ ಸಹಸ್ರ ಜನ ಏಕಕಂಠದಿಂದ ಜೈಕಾರ ಘೋಷಣೆ ಮಾಡಿದರು. ನೂರಾರು ಸಾರೋಟುಗಳು ಸ್ವಾಮೀಜಿಯವರ ಸಾರೋಟನ್ನು ಹಿಂಬಾಲಿ ಸಿದುವು. ದಾರಿಯುದ್ದಕ್ಕೂ ಉತ್ಸಾಹಭರಿತರಾದ ಜನರ ಹರ್ಷೋದ್ಗಾರ ನಿರಂತರವಾಗಿ ಕೇಳಿಬರು ತ್ತಲೇ ಇತ್ತು. ಜೊತೆಗೆ ಸಂಗೀತ, ವಾದ್ಯವೃಂದ, ಸಂಕೀರ್ತನೆಗಳೂ ನಡೆಯುತ್ತಿದ್ದುವು. ಈ ಮಧ್ಯೆ ಕೆಲವು ಯುವಕರು ತಮ್ಮ ಆವೇಶವನ್ನು ಹತ್ತಿಕ್ಕಲಾರದೆ ಕುದುರೆಗಳನ್ನು ಬಿಡಿಸಿ ಸಾರೋಟನ್ನು ತಾವೇ ಎಳೆದರು. ಸ್ವಾಮೀಜಿಯವರ ಮುಖ ಶಾಂತ-ಗಂಭೀರ ಭಾವವನ್ನು ಸೂಸುತ್ತಿತ್ತು. ಆದರೆ ಅದರ ನಡುವೆಯೇ ಒಂದು ದಿವ್ಯ ಮಂದಹಾಸವನ್ನು ಅಲ್ಲಿ ಗುರುತಿಸಬಹುದಾಗಿತ್ತು.</p>
  <p>ರಿಪ್ಪನ್ ಕಾಲೇಜಿನ ಬಳಿ ಸ್ವಾಮೀಜಿ ಸಾರೋಟಿನಿಂದಿಳಿಯುತ್ತಿದ್ದಂತೆ ಅಲ್ಲಿ ಸೇರಿದ್ದ ಮತ್ತೊಂದು ಭಾರೀ ಜನಸಮೂಹ ಅವರಿಗೆ ಸ್ವಾಗತ ಕೋರಿತು. ಬಳಿಕ ಅವರನ್ನು ವೇದಿಕೆಯ ಮೇಲಕ್ಕೆ ಕರೆತರಲಾಯಿತು. ಸಾಂಪ್ರದಾಯಿಕ ಸ್ವಾಗತವಾದ ಮೇಲೆ ಕಿವಿಗಡಚಿಕ್ಕುವ ಹರ್ಷೋ ದ್ಗಾರಗಳ ನಡುವೆ ಸ್ವಾಮೀಜಿ ಎದ್ದುನಿಂತರು. ಈಗ ಅವರೊಂದು ಭವ್ಯವಾದ ಭಾಷಣ ಮಾಡುತ್ತಾರೆಂದು ಜನರೆಲ್ಲ ನಿರೀಕ್ಷಿಸುತ್ತಿದ್ದರು. ಆದರೆ ಸ್ವಾಮೀಜಿ ತುಂಬ ಆಯಾಸಗೊಂಡಿದ್ದ ರಿಂದ ಹೆಚ್ಚು ಮಾತನಾಡುವ ಸ್ಥಿತಿಯಲ್ಲಿರಲಿಲ್ಲ. ಆದರೂ ಜನರು ತಮ್ಮ ಮೇಲೆ ತೋರಿದ ಪ್ರೀತ್ಯಾದರಗಳನ್ನು ಕಂಡು ಅವರ ಹೃದಯ ತುಂಬಿ ಬಂದಿತು. ಜೊತೆಗೆ ಅಂದಿನ ಸಮಾರಂಭಕ್ಕೆ ಮೊದಲು ವಿಪರೀತ ನೂಕುನುಗ್ಗಲು ಉಂಟಾಗಿ ಗಲಭೆಯಾಗಿತ್ತು. ಇವುಗಳೊಂದಿಗೆ ಪ್ರಯಾಣದ ಆಯಾಸವೂ ಸೇರಿಕೊಂಡಿತ್ತು. ಆದ್ದರಿಂದ ಸ್ವಾಮೀಜಿ ಕೆಲವೇ ಮಾತುಗಳಲ್ಲಿ ಜನರ ವಿಶ್ವಾಸಕ್ಕಾಗಿ ಕೃತಜ್ಞತೆಗಳನ್ನು ಸಲ್ಲಿಸಿ ತಮ್ಮ ಭಾಷಣವನ್ನು ಮುಕ್ತಾಯಗೊಳಿಸಿದರು.</p>
  <p>ಆದರೆ ಸಭೆ ಇಷ್ಟು ಬೇಗ ಮುಗಿದುಹೋದದ್ದನ್ನು ಕಂಡು ಜನಗಳಿಗೆ ಸ್ವಲ್ಪ ನಿರಾಶೆಯಾಯಿತು. ಈ ಎಲ್ಲ ಗದ್ದಲ-ನೂಕುನುಗ್ಗಲಿನಲ್ಲಿ ಸ್ವಾಮೀಜಿಯವರನ್ನು ಸರಿಯಾಗಿ ಸ್ವಾಗತಿಸಿದಂತಾಗಲಿಲ್ಲ ಎಂದು ಸ್ವಾಗತ ಸಮಿತಿಯವರಿಗೂ ಅನ್ನಿಸಿತು. ಆದ್ದರಿಂದ ಇನ್ನೊಂದು ವಾರದ ಬಳಿಕ ಸಾರ್ವ ಜನಿಕವಾಗಿ, ಕ್ರಮಾಗತವಾಗಿ ಸ್ವಾಗತದ ಕಾರ್ಯಕ್ರಮವನ್ನು ಏರ್ಪಡಿಸಬೇಕೆಂದು ನಿಶ್ಚಯಿಸಿದರು.</p>
  <p>ಸ್ವಾಮೀಜಿ ಹಾಗೂ ಅವರ ಸಂಗಡಿಗರೆಲ್ಲ ತಮ್ಮ ಮನೆಗೆ ಭೇಟಿಯಿತ್ತು, ತಮ್ಮ ಆಹ್ವಾನವನ್ನು ಸ್ವೀಕರಿಸಬೇಕೆಂದು ರಾಯ್ ಪಶುಪತಿನಾಥ್ ಎಂಬ ಗಣ್ಯರು ವಿಶೇಷ ಕೋರಿಕೆ ಸಲ್ಲಿಸಿದ್ದರು. ಅದರಂತೆ ಸ್ವಾಮೀಜಿ ಅಂದು ಮಧ್ಯಾಹ್ನ ಅವರ ಆತಿಥ್ಯ ಸ್ವೀಕರಿಸಿದರು. ಬಳಿಕ ಅವರು ತಮ್ಮ ಸಂಗಡಿಗರೊಂದಿಗೆ ಕಾಶೀಪುರದ ಗೋಪಾಲ್ ಲಾಲ್ ಸೀಲ್ ಎಂಬುವರ ಬಂಗಲೆಗೆ ತೆರಳಿದರು. ನಗರದ ಪ್ರಮುಖ ವರ್ತಕರಾದ ಇವರು, ಗಂಗಾ ತೀರದಲ್ಲಿದ್ದ ತಮ್ಮ ಭಾರೀ ಬಂಗಲೆಯನ್ನು ಸ್ವಾಮೀಜಿ ಹಾಗೂ ಅವರ ಶಿಷ್ಯರ ಉಪಯೋಗಕ್ಕಾಗಿ ಬಿಟ್ಟುಕೊಟ್ಟಿದ್ದರು. ಮಾಚ್R 8ರಂದು ಸ್ವಾಮೀಜಿಯವರು ಕಲ್ಕತ್ತದಿಂದ ಹೊರಡುವವರೆಗೂ ಅವರ ಪಾಶ್ಚಾತ್ಯ ಶಿಷ್ಯರು ಹಾಗೂ ಇನ್ನಿತ ರರು ಇಲ್ಲಿ ಇಳಿದುಕೊಂಡರು.</p>
  <p>ಇತ್ತ ಬಡ ಆಲಂಬಜಾರ್ ಮಠದಲ್ಲಿ ಸಂನ್ಯಾಸೀ ಸೋದರರು ತಮ್ಮ ಪ್ರಿಯ ಗುರುಭಾಯಿ ಯನ್ನು ಬರಮಾಡಿಕೊಳ್ಳಲು ತಮ್ಮದೇ ಆದ ಸರಳ ಸಿದ್ಧತೆಗಳನ್ನು ಮಾಡಿದ್ದರು. ಮಠದ ಮುಂಬಾಗಿಲಿಗೆ ಮಾವಿನ ತೋರಣ-ಬಾಳೆಕಂಬಗಳನ್ನು ಕಟ್ಟಿ, ಒಂದು ಕಲಶವನ್ನಿರಿಸಿದರು. ಆದರೆ ಸ್ವಾಮೀಜಿಯವರನ್ನು ಸ್ವಾಗತಿಸಲು ಮಠದಲ್ಲಿ ಉಳಿದುಕೊಂಡವರು ರಾಮಕೃಷ್ಣಾನಂದರು, ಅಖಂಡಾನಂದರು ಇಬ್ಬರೇ. ಉಳಿದವರೆಲ್ಲ ಅವರನ್ನು ನೋಡಲು ರೈಲು ನಿಲ್ದಾಣಕ್ಕೆ ಓಡಿದ್ದರು. ತಮ್ಮ ನೆಚ್ಚಿನ ನರೇಂದ್ರ ವಿಶ್ವವಿಜೇತನಾಗಿ ಭಾರತಕ್ಕೆ ಹಿಂದಿರುಗುತ್ತಿರುವಾಗ ಅವರೆಲ್ಲ ಮಠ ದಲ್ಲೇ ಕುಳಿತಿರಲು ಸಾಧ್ಯವೆ ? ಸಂಜೆಯ ಹೊತ್ತಿಗೆ ಸ್ವಾಮೀಜಿ ದೊಡ್ಡ ಪರಿವಾರದ ಸಮೇತ ಮಠಕ್ಕೆ ಬಂದು ತಲುಪಿದರು. ಈಗ ಆ ಮಠದಲ್ಲಿ ಅದೇನು ಸಂಭ್ರಮ ! ಅದೇನು ಭಾವೋತ್ಕರ್ಷ! ಆ ಗುರುಭಾಯಿಗಳಿಗೆ ಎಷ್ಟು ಮಾತನಾಡಿದರೂ ತೃಪ್ತಿಯಿಲ್ಲ. ಎಷ್ಟೋ ವರ್ಷಗಳಿಂದ ಬಾಕಿ ಯಿದ್ದ ಮಾತೆಲ್ಲ ಅಷ್ಟು ಬೇಗ ಮುಗಿದುಹೋದೀತೇ ?</p>
  <p>ಸ್ವಾಮೀಜಿ ಕಲ್ಕತ್ತವನ್ನು ತಲುಪಿದ ಮೇಲೆ ಮಾಡಿದ ಮೊದಲ ಕೆಲಸಗಳಲ್ಲೊಂದೆಂದರೆ ತಮ್ಮ ಪರಮ ಪೂಜ್ಯ ತಾಯಿಯನ್ನು ಭೇಟಿಯಾದದ್ದು. ಪಾಶ್ಚಾತ್ಯ ದೇಶಗಳಲ್ಲಿನ ವಿಜಯಯಾತ್ರೆಯನ್ನು ಮುಗಿಸಿ ಬಂದ ಜಗತ್ಪ್ರಸಿದ್ಧ ವಿವೇಕಾನಂದರು ಈಗ ಒಬ್ಬ ಸರಳ ಬಾಲಕನಂತೆ ಮಾತೆಯ ದರ್ಶನಕ್ಕಾಗಿ ಹೋದರು ; ಹಿಂದಿನ ನರೇನನಾಗಿ ಓಡಿಹೋಗಿ ಆಕೆಯ ಪಾದಗಳಿಗೆ ಮಣಿದರು. ಆಗ ಆ ದಿವ್ಯಮಾತೆಯ ಹೃದಯದಲ್ಲಿ ಉಕ್ಕಿಹರಿದ ಆನಂದವನ್ನು ಅಳೆಯಬಲ್ಲವರಾರು !</p>
  <p>ಸ್ವಾಮೀಜಿ ಆಲಂಬಜಾರಿನ ಮಠದಲ್ಲೇ ಉಳಿದುಕೊಂಡರೂ ಪ್ರತಿದಿನ ಬೆಳಗ್ಗೆ ಗೋಪಾಲ್ ಲಾಲ್ ಸೀಲರ ಉದ್ಯಾನಗೃಹಕ್ಕೆ ಬಂದುಬಿಡುತ್ತಿದ್ದರು. ಇಲ್ಲಿ ಅವರ ದರ್ಶನಕ್ಕಾಗಿ ಬೆಳಗಿನಿಂದ ರಾತ್ರಿಯವರೆಗೆ ಜನಪ್ರವಾಹ ಹರಿದುಬರತೊಡಗಿತು. ಬಗೆಬಗೆಯ ಪ್ರಶ್ನೋತ್ತರಗಳು, ವೇದಾಂ ತದ ವಿಚಾರವಾಗಿ ಸಂಭಾಷಣೆಗಳು ನಿರಂತರವಾಗಿ ನಡೆಯುತ್ತಲೇ ಹೋದುವು. ಈ ಮಧ್ಯೆ ಅವರನ್ನು ಅಭಿನಂದಿಸಿ ಬಂದ ತಂತಿಗಳು, ಬೇರೆಬೇರೆ ಊರುಗಳಿಂದ-ಸಂಘಸಂಸ್ಥೆಗಳಿಂದ ಬಂದ ಆಹ್ವಾನಗಳು ಲೆಕ್ಕವಿಲ್ಲದಷ್ಟು. “ನಮ್ಮಲ್ಲಿಗೆ ಬರಬೇಕು, ನಮ್ಮ ಸ್ವಾಗತವನ್ನು ಸ್ವೀಕರಿಸ ಬೇಕು” ಎಂದು ಕೇಳಿಕೊಳ್ಳುವವರೇ ಎಲ್ಲ. ಸ್ವಾಮೀಜಿ ಅಸಂಖ್ಯಾತ ಸಂದರ್ಶಕರೊಡನೆ ಸಂಭಾಷಣೆ ನಡೆಸಿದರು ; ವಿದ್ಯಾವಂತ ವರ್ಗದವರೊಂದಿಗೆ ಶಾಸ್ತ್ರವಿಚಾರಗಳನ್ನು ಚರ್ಚಿಸಿದರು. ಇವುಗಳಿಂದೆಲ್ಲ ಸ್ವಾಮೀಜಿಯವರಿಗೆ ಸಾಕಷ್ಟು ಶ್ರಮವಾಯಿತು. ಇಷ್ಟಾದರೂ ಅವರ ಹೃದಯ ದಣಿಯಲಿಲ್ಲ, ಅವರು ಆನಂದಭರಿತರಾಗಿಯೇ ಇದ್ದರು. ಜನ ಅತ್ಯಂತ ಪ್ರಾಮಾಣಿಕಬುದ್ಧಿ ಯಿಂದ ಆಧ್ಯಾತ್ಮಿಕ ವಿಚಾರಗಳ ಕುರಿತಾಗಿ ತಿಳಿದುಕೊಳ್ಳಲು ಬರುವುದನ್ನು ಕಂಡು ಅವರಿಗೆ ಆನಂದ. ತಮ್ಮ ಭಾರತದ ಜನ ಇಷ್ಟೊಂದು ಧಾರ್ಮಿಕ ಶ್ರದ್ಧೆ ಉತ್ಸಾಹಗಳನ್ನು ತೋರುವುದನ್ನು ಕಂಡು ಆನಂದ. ಆದ್ದರಿಂದ ತಮಗೆಷ್ಟೇ ದಣಿವಾದರೂ ಅದನ್ನೆಲ್ಲ ಮರೆತು ಸರ್ವದಾ ಜನರನ್ನು ನಗುಮೊಗದಿಂದ ಸ್ವಾಗತಿಸಿದರು ; ಅವರ ಧಾರ್ಮಿಕ-ಆಧ್ಯಾತ್ಮಿಕ ಸಮಸ್ಯೆಗಳಿಗೆ ಸಹನೆಯಿಂದ ಉತ್ತರ ನೀಡಿದರು.</p>
  <p>ಫೆಬ್ರುವರಿ 28ನೇ ತಾರೀಕು ಭಾನುವಾರ ಕಲ್ಕತ್ತದ ನಾಗರಿಕರ ಪರವಾಗಿ ವಿವೇಕಾನಂದರಿಗೆ ಸ್ವಾಗತ ಸಮಾರಂಭವನ್ನು ನಡೆಸಲಾಗುವುದೆಂದು ಘೋಷಿಸಲಾಯಿತು. ಸರ್ ರಾಧಾಕಾಂತ ದೇವ್ ಅವರ ಅರಮನೆಯಂತಹ ಬಂಗಲೆಯ ಮುಂದಿನ ಪ್ರಾಂಗಣದಲ್ಲಿ ಈ ಸಮಾರಂಭ. ಆದರೆ ಹಿಂದೆ ಆದಂತೆ ನೂಕುನುಗ್ಗಲು-ಗಲಭೆ ಸಂಭವಿಸದಂತೆ ಈ ಸಲ ಎಲ್ಲ ಏರ್ಪಾಡುಗಳನ್ನೂ ಮಾಡಲಾಗಿತ್ತು. ಪ್ರವೇಶ ಟಿಕೆಟ್ಟಿನ ಮೂಲಕ, ಆದರೆ ಟಿಕೆಟಿಗೆ ಹಣವಿಲ್ಲ, ಪುಕ್ಕಟೆ. ಬೇಕೆಂಬುವರ ಟಿಕೆಟ್ಟನ್ನು ಮೊದಲೇ ಪಡೆದಿರಬೇಕಾಗಿತ್ತು. ಭಾನುವಾರ ಸಂಜೆ ನಾಲ್ಕು ಗಂಟೆಗೆ ಕಾರ್ಯಕ್ರಮ ಆರಂಭವಾಯಿತು. ಸುಮಾರು ನಾಲ್ಕು ಸಾವಿರಕ್ಕೂ ಹೆಚ್ಚು ಜನ ಸೇರಿದ್ದರು. ವೇದಿಕೆಯ ಮೇಲೆ ಆಸೀನರಾಗಿದ್ದ ಗಣ್ಯ ವ್ಯಕ್ತಿಗಳಲ್ಲಿ ಕೆಲವರೆಂದರೆ ಜಸ್ಟಿಸ್ ಚಂದ್ರಮಾಧವಘೋಷ್, ಮಹಾ ರಾಜಾ ಜಗದಿಂದ್ರನಾಥ ರಾಯ್, ಪಂಡಿತ ರಾಮನರೇಂದ್ರನಾಥ ವಿದ್ಯಾನಿಧಿ, ಹಾಗೂ ವಿಶ್ವಕವಿ ಯಾದ ರವೀಂದ್ರನಾಥ ಟಾಗೋರ್. ರಾಜಾ ವಿನಯಕೃಷ್ಣದೇವ್ ಬಹಾದ್ದೂರರು ಅಧ್ಯಕ್ಷತೆ ವಹಿಸಿದ್ದರು. ಬ್ರಿಟಿಷ್ ಸರ್ಕಾರದ ಉನ್ನತ ಅಧಿಕಾರಿಯೊಬ್ಬರು ಸ್ವಾಮೀಜಿಯನ್ನು ಸ್ವಾಗತಿಸಿದರು. ಬಳಿಕ ಅಧ್ಯಕ್ಷರು ತಮ್ಮ ಸ್ಥಾನದಿಂದ ನಾಲ್ಕು ಮಾತುಗಳನ್ನಾಡಿ ಬಿನ್ನವತ್ತಳೆಯನ್ನು ಓದಿದರು. ಅನಂತರ ಆ ಬಿನ್ನವತ್ತಳೆಯನ್ನು ಬೆಳ್ಳಿಯ ಕರಂಡದಲ್ಲಿಟ್ಟು ಸ್ವಾಮೀಜಿಯವರಿಗೆ ಅರ್ಪಿಸ ಲಾಯಿತು. ಈಗ ಸ್ವಾಮೀಜಿ ಎದ್ದು ನಿಂತು ಮಾತಿಗಾರಂಭಿಸಿದರು. ಭಾಷಣಕಲೆಯ ದೃಷ್ಟಿಯಿಂದ ಮತ್ತು ಸ್ವಾಮೀಜಿ ವ್ಯಕ್ತಪಡಿಸಿದ ರಾಷ್ಟ್ರಪ್ರೇಮದ ಭಾವನೆಗಳ ಆಳದ ದೃಷ್ಟಿಯಿಂದ ಅವರ ಈ ಭಾಷಣ ತುಂಬ ಗಮನಾರ್ಹವಾದದ್ದು. ಅವರು ‘ನವಭಾರತದ ಪ್ರವಾದಿ’ ಎಂಬುದನ್ನು ಈ ಭಾಷಣವು ಮತ್ತೊಮ್ಮೆ ಸ್ಪಷ್ಟಪಡಿಸುವಂತಿತ್ತು.</p>
  <p>ಕಲ್ಕತ್ತದ ನಾಗರಿಕರನ್ನುದ್ದೇಶಿಸಿ ಸ್ವಾಮೀಜಿ ನುಡಿದರು : “ಸೋದರರೆ, ನಾನಿಂದು ಇಲ್ಲಿ ನಿಂತಿ ರುವುದು ಒಬ್ಬ ಸಂನ್ಯಾಸಿಯಂತಲ್ಲ ಅಥವಾ ಒಬ್ಬ ಧರ್ಮಪ್ರಸಾರಕನಂತಲ್ಲ. ಬದಲಾಗಿ ನೀವು ಹಿಂದೆ ಕಂಡಿರುವ ಅದೇ ಕಲ್ಕತ್ತದ ಬಾಲಕನಾಗಿ ನಾನಿಲ್ಲಿ ನಿಂತಿದ್ದೇನೆ.” ಬಳಿಕ ಪಾಶ್ಚಾತ್ಯ ರಾಷ್ಟ್ರ ಗಳಲ್ಲಿನ ಕಾರ್ಯದ ಬಗ್ಗೆ ಪ್ರಸ್ತಾಪಿಸಿ, ಸರ್ವಧರ್ಮ ಸಮ್ಮೇಳನಕ್ಕಾಗಿಯೇ ತಾವು ಹೋದದ್ದಲ್ಲ, ಆದರೆ ಅದೊಂದು ಅವಕಾಶವಾಗಿತ್ತು ಅಷ್ಟೆ, ಎಂದು ಹೇಳಿದರು.</p>
  <p>ಸ್ವಾಮೀಜಿಯವರಿಗೆ ನೀಡಲಾದ ಬಿನ್ನವತ್ತಳೆಯಲ್ಲಿ ಶ್ರೀರಾಮಕೃಷ್ಣರಿಗೆ ಶ್ರದ್ಧಾಂಜಲಿಯನ್ನು ಸಲ್ಲಿಸುವ ಮಾತುಗಳಿದ್ದುವು. ಆ ವಿಷಯವನ್ನು ಪ್ರಸ್ತಾಪಿಸಿ ಅವರು ಭಾವಭರಿತರಾಗಿ ನುಡಿದರು, “ಸೋದರರೆ, ನೀವು ನನ್ನ ಹೃದಯದ ಅತ್ಯಂತ ಸೂಕ್ಷ್ಮವಾದ ಭಾವತಂತುವೊಂದನ್ನು ಮಿಡಿದಿ ದ್ದೀರಿ. ಈಗ ತಾನೆ ನೀವು ನನ್ನ ಗುರುದೇವ, ನನ್ನ ಆಚಾರ್ಯ, ನನ್ನ ಜೀವನಾದರ್ಶ, ನನ್ನ ಇಷ್ಟ, ನನ್ನ ಪ್ರಾಣ ಹಾಗೂ ನನ್ನ ದೇವರೇ ಆದ ಶ್ರೀರಾಮಕೃಷ್ಣ ಪರಮಹಂಸರ ಪವಿತ್ರ ನಾಮೋಚ್ಚಾರಣೆ ಯನ್ನು ಮಾಡಿದಿರಿ. ನಾನು ಕಾಯಾ ವಾಚಾ ಮನಸಾ ಯಾವುದಾದರೊಂದು ಸತ್ಕರ್ಮವನ್ನು ಮಾಡಿದ್ದರೆ, ನನ್ನ ಬಾಯಿಂದ ಯಾರಿಗಾದರೂ ಸಹಾಯವಾಗುವಂತಹ ನುಡಿಯೊಂದು ಹೊರ ಬಿದ್ದಿದ್ದರೆ ಅದು ನನ್ನದಲ್ಲ, ಅದೆಲ್ಲ ಅವರದು. ಆದರೆ ನನ್ನ ಬಾಯಿಂದ ಏನಾದರೂ ನಿಂದೆಯ ನುಡಿ ಹೊರಬಿದ್ದಿದ್ದರೆ, ಖಂಡನೆಯ ಮಾತು ಹೊರ ಬಿದ್ದಿದ್ದರೆ ಅದೆಲ್ಲ ನನ್ನದೇ ಹೊರತು ಅವರ ದಲ್ಲ. ದೌರ್ಬಲ್ಯಕಾರಕವಾದದ್ದು ಏನಿದ್ದರೂ ಅದು ನನ್ನದು. ಆದರೆ ಯಾವುದು ಚೈತನ್ಯದಾಯಕ ವಾದುದೊ, ಪವಿತ್ರವಾದುದೊ ಅದೆಲ್ಲ ಅವರ ಶಕ್ತಿಲೀಲೆ, ಅವರ ವಾಣಿ, ಸ್ವಯಂ ಅವರೇ. ಹೌದು ಸ್ನೇಹಿತರೇ, ಆ ಮಹಾನುಭಾವರನ್ನು ಜಗತ್ತಿನ್ನೂ ಅರಿಯಬೇಕಾಗಿದೆ. . . ಅವರ ನೆರಳಲ್ಲಿ ಬೆಳೆದುಬಂದವನು ನಾನು. ನಾನು ಕಲಿತಿರುವುದೆಲ್ಲ ಅವರ ಅಡಿದಾವರೆಗಳಲ್ಲಿ ಕುಳಿತು.”</p>
  <p>ತಮ್ಮ ಭಾಷಣದಲ್ಲಿ ಸ್ವಾಮೀಜಿಯವರು ಶ್ರೀರಾಮಕೃಷ್ಣರ ಬಗ್ಗೆ ಆಡಿದ ಈ ಮಾತುಗಳು ನಿಜಕ್ಕೂ ತುಂಬ ಸತ್ಪರಿಣಾಮ ಬೀರಿದುವು. ‘ಪಾಶ್ಚಾತ್ಯ ದೇಶಗಳಲ್ಲಿ ಸ್ವಾಮೀಜಿ ಕೇವಲ ತಮ್ಮ ಸ್ವಂತ ಭಾವನೆಗಳನ್ನಷ್ಟೇ ಪ್ರಚಾರ ಮಾಡಿದರು, ತಮ್ಮ ಗುರುದೇವನಾದ ಶ್ರೀರಾಮಕೃಷ್ಣರ ಬಗ್ಗೆ ಹಾಗೂ ಅವರ ಸಂದೇಶದ ಬಗ್ಗೆ ಪ್ರಸ್ತಾಪಿಸಲೇ ಇಲ್ಲ’ ಎಂದು ಕಟುವಾಗಿ ಟೀಕಿಸಿದ ಅನೇಕರು ಬಂಗಾಳದಲ್ಲಿದ್ದರು. ಆದರೆ ಅದಕ್ಕೆ ಕಾರಣಗಳಿವೆ ಎಂಬುದು ಇವರಿಗೆ ತಿಳಿಯದು. ಮೊದಲನೆ ಯದಾಗಿ, ಜನರನ್ನು ವ್ಯಕ್ತಿನಿಷ್ಠರನ್ನಾಗಿಸುವುದಕ್ಕಿಂತ ತತ್ತ್ವನಿಷ್ಠರನ್ನಾಗಿಸುವುದು ಉತ್ತಮ ಎಂಬುದು ಸ್ವಾಮೀಜಿಯವರ ನಿಶ್ಚಿತ ಅಭಿಮತ. ಎರಡನೆಯದಾಗಿ, ಶ್ರೀರಾಮಕೃಷ್ಣರ ಬಗ್ಗೆ ಪ್ರಚಾರ ಮಾಡಲು ಕಾಲವಿನ್ನೂ ಪಕ್ವವಾಗಿರಲಿಲ್ಲ. ಮೂರನೆಯದಾಗಿ, ಶ್ರೀರಾಮಕೃಷ್ಣರ ಬಗ್ಗೆ ಮಾತನಾಡ ಹೊರಟಾಗಲೆಲ್ಲ ಸ್ವಾಮೀಜಿಯವರಿಗೆ ಭಾವ ತುಂಬಿಬಂದು ಮಾತೇ ಹೊರಡದಂತಾ ಗುತ್ತಿತ್ತು. ಆದ್ದರಿಂದ ಜನ ತಿಳಿದಂತೆ ಸ್ವಾಮೀಜಿ ಶ್ರೀರಾಮಕೃಷ್ಣರ ಬಗ್ಗೆ ಹೆಚ್ಚಾಗಿ ಮಾತನಾಡ ದಿದ್ದುದು ಭಕ್ತಿಯ ಅಭಾವದಿಂದಾಗಿಯಲ್ಲ, ಭಕ್ತಿಯ ಆಧಿಕ್ಯದಿಂದಾಗಿ ! ಆದರೆ ಮದ್ರಾಸು ಹಾಗೂ ಕಲ್ಕತ್ತಗಳಲ್ಲಿ ಅವರು ಮಾಡಿದ ಭಾಷಣಗಳು ಜನರ ತಪ್ಪು ಕಲ್ಪನೆಯನ್ನು ಹೋಗಲಾಡಿ ಸಿದುವು, ಟೀಕೆಗಾರರ ಬಾಯಿ ಮುಚ್ಚಿಸಿದುವು.</p>
  <p>ಶ್ರೀರಾಮಕೃಷ್ಣರ ಬಗ್ಗೆ ಹೇಳಿದ ಬಳಿಕ ಸ್ವಾಮೀಜಿಯವರು ಕಲ್ಕತ್ತದ ಯುವಕರನ್ನುದ್ದೇಶಿಸಿ ನುಡಿದರು, “ಉತ್ತಿಷ್ಠತ, ಜಾಗ್ರತ, ಪ್ರಾಪ್ಯ ವರಾನ್ ನಿಬೋಧತ ! ಕಲ್ಕತ್ತದ ಯುವಕರೇ, ಏಳಿ, ಎಚ್ಚರಗೊಳ್ಳಿ. ಸಮಯ ಸನ್ನಿಹಿತವಾಗುತ್ತಿದೆ. ನಿರ್ಭೀತರಾಗಿ, ಆಗ ಮಾತ್ರ ನಮ್ಮ ಕೆಲಸ ಪರಿ ಪೂರ್ಣವಾಗುತ್ತದೆ. ನಮ್ಮ ದೇಶಕ್ಕೆ ಅದ್ಭುತ ತ್ಯಾಗಿಗಳು ಬೇಕಾಗಿದ್ದಾರೆ. ಯುವಕರು ಮಾತ್ರ ಇದನ್ನು ಮಾಡಬಲ್ಲರು. ಆಶಿಷ್ಠ ದೃಢಿಷ್ಠ ಬಲಿಷ್ಠರಾದ ಮೇಧಾವಿಗಳಿಗೆ ಮಾತ್ರವೇ ಈ ಕೆಲಸ ಮೀಸಲಾಗಿದೆ. ಕಲ್ಕತ್ತದಲ್ಲಿ ಇಂತಹ ನೂರಾರು, ಸಾವಿರಾರು ಯುವಕರಿದ್ದೀರಿ. ಏಳಿ, ಜಾಗೃತ ರಾಗಿ !</p>
  <p>“ನಾನಿನ್ನೂ ಏನನ್ನೂ ಮಾಡಿಲ್ಲ. ಕಾರ್ಯವನ್ನು ನೀವು ಸಾಧಿಸಬೇಕಾಗಿದೆ. ನಾಳೆ ನಾನು ಸತ್ತರೂ ಕಾರ್ಯ ನಿಲ್ಲುವುದಿಲ್ಲ. ಸಹಸ್ರಾರು ಜನರು ಕೆಲಸಕ್ಕೆ ಕೈಹಾಕಿ ನನ್ನ ಕಲ್ಪನೆಗೂ ಅತೀತವಾಗಿ ಕೆಲಸ ಮಾಡುತ್ತ ಹೋಗುವರೆಂದು ನಾನು ದೃಢವಾಗಿ ನಂಬಿದ್ದೇನೆ. ನನಗೆ ನನ್ನ ದೇಶದಲ್ಲಿ ವಿಶ್ವಾಸವಿದೆ. ಅದರಲ್ಲೂ ನಮ್ಮ ಯುವಕರಲ್ಲಿ ನನಗೆ ಹೆಚ್ಚಿನ ವಿಶ್ವಾಸವಿದೆ. ಕಳೆದ ಹತ್ತು ವರ್ಷಗಳ ಕಾಲ ಭರತಖಂಡವನ್ನೆಲ್ಲ ಸಂಚರಿಸಿದ್ದೇನೆ. ಭರತಖಂಡವನ್ನು ಉನ್ನತ ಆಧ್ಯಾತ್ಮಿಕ ಶಿಖರಕ್ಕೆ ಸಾಗಿಸುವ ಶಕ್ತಿ ಯುವಕರಿಂದಲೇ ಬರುವುದೆಂಬುದು ನನ್ನ ದೃಢ ನಂಬಿಕೆ. ಅನಂತ ಶ್ರದ್ಧೆ-ಉತ್ಸಾಹಗಳಿಂದ ತುಂಬಿ ತುಳುಕಾಡುವ ಯುವಜನಾಂಗದಿಂದ ನಮ್ಮ ಸನಾತನ ತತ್ತ್ವಗಳನ್ನು ಪ್ರಚಾರ ಮಾಡ ಬಲ್ಲವರು ಉದಿಸುತ್ತಾರೆ. ನಿಮ್ಮ ಮುಂದಿರುವ ಬೃಹತ್ತರ ಕಾರ್ಯವೇ ಇದು. ಏಳಿ, ಎಚ್ಚರ ಗೊಳ್ಳಿ, ಗುರಿ ಮುಟ್ಟುವವರೆಗೂ ನಿಲ್ಲದಿರಿ !</p>
  <p>“ಧೈರ್ಯಗುಂದದಿರಿ ; ಮಾನವ ಇತಿಹಾಸದಲ್ಲೆಲ್ಲ ಮಹಾಶಕ್ತಿ ಕಂಡುಬಂದದ್ದು ಜನ ಸಾಮಾನ್ಯರಲ್ಲೇ. ಜಗತ್ತಿನ ಮಹಾ ವಿಭೂತಿಗಳೆಲ್ಲ ಜನಿಸಿದುದು ಅಂಥವರ ನಡುವೆಯೇ. ಈಗಲೂ ಅಂತಹ ಮಹಾಪುರುಷರು ನಿಮ್ಮ ನಡುವೆ ಉದಿಸಬೇಕಾಗಿದೆ. ಯಾವುದಕ್ಕೂ ಅಂಜ ಬೇಡಿ. ನೀವು ಅದ್ಭುತ ಕಾರ್ಯಗಳನ್ನು ಸಾಧಿಸುವಿರಿ. ಆದರೆ ಅಂಜಿದೊಡನೆಯೇ ನೀವು ಕೆಲಸಕ್ಕೆ ಬಾರದವರಾಗುತ್ತೀರಿ. ಈ ಅಂಜಿಕೆ ಎಂಬುದೇ ಎಲ್ಲಕ್ಕಿಂತ ದೊಡ್ಡ ಮೂಢನಂಭಿಕೆ. ನಿಮ್ಮ ಕಷ್ಟಗಳಿಗೆಲ್ಲ ಕಾರಣ ಈ ಅಂಜಿಕೆ. ನಿರ್ಭಯತೆ ಎಂಬುದು ನಿಮಗೆ ಕ್ಷಣಮಾತ್ರದಲ್ಲಿ ಸ್ವರ್ಗವನ್ನೇ ತಂದುಕೊಡಬಲ್ಲುದು. ಆದ್ದರಿಂದ ಏಳಿ, ಎಚ್ಚರಗೊಳ್ಳಿ, ಗುರಿ ಮುಟ್ಟುವವರೆಗೂ ನಿಲ್ಲದಿರಿ !”</p>
  <p>“ಮಹಾಜನರೇ, ನೀವು ನನ್ನ ಮೇಲೆ ತೋರಿದ ವಿಶ್ವಾಸಕ್ಕೆ ನಿಮಗೆ ಮತ್ತೊಮ್ಮೆ ನನ್ನ ಧನ್ಯ ವಾದಗಳು. ನಾನು ಈ ಜಗತ್ತಿಗೆ ಸ್ವಲ್ಪವಾದರೂ ಪ್ರಯೋಜನಕ್ಕೆ ಬರುವಂತಾಗಬೇಕು, ಎಲ್ಲಕ್ಕಿಂತ ಹೆಚ್ಚಾಗಿ ನನ್ನ ದೇಶಕ್ಕೆ ನನ್ನ ದೇಶಬಾಂಧವರಿಗೆ ಒಂದಿನಿತಾದರೂ ನೆರವಾಗಬೇಕು ಎಂಬುದೇ ನನ್ನ ಇಚ್ಛೆ ; ಇದೇ ನನ್ನಂತರಂಗದ ತೀವ್ರ ಆಕಾಂಕ್ಷೆ.”</p>
  <p>ಈ ಸಮಾರಂಭ ನಡೆದ ಕೆಲದಿನಗಳಲ್ಲೇ, ಎಂದರೆ ಮಾಚ್R ನಾಲ್ಕರಂದು ಗುರುವಾರ, ಸ್ವಾಮೀಜಿ ಕಲ್ಕತ್ತದಿಂದ ತಮ್ಮ ಎರಡನೇ ಸಾರ್ವಜನಿಕ ಭಾಷಣ ಮಾಡಿದರು. ಸ್ಟಾರ್ ಥಿಯೇಟರಿನಲ್ಲಿ ಅವರು ಮಾಡಿದ ಭಾಷಣದ ವಿಷಯ “ವೇದಾಂತದ ವಿವಿಧ ಮುಖಗಳು.” ಧಾರ್ಮಿಕ ವಿಚಾರಗಳ ಕುರಿತಾದ ಭಾಷಣಗಳನ್ನು ಮಾಡಲು ಅವರಿಗೀಗ ಸ್ವಲ್ಪವೂ ಇಷ್ಟವಿರ ಲಿಲ್ಲ. ಅವರ ಮನಸ್ಸೀಗ ಜನರ ದಾರಿದ್ರ್ಯವನ್ನು ಕುರಿತಾ ಚಿಂತೆಯಲ್ಲಿ ತೊಡಗಿತ್ತು. ಅಲ್ಲದೆ ಭೀಕರ ಕ್ಷಾಮ ಬೇರೆ ಆವರಿಸಿ ಉತ್ತರ ಹಾಗೂ ಮಧ್ಯ ಭಾರತದಲ್ಲಿ ಲಕ್ಷಾಂತರ ಮಾನವ ಜೀವಗಳನ್ನು ಆಹುತಿ ತೆಗೆದುಕೊಳ್ಳುತ್ತಿತ್ತು. “ಧರ್ಮಬೋಧನೆಯು ಬರಿಹೊಟ್ಟೆಗಲ್ಲ !” ಎಂಬ ಶ್ರೀರಾಮಕೃಷ್ಣರ ಮಾತು ಅವರ ಕಿವಿಯಲ್ಲೀಗ ಮಾರ್ದನಿಗೊಳ್ಳುತ್ತಿತ್ತು. ಆದರೂ ಸ್ವಾಮೀಜಿ ಕಲ್ಕತ್ತದ ನಾಗರಿಕರ ಬೇಡಿಕೆಗೆ ಮಣಿದು ಈ ಉಪನ್ಯಾಸವನ್ನು ನೀಡಲೊಪ್ಪಿದರು. ಅಲ್ಲದೆ, ಅವರು ಯಾವ ತಮ್ಮ ವಿನೂತನ ವ್ಯಾಖ್ಯಾನಗಳಿಂದ ಹಿಂದೂಧರ್ಮವನ್ನು, ವೇದಾಂತವನ್ನು ಜನಪ್ರಿಯ ಗೊಳಿಸಿದರೋ, ವಿಖ್ಯಾತಿಗೊಳಿಸಿದರೋ, ಆ ವ್ಯಾಖ್ಯಾನವನ್ನು ತಾವೂ ಕೇಳಬೇಕೆಂದು ಕಲ್ಕತ್ತದ ಜನ ಬಯಸಿದ್ದು ಸಹಜವೇ ಅಲ್ಲವೆ ? ಅಲ್ಲದೆ, ಅವರು ಬೋಧಿಸಿದಂತಹ ವೇದಾಂತವೇ ಹಿಂದೂಧರ್ಮದ ಸಾರಸರ್ವಸ್ವವಲ್ಲ ಎಂಬ ಟೀಕೆ ಕೇಳಿ ಬಂದಿತ್ತು. ಅದಕ್ಕೀಗ ಉತ್ತರಿಸಲು ಹಾಗೂ ತಮ್ಮ ನಿಲುವನ್ನು ಸಮರ್ಥಿಸಿಕೊಳ್ಳಲು ಇದೊಂದು ಅವಕಾಶವೆಂದು ಸ್ವಾಮೀಜಿ ಭಾವಿಸಿದರು.</p>
  <p>ಸಮಾರಂಭವನ್ನು ಶಿಸ್ತುಬದ್ಧವಾಗಿ ನಡೆಸುವ ಉದ್ದೇಶದಿಂದ ಈ ಭಾಷಣಕ್ಕೆ ಪ್ರವೇಶ ಶುಲ್ಕ ವನ್ನು ನಿಗದಿಪಡಿಸಲಾಗಿತ್ತು–ಬೆಲೆ ರೂ. 2, ರೂ. 1, ಮತ್ತು ಎಂಟಾಣೆ. ಸಮಾಜದ ಉನ್ನತ ವರ್ಗದ ಗೌರವಾನ್ವಿತ ಸಭಿಕರಿಂದ ಸಭಾಂಗಣ ತುಂಬಿಹೋಗಿತ್ತು. ಸುಮಾರು ಒಂದೂವರೆ ಗಂಟೆಗಳ ಕಾಲ ಸಾಗಿದ ಈ ಭಾಷಣವು ತತ್ತ್ವಶಾಸ್ತ್ರವನ್ನು ಕುರಿತ ಅವರ ಅತ್ಯುತ್ಕೃಷ್ಟ ಭಾಷಣ ಗಳಲ್ಲೊಂದಾಗಿತ್ತು. ಶ್ರೀಯುತ ನರೇಂದ್ರನಾಥ ಸೇನರು ಅಧ್ಯಕ್ಷತೆ ವಹಿಸಿದರು. ಇವರಲ್ಲದೆ ಇತರ ಹಲವಾರು ಗಣ್ಯವ್ಯಕ್ತಿಗಳು ಅಲ್ಲಿ ಉಪಸ್ಥಿತರಿದ್ದರು.</p>
  <p>ಸ್ವಾಮೀಜಿಯವರ ಮೊದಲ ಕೆಲವು ಮಾತುಗಳೇ ಶ್ರೋತೃಗಳಲ್ಲಿ ವಿದ್ಯುತ್ ಸಂಚಾರವನ್ನು ಉಂಟುಮಾಡಿದುವು : “ಯಾವ ಅಗಾಧ ಕಾಲಗರ್ಭದೊಳಕ್ಕೆ–ಚಾರಿತ್ರಿಕ ದಾಖಲೆಗಳ ಮಾತು ಹಾಗಿರಲಿ–ಪರಂಪರಾಗತವಾದ ಅಂತೆಕಂತೆಯ ಕಥೆಗಳ ಮಂದಪ್ರಕಾಶವೂ ತೂರಿಹೋಗಲಾ ರದೋ, ಆ ಆಳದಿಂದಲೂ ಉಜ್ವಲ ಕಾಂತಿಯೊಂದು ನಿರಂತರವಾಗಿ ಹೊಮ್ಮಿ ಬರುತ್ತಿದೆ. ಆ ಕಾಂತಿಯು ಬಾಹ್ಯಪ್ರಕೃತಿಯ ಪ್ರಭಾವಕ್ಕನುಗುಣವಾಗಿ ಕೆಲವೊಮ್ಮೆ ಮಂದವಾದರೂ ಎಂದಿಗೂ ನಾಶವಾಗದೆ ಸ್ಥಿರವಾಗಿ ಪ್ರಕಾಶಿಸುತ್ತಿದೆ. ಯಾರ ಕಣ್ಣಿಗೂ ಕಾಣದಂತೆ, ಯಾರ ಅರಿವಿಗೂ ಬಾರ ದಂತೆ ಉದುರಿ, ಅತಿ ಸುಂದರ ಗುಲಾಬಿಯೊಂದನ್ನು ಅರಳಿಸುವ ಮುಂಜಾನೆಯ ಹಿಮಮಣಿ ಯಂತೆ ಈ ಜ್ಯೋತಿಕಿರಣಗಳು ಭರತಖಂಡವನ್ನು ಮಾತ್ರವಲ್ಲದೆ ಸಮಸ್ತ ಭಾವನಾಪ್ರಪಂಚ ವನ್ನೇ ಮೌನವಾಗಿ, ಮೃದುವಾಗಿ, ಆದರೆ ಅತಿ ಪ್ರಬಲವಾಗಿ ಆವರಿಸಿವೆ–ಉಪನಿಷತ್ತುಗಳ ಬೋಧನೆ ಇಂಥದು, ವೇದಾಂತದ ಬೋಧನೆ ಇಂಥದು.”</p>
  <p>“ವೇದಾಂತ ದರ್ಶನವು ಆಧ್ಯಾತ್ಮಿಕ ರಾಜ್ಯದಲ್ಲಿ ಮಾನವನು ಮಾಡಿದ ಪ್ರಥಮ ಆವಿಷ್ಕಾರ ಮತ್ತು ಅದೇ ಪರಾಕಾಷ್ಠೆ ಕೂಡ ಎಂದು ನಾನು ಧೈರ್ಯವಾಗಿ ಹೇಳುತ್ತೇನೆ. ಈ ವೇದಾಂತವೆಂಬ ಮಹಾಸಾಗರದಿಂದ ಕಾಲಕಾಲಕ್ಕೆ ಅಲೆಗಳೆದ್ದು ಪೂರ್ವ ಪಶ್ಚಿಮ ದೇಶಗಳಿಗೆ ಪಸರಿಸಿವೆ. ಸಾಂಖ್ಯ ದರ್ಶನವು ಪುರಾತನ ಗ್ರೀಕರ ಮೇಲೆ ನಿಸ್ಸಂದೇಹವಾಗಿ ತನ್ನ ಪ್ರಭಾವವನ್ನು ಬೀರಿತು. . . ಸಾಂಖ್ಯ ಮತ್ತು ಇತರ ದರ್ಶನಗಳೆಲ್ಲ ಪ್ರತಿಷ್ಠಿತವಾಗಿರುವುದು ಉಪನಿಷತ್ತುಗಳ ಮೇಲೆಯೇ. ಭರತ ಖಂಡದಲ್ಲಿ ಹಿಂದೆ ಇದ್ದ ಹಾಗೂ ಈಗಲೂ ಇರುವ ಅಸಂಖ್ಯಾತ ಮತಪಂಗಡಗಳೆಲ್ಲಕ್ಕೂ ಒಂದು ಸಾಮಾನ್ಯ ಪ್ರಮಾಣ, ಒಂದು ಸಾಮಾನ್ಯ ನೆಲೆ ಎಂದರೆ ಅದು ಉಪನಿಷತ್ತು. . . ಯಾರು ಉಪನಿಷತ್ತನ್ನು ಅನುಸರಿಸುವುದಿಲ್ಲವೊ ಅವರನ್ನು ಹಿಂದೂಗಳೆನ್ನುವಂತಿಲ್ಲ. ಜೈನ ಹಾಗೂ ಬೌದ್ಧ ಮತಸ್ಥರೂ ಉಪನಿಷತ್ತುಗಳನ್ನು ಪ್ರಮಾಣವಾಗಿ ಸ್ವೀಕರಿಸದಿದ್ದುದರಿಂದಲೇ ಭರತ ಖಂಡದಲ್ಲಿ ಅವರಿಗೆ ಸ್ಥಳವಿಲ್ಲದಂತಾಯಿತು. ಆದ್ದರಿಂದ ನಮಗೆ ತಿಳಿದಿರಲಿ ತಿಳಿಯದಿರಲಿ, ವೇದಾಂತವು ಹಿಂದೂ ಧರ್ಮದ ಸಕಲ ಮತಪಂಗಡಗಳೊಳಕ್ಕೂ ಪ್ರವೇಶಿಸಿದೆ. ನಮಗೆ ತಿಳಿದೋ ತಿಳಿಯದೆಯೋ ನಾವು ವೇದಾಂತವನ್ನೇ ಆಲೋಚಿಸುತ್ತೇವೆ, ವೇದಾಂತದಲ್ಲೇ ಜೀವಿಸುತ್ತೇವೆ, ವೇದಾಂತವನ್ನೇ ಉಸಿರಾಡುತ್ತೇವೆ, ವೇದಾಂತದಲ್ಲೇ ಕೊನೆಯುಸಿರೆಳೆಯುತ್ತೇವೆ.</p>
  <p>“ಹೀಗಿರುವಾಗ ಈ ಭಾರತದಲ್ಲಿ, ಅದರಲ್ಲೂ ಹಿಂದೂಗಳ ಮುಂದೆ ವೇದಾಂತವನ್ನು ಬೋಧಿ ಸುವುದು ಅಸಂಗತವಾಗಿ ಕಾಣಬಹುದು. ಆದರೆ ನಿಜವಾಗಿಯೂ ಬೋಧಿಸಬೇಕಾಗಿರುವುದೆಂದರೆ ಇದೊಂದನ್ನೇ. ಮತ್ತು ಈ ಕಾಲಕ್ಕೆ ಅದರ ಬೋಧನೆಯು ಅತ್ಯಾವಶ್ಯಕವಾಗಿದೆ. ನಾನು ಆಗಲೇ ಹೇಳಿದಂತೆ ಎಲ್ಲ ಹಿಂದೂ ಪಂಗಡಗಳೂ ಉಪನಿಷತ್ತಿಗೆ ಅಧೀನವಾಗಿರಬೇಕು. ಆದರೆ ಈ ಪಂಗಡಗಳಲ್ಲಿ ಎಷ್ಟೋ ಪರಸ್ಪರ ವಿರೋಧಾಭಿಪ್ರಾಯಗಳಿವೆ. ಎಷ್ಟೋ ವೇಳೆ ನಮ್ಮ ಪುರಾತನ ಪುಷಿಗಳಿಗೂ ಕೂಡ ಉಪನಿಷತ್ತುಗಳ ಹಿಂದಿನ ಏಕಸೂತ್ರತೆ ಅರಿವಿಗೆ ಬಾರದೆ ಹೋಯಿತು. ಅನೇಕ ವೇಳೆ ಈ ಪುಷಿಗಳ ನಡುವೆಯೂ ತಿಕ್ಕಾಟಗಳುಂಟಾದುವು. ಆದರೆ, ಉಪನಿಷತ್ತುಗಳ ಬೋಧನೆಗಳ ಹಿಂದಿನ ಏಕಸೂತ್ರತೆಯನ್ನು–ಅವು ದ್ವೈತವಾಗಿರಲಿ, ವಿಶಿಷ್ಟಾದ್ವೈತವಾಗಿರಲಿ ಅಥವಾ ಇನ್ನಾವುದೇ ಆಗಿರಲಿ–ಎತ್ತಿಹಿಡಿಯುವ ಸೂಕ್ತ ವ್ಯಾಖ್ಯಾನವೊಂದನ್ನು ನೀಡಲು ಕಾಲ ಸನ್ನಿಹಿತವಾಗಿದೆ. ಈ ಸತ್ಯವನ್ನು ಇಡೀ ಭಾರತಕ್ಕೆ ಮಾತ್ರವಲ್ಲ, ಸಮಸ್ತ ಜಗತ್ತಿಗೇ ತೋರಿಸಿಕೊಡ ಬೇಕಾಗಿದೆ.</p>
  <p>“ಭಗವಂತನ ಕೃಪೆಯಿಂದ ಒಬ್ಬ ಮಹಾತ್ಮನ ಪದತಲದಲ್ಲಿ ಕುಳಿತು ಕಲಿಯುವ ಸೌಭಾಗ್ಯ ನನಗೆ ದೊರಕಿತ್ತು. ಅವರ ಇಡೀ ಜೀವನವೇ ಉಪನಿಷತ್ತಿನ ಹಿಂದಿರುವ ಏಕಸೂತ್ರತೆಯನ್ನು ತೋರಿಸಿಕೊಡುವ ವ್ಯಾಖ್ಯಾನವಾಗಿತ್ತು. ಅವರ ಉಪದೇಶಗಳಿಗಿಂತ ಸಾವಿರ ಪಾಲು ಹೆಚ್ಚಾಗಿ ಅವರ ಜೀವನವೇ ಉಪನಿಷತ್ತುಗಳಿಗೆ ಬರೆದ ಸಚೇತನ ಭಾಷ್ಯದಂತಿತ್ತು ; ಉಪನಿಷತ್ತುಗಳ ತತ್ತ್ವವೇ ಮಾನವರೂಪದಿಂದ ಮೈದಳೆದಂತಿತ್ತು. ಬಹುಶಃ ಆ ಸಮನ್ವಯತೆಯು ನನ್ನಲ್ಲೂ ಸ್ವಲ್ಪ ಇರಬಹುದು. ಆದರೆ ಅದನ್ನು ವಿವರಿಸಲು ನನಗೆ ಸಾಧ್ಯವಾಗುವುದೋ ಇಲ್ಲವೋ ತಿಳಿ ಯದು. ಆದರೆ, ‘ವೇದಾಂತದ ವಿಭಿನ್ನ ಶಾಖೆಗಳು ಪರಸ್ಪರ ವಿರುದ್ಧವಾದವುಗಳಲ್ಲ, ಒಂದು ಮತ್ತೊಂದರ ಪೂರೈಕೆ ; ಮತ್ತು ತತ್ತ್ವಮಸಿ ಎಂಬ ಅದ್ವೈತ ಶಿಖರವನ್ನು ಮುಟ್ಟುವವರೆಗೆ ಒಂದು ಮತ್ತೊಂದಕ್ಕೆ ಒಯ್ಯುವ ಮೆಟ್ಟಿಲು’ ಎಂಬುದನ್ನು ತೋರುವುದೇ ನನ್ನ ಉದ್ದೇಶ, ನನ್ನ ಜೀವನದ ಗುರಿ.”</p>
  <p>ಹೀಗೆ ಸ್ವಾಮೀಜಿ ಅಂದಿನ ತಮ್ಮ ಒಂದೂವರೆ ಗಂಟೆಯ ಸುದೀರ್ಘ ಭಾಷಣದಲ್ಲಿ ಉಪನಿ ಷತ್ತುಗಳ ಪ್ರಮುಖ ಲಕ್ಷಣಗಳು, ಬ್ರಹ್ಮಸೂತ್ರಗಳು ಹಾಗೂ ಭಗವದ್ಗೀತೆಯ ಮಹತ್ವ–ಇವು ಗಳನ್ನು ವಿವರಿಸಿದರು. ಬಳಿಕ ಶಾಸ್ತ್ರಗಳಿಗೆ ವಿವಿಧ ಭಾಷ್ಯಕಾರರು ಬರೆದಿರುವ ಭಾಷ್ಯಗಳ ಲಕ್ಷಣ ಗಳನ್ನೂ ಅವುಗಳ ಯುಕ್ತಾಯುಕ್ತತೆಯನ್ನೂ ತಿಳಿಸಿದರು. ಭಾರತೀಯ ತತ್ತ್ವಶಾಸ್ತ್ರವನ್ನು ಪಾಶ್ಚಾತ್ಯ ತತ್ತ್ವಶಾಸ್ತ್ರದೊಂದಿಗೆ ಹೋಲಿಸಿ, ಪಾಶ್ಚಾತ್ಯ ತತ್ತ್ವಶಾಸ್ತ್ರದ ಅರ್ಥಹೀನತೆ-ಪೊಳ್ಳುತನಗಳನ್ನು ಬಯಲಿಗೆಳೆದರು. ತ್ಯಾಗದ ಮಹತ್ವವನ್ನು ಎತ್ತಿಹಿಡಿಯುತ್ತ ಸ್ವಾಮೀಜಿ ಹೇಳಿದರು, “ತ್ಯಾಗ ! ಇದೇ ಭಾರತದ ಬಾವುಟ, ಹಿಂದೂ ಧರ್ಮದ ಲಾಂಛನ. . . ಹಿಂದೂಗಳೇ, ಆ ಬಾವುಟವು ನಿಮ್ಮ ಕೈಜಾರಲು ಬಿಡದಿರಿ ! ಅದನ್ನು ಮೇಲೆತ್ತಿ ಹಿಡಿಯಿರಿ. ನೀವು ದುರ್ಬಲರಾಗಿದ್ದು, ತ್ಯಾಗ ಮಾಡಲು ನಿಮ್ಮಿಂದ ಸಾಧ್ಯವಿಲ್ಲವಾದರೂ, ಆದರ್ಶವನ್ನು ಮಾತ್ರ ಕೆಳಗಿಳಿಸಬೇಡಿ. ‘ನಾನು ದುರ್ಬಲ, ನಾನು ತ್ಯಾಗ ಮಾಡಲಾರೆ’ ಎಂದು ನೇರವಾಗಿ ಹೇಳಿಬಿಡಿ. ಅದನ್ನು ಬಿಟ್ಟು ಇಲ್ಲಸಲ್ಲದ ವಾದ ಹೂಡುತ್ತ, ಶಾಸ್ತ್ರಾರ್ಥವನ್ನು ತಿರಿಚುತ್ತ, ಅರಿಯದವರ ಕಣ್ಣಿಗೆ ಮಣ್ಣೆರಚುತ್ತ ಬೂಟಾಟಿಕೆ ಯಾಡಬೇಡಿ. . . ಏಕೆಂದರೆ ತ್ಯಾಗದ ಈ ಆದರ್ಶವು ಶ್ರೇಷ್ಠವಾದುದು, ಅತ್ಯುತ್ಕೃಷ್ಟವಾದುದು. ಆ ಪ್ರಯತ್ನದಲ್ಲಿ ಲಕ್ಷಾಂತರ ಜನ ಸೋತರೇನಂತೆ ! ಹತ್ತು ಜನ ಅಥವಾ ಕೇವಲ ಇಬ್ಬರೇ ಸೈನಿ ಕರು ವಿಜಯಿಗಳಾಗಿ ಹಿಂದಿರುಗಿದರಾಯಿತಲ್ಲವೆ ? ಅಲ್ಲದೆ, ಈ ಪ್ರಯತ್ನದಲ್ಲಿ ಮಡಿದ ಲಕ್ಷಾಂ ತರ ಜನರೂ ಧನ್ಯರೇ ಸರಿ ! ಏಕೆಂದರೆ ಮಿಕ್ಕವರ ವಿಜಯಕ್ಕೆ ಕಾರಣವಾದುದು ಅವರ ಸಾವೇ ತಾನೆ ?”</p>
  <p>ಹೀಗೆ ಹಿಂದೂ ಧರ್ಮದ ಹಲವಾರು ಪ್ರಮುಖ ಅಂಶಗಳನ್ನು ಕ್ರೋಡೀಕರಿಸಿ ಸ್ವಾಮೀಜಿ ಅತ್ಯಂತ ವಿಶಿಷ್ಟವಾದ ಉಪನ್ಯಾಸವೊಂದನ್ನು ಮಾಡಿದರು. ಹಿಂದೂ ಧರ್ಮದ ಅತ್ಯುನ್ನತ ತತ್ತ್ವ ಗಳನ್ನು ತಮ್ಮ ವಿನೂತನ ದೃಷ್ಟಿಕೋನದಲ್ಲಿ, ಅತ್ಯಂತ ತರ್ಕಬದ್ಧವಾದ, ಶಕ್ತಿಯುತವಾದ ಶೈಲಿ ಯಲ್ಲಿ ವಿಶ್ಲೇಷಿಸಿ ವಿವರಿಸಿದ ರೀತಿಯು ಅತ್ಯಂತ ಪ್ರಭಾವಯುತವಾಗಿತ್ತು. “ಇಂಡಿಯನ್ ನೇಶನ್” ಎಂಬ ಪತ್ರಿಕೆ ಹೀಗೆ ಬರೆಯಿತು : “ವೇದಾಂತದ ಕುರಿತಾದ ಈ ಉಪನ್ಯಾಸವು ಅತ್ಯಂತ ಸುಂದರವಾಗಿತ್ತು, ಶಕ್ತಿಶಾಲಿಯಾಗಿತ್ತು. ಬಹುಶಃ ಇದು ಅವರು ಇದುವರೆಗೆ ನೀಡಿರುವ ಎಲ್ಲ ಉಪನ್ಯಾಸಗಳಿಗಿಂತಲೂ ಉತ್ಕೃಷ್ಟವಾದದ್ದು . . .” ಅಲ್ಲಿ ನೆರೆದಿದ್ದ ಶ್ರೋತೃಗಳ ಮೇಲೆ ಮಾತ್ರ ವಲ್ಲದೆ ಇಡೀ ಬಂಗಾಳ ಪ್ರಾಂತ್ಯದಲ್ಲೇ ಈ ಉಪನ್ಯಾಸವು ಶಾಶ್ವತ ಸತ್ಪರಿಣಾಮವನ್ನುಂಟು ಮಾಡಿತು.</p>
  <p>ಸ್ವಾಮೀಜಿಯವರು ಕಲ್ಕತ್ತದಲ್ಲಿದ್ದ ಈ ಅವಧಿಯಲ್ಲಿ ಅವರನ್ನು ಹಲವಾರು ಜನ ತಮ್ಮ ಮನೆಗಳಿಗೆ ಆಹ್ವಾನಿಸುತ್ತಿದ್ದರು. ಇವರಲ್ಲಿ ಕೆಲವರು ಅವರ ಹಳೆಯ ಪರಿಚಿತರು, ಶ್ರೀರಾಮ ಕೃಷ್ಣರ ಗೃಹೀಭಕ್ತರು. ಪ್ರಮುಖ ಗೃಹೀಭಕ್ತರಲ್ಲಿ ಒಬ್ಬರಾದ ದಿವಂಗತ ಬಲರಾಮ ಬೋಸರ ಮನೆಯಲ್ಲಿ ಸ್ವಾಮೀಜಿ ಒಮ್ಮೆ ಹಲವಾರು ದಿನಗಳವರೆಗೆ ಉಳಿದುಕೊಂಡರು. ಅವರು ಹೋದ ಲ್ಲೆಲ್ಲ ಸಂದರ್ಶಕರು ಅವರನ್ನು ಹಿಂಬಾಲಿಸುತ್ತಿದ್ದರು. ಈ ದಿನಗಳಲ್ಲಿ ಅವರನ್ನು ಭೇಟಿಯಾದ ವರ ಪೈಕಿ ಅನೇಕ ಯುವಕರು ಅವರ ಅಯಸ್ಕಾಂತೀಯ ವ್ಯಕ್ತಿತ್ವದಿಂದ ಸೆಳೆಯಲ್ಪಟ್ಟರು ; ಅವರ ಸಂದೇಶಗಳನ್ನು ಕಾರ್ಯಗತಗೊಳಿಸಲು ಪಣತೊಟ್ಟರು. ಸುಧೀರ್ ಹಾಗೂ ಖಗೇನ್ ಈ ಯುವಕರ ಪೈಕಿ ಇಬ್ಬರು. ಮುಂದೆ ಇವರೇ ಸ್ವಾಮಿ ಶುದ್ಧಾನಂದ ಹಾಗೂ ಸ್ವಾಮಿ ವಿಮಲಾನಂದ.</p>
  <p>ಸ್ವಾಮೀಜಿಯವರು ತಮ್ಮ ಬಳಿಗೆ ಬರುತ್ತಿದ್ದ ಪ್ರತಿಯೊಬ್ಬರನ್ನೂ ಆದರದಿಂದ ಮಾತನಾಡಿಸಿ, ಅವರ ಪ್ರಶ್ನೆಗಳಿಗೆಲ್ಲ ಸಹನೆಯಿಂದ ಉತ್ತರಿಸುತ್ತಿದ್ದುದೇನೋ ನಿಜ. ಆದರೆ ಅವರ ಹೃದಯದ ಒಲವು ಮಾತ್ರ ಯುವಕರ ಕಡೆಗೆ. ವಿದ್ಯಾವಂತರಾದ ಬುದ್ಧಿವಂತ ಯುವಕರನ್ನು ಕಂಡರೆ ಅವರಿಗೆ ಪರಮಾನಂದ. ಇಂತಹ ಯುವಕರೊಂದಿಗೆ ಮಾತನಾಡುವುದೆಂದರೆ ಅವರಿಗೆ ಸ್ವಲ್ಪವೂ ದಣಿವೇ ಆಗುತ್ತಿರಲಿಲ್ಲ. ತಮ್ಮ ಭಾವನಾತರಂಗಗಳನ್ನು, ತಮ್ಮ ಶಕ್ತ್ಯುತ್ಸಾಹಗಳನ್ನು ಯುವಜನರಿಗೆ ಧಾರೆ ಯೆರೆಯಲು ಅವರ ಹೃದಯ ಹಾತೊರೆಯುತ್ತಿತ್ತು. ಯುವಕರಲ್ಲಿ ಯಾರು ಪ್ರಾಮಾಣಿಕರೂ ಬಲಿಷ್ಠರೂ ಆದವರಿದ್ದಾರೋ ಅವರಿಗೆ ಹೆಚ್ಚಿನ ತರಬೇತಿ ನೀಡಲು ಬಯಸಿದರು. ಇಂತಹ ಯುವಕರು ಇತರ ಸಾಧಾರಣ ಜನಗಳಿಗಿಂತ ಮೇಲೇರಿ ಉನ್ನತ ಧ್ಯೇಯವೊಂದನ್ನು ಸಾಧಿಸಲು ಶ್ರಮಿಸುವಂತೆ ಮಾಡುವುದು ಅವರ ಉದ್ದೇಶವಾಗಿತ್ತು. ಈ ಯುವಕರು ಮುಂದೆ ತಮ್ಮ ವೈಯಕ್ತಿಕ ಮುಕ್ತಿಗಾಗಿ ಸಾಧನೆ ಮಾಡುವುದರೊಂದಿಗೆ ಇತರರ ಒಳಿತಿಗಾಗಿಯೂ ಶ್ರಮಿಸು ತ್ತಾರೆಂಬ ವಿಶ್ವಾಸ ಅವರಿಗಿತ್ತು. ಆದ್ದರಿಂದ ಸ್ವಾಮೀಜಿಯವರು ಇವರೊಂದಿಗೆ ಕೇವಲ ಆಧ್ಯಾತ್ಮಿಕ ವಿಚಾರವಾಗಿ ಮಾತ್ರವೇ ಮಾತನಾಡುತ್ತಿರಲಿಲ್ಲ ; ಅವರಿಗೆ ವ್ಯಕ್ತಿನಿರ್ಮಾಣ ಹಾಗೂ ರಾಷ್ಟ್ರನಿರ್ಮಾಣಗಳ ಕುರಿತಾಗಿ ಸಲಹೆ ನೀಡುತ್ತಿದ್ದರು, ಮಾರ್ಗದರ್ಶನ ನೀಡುತ್ತಿದ್ದರು. ಸ್ವಾಮೀಜಿಯವರು ಯುವಕರಿಗೆ ಪ್ರಾಶಸ್ತ್ಯ ಕೊಡುತ್ತಿದ್ದ ಮಾತ್ರಕ್ಕೆ ಅವರನ್ನು ಕೇವಲ ಹೊಗಳು ತ್ತಿದ್ದರೆಂದಲ್ಲ. ಬದಲಾಗಿ ಯುವಕರ ಶಾರೀರಿಕ ದೌರ್ಬಲ್ಯವನ್ನು ಕಂಡು ಹಳಿಯುತ್ತಿದ್ದರು ; ಚಿಕ್ಕ ವಯಸ್ಸಿನಲ್ಲೇ ಮದುವೆಯಾಗುವ ಪದ್ಧತಿಯನ್ನು ಕಟುವಾಗಿ ಟೀಕಿಸುತ್ತಿದ್ದರು ; ಅವರಿಗೆ ತಮ್ಮ ಹಿಂದೂ ಸಂಸ್ಕೃತಿಯ ಮೇಲೆ ಶ್ರದ್ಧೆಯಿಲ್ಲದಿರುವುದನ್ನು ಕಂಡು ಟೀಕಿಸುತ್ತಿದ್ದರು. ಆದರೆ ಸ್ವಾಮೀಜಿಯವರು ಅಷ್ಟೆಲ್ಲ ಖಂಡಿಸಿ ಟೀಕಿಸಿದರೂ ಆ ಯುವಕರು ಅಸಮಾಧಾನಗೊಳ್ಳಲು ಸಾಧ್ಯವಿರಲಿಲ್ಲ. ಆ ಮಾತುಗಳ ಹಿಂದಿದ್ದ ಪ್ರೀತಿ-ಸಹಾನುಭೂತಿ-ಕಳಕಳಿಗಳನ್ನು ಅವರು ಸ್ಪಷ್ಟ ವಾಗಿ ಕಾಣುತ್ತಿದ್ದರು. ಆದ್ದರಿಂದ ಅವರೆಲ್ಲ ಸ್ವಾಮೀಜಿಯವರ ನಿಷ್ಠಾವಂತ ಶಿಷ್ಯರಾದರು.</p>
  <p>ಫೆಬ್ರುವರಿಯ ಎರಡನೇ ವಾರದಲ್ಲಿ ಸ್ವಾಮೀಜಿಯವರು ಪ್ರಿಯನಾಥ ಮುಖರ್ಜಿ ಎಂಬವರ ಮನೆಗೆ ತೆರಳಿದರು. ಅವರು ಇಲ್ಲಿ ಇಳಿದುಕೊಂಡಿದ್ದಾಗ ‘ಇಂಡಿಯನ್ ಮಿರರ್’ ಪತ್ರಿಕೆಯ ಸಂಪಾದಕರೂ ಸ್ವಾಮೀಜಿಯವರ ಅಭಿಮಾನಿಗಳೂ ಆದ ನರೇಂದ್ರನಾಥ ಸೇನರು ಒಮ್ಮೆ ಅವರ ಸಂದರ್ಶನಕ್ಕಾಗಿ ಬಂದರು. ಇವರಿಬ್ಬರ ಕಾರ್ಯರಂಗಗಳು ಮೂಲತಃ ವಿಭಿನ್ನವಾಗಿದ್ದರೂ ದೇಶ ಪ್ರೇಮವೆಂಬ ಸಾಮಾನ್ಯ ಅಂಶದಿಂದಾಗಿ ಇವರ ನಡುವಣ ಮಾತುಕತೆ ತುಂಬ ಸೌಹಾರ್ದಯುತ ವಾಗಿತ್ತು. ಪೂರ್ವಪಶ್ಚಿಮಗಳು ತಮ್ಮ ಉತ್ತಮ ಅಂಶಗಳನ್ನು ಪರಸ್ಪರ ವಿನಿಮಯಿಸಿಕೊಳ್ಳು ವುದರ ಮೂಲಕ ಸಕಲರಿಗೂ ಶ್ರೇಯಸ್ಸೆಂಬ ತಮ್ಮ ಅಭಿಪ್ರಾಯವನ್ನು ಸ್ವಾಮೀಜಿ ಪುನರುಚ್ಚರಿಸಿ ದರು.</p>
  <p>ಸ್ವಾಮೀಜಿಯವರು ಪ್ರಿಯನಾಥ ಮುಖರ್ಜಿಗಳ ಮನೆಯಲ್ಲಿ ಇಳಿದುಕೊಂಡಿದ್ದ ಸಮಯ ದಲ್ಲಿ ಅವರನ್ನು ಭೇಟಿಯಾಗಲು ಹಲವಾರು ಬಗೆಯ ಜನ ಬರುತ್ತಿದ್ದರು. ಇವರಲ್ಲಿ ಶರಚ್ಚಂದ್ರ ಚಕ್ರವರ್ತಿ ಎಂಬ ಗೃಹಸ್ಥ ಯುವಕನೂ ಒಬ್ಬ. ಈತ ಪೂರ್ವ ಬಂಗಾಳ (ಈಗಿನ ಬಂಗ್ಲಾದೇಶ) ದವನು. ಶ್ರೀರಾಮಕೃಷ್ಣರ ಶ್ರೇಷ್ಠ ಗೃಹೀಭಕ್ತರಾದ ನಾಗಮಹಾಶಯರು ಇದ್ದದ್ದೂ ಪೂರ್ವ ಬಂಗಾಳದಲ್ಲಿಯೇ. ಶರಚ್ಚಂದ್ರನಿಗೆ ನಾಗಮಹಾಶಯರ ಪರಿಚಯ ಚೆನ್ನಾಗಿ ಇತ್ತು. ಅವನು ಸ್ವಾಮೀಜಿಯವರಿಗೆ ನಮಸ್ಕರಿಸಿ ತನ್ನ ಪರಿಚಯ ಹೇಳಿಕೊಂಡ. ಅವನು ನಾಗಮಹಾಶಯರನ್ನು ಬಲ್ಲವನೆಂದು ತಿಳಿಯುತ್ತಲೇ ಸ್ವಾಮೀಜಿ ಅವನೊಂದಿಗೆ ಸಂಸ್ಕೃತದಲ್ಲಿ ಮಾತನಾಡುತ್ತ ನಾಗ ಮಹಾಶಯರ ಯೋಗಕ್ಷೇಮವನ್ನು ವಿಚಾರಿಸಿದರು. ಶರಚ್ಚಂದ್ರ ಒಬ್ಬ ನಿಷ್ಠಾವಂತ ವೇದಾಂತಿ, ಬುದ್ಧಿವಂತ. ಬಹುಶಃ ಪ್ರಥಮ ನೋಟದಲ್ಲಿಯೇ ಸ್ವಾಮೀಜಿಯವರು ಶರಚ್ಚಂದ್ರನ ಗುಣ- ಸ್ವಭಾವಗಳನ್ನು ಅಳೆದುಬಿಟ್ಟರು. ಅವನೊಂದಿಗೆ ಮಾತನಾಡುತ್ತ ಸ್ವಾಮೀಜಿ ವಿವೇಕಚೂಡಾ ಮಣಿಯ ಒಂದು ಶ್ಲೋಕವನ್ನು ಹೇಳಿದರು. ಅದರ ಅರ್ಥ ಹೀಗಿದೆ : “ಓ ವಿವೇಕಿಯೇ, ಅಂಜ ಬೇಡ ; ನಿನಗಿಲ್ಲ ಮರಣ, ಈ ಜನನ-ಮರಣದ ಸಾಗರವನ್ನು ದಾಟಲು ಉಪಾಯಗಳಿವೆ. ಹಲ ವಾರು ಪರಿಶುದ್ಧಾತ್ಮರು ಆ ಉಪಾಯಗಳನ್ನನುಸರಿಸಿ ಪಾರಾಗಿದ್ದಾರೆ. ಅದನ್ನು ನಾನು ನಿನಗೂ ತಿಳಿಸಿಕೊಡುತ್ತೇನೆ.”</p>
  <p>ಕಾಲಕ್ರಮದಲ್ಲಿ ಈ ಶರಚ್ಚಂದ್ರನು ಸ್ವಾಮೀಜಿಯವರ ಪ್ರಿಯ ಶಿಷ್ಯನಾದ. ಅಥವಾ, ಮೊದಲ ದಿನದಿಂದಲೇ ಆತ ಅವರ ಶಿಷ್ಯನಾದನೆಂದೂ ಹೇಳಬಹುದು. ಏಕೆಂದರೆ, ಅಂದಿನಿಂದಲೇ ಅವನು ಸ್ವಾಮೀಜಿ, ಸಂಭಾಷಣೆಯ ಸಂದರ್ಭಗಳಲ್ಲಿ ಆಡಿದ ಮಾತುಗಳನ್ನೆಲ್ಲ ವಿವರವಾಗಿ ಬರೆದಿಟ್ಟು ಕೊಳ್ಳತೊಡಗಿದ. ಹೀಗಾಗಿ ಸ್ವಾಮೀಜಿಯವರ ವ್ಯಕ್ತಿತ್ವದ ಬಗ್ಗೆ, ಬೋಧನೆಗಳ ಬಗ್ಗೆ, ಅವರ ಜೀವನದ ಅನೇಕ ವಿಶೇಷ ಘಟನೆಗಳ ಬಗ್ಗೆ ತಿಳಿಸುವಂತಹ ಹಲವಾರು ಅಮೂಲ್ಯ ವಿಷಯಗಳು ನಮಗಿಂದು ಲಭ್ಯವಾಗಿವೆ. ಶರಚ್ಚಂದ್ರನ ಈ ಟಿಪ್ಪಣಿಗಳು ಮುಂದೆ “ಸ್ವಾಮಿ-ಶಿಷ್ಯ ಸಂವಾದ” ಎಂಬ ಹೆಸರಿನಲ್ಲಿ ಬಂಗಾಳಿಯಲ್ಲಿ ಪ್ರಕಟವಾದುವು. ಇವುಗಳನ್ನು ಈಗ ವಿವೇಕಾನಂದರ ಕೃತಿ ಶ್ರೇಣಿಯಲ್ಲೂ ಕಾಣಬಹುದು. ಶ್ರೀರಾಮಕೃಷ್ಣ-ವಿವೇಕಾನಂದ ಸಾಹಿತ್ಯಕ್ಕೆ ಇದೊಂದು ಅತ್ಯ ಮೂಲ್ಯ ಕೊಡುಗೆ.</p>
  <p>ಸ್ವಾಮೀಜಿಯವರ ದರ್ಶನಕ್ಕಾಗಿ ಬರುತ್ತಿದ್ದವರಲ್ಲಿ ಬಗೆಬಗೆಯ ಜನರಿದ್ದರು. ಅದಕ್ಕೆ ತಕ್ಕಂತೆ, ಅವರೊಂದಿಗೆ ಮಾತನಾಡುವಾಗ ಸ್ವಾಮೀಜಿಯವರ ಭಾವವೂ ಬದಲಾಗುತ್ತಿತ್ತು. ಪ್ರಶ್ನೆಗಳಿಗೆ ತಕ್ಕಂತೆ , ಪ್ರಾಶ್ನಿಕರ ಉದ್ದೇಶಕ್ಕೆ ತಕ್ಕಂತೆ ಇರುತ್ತಿತ್ತು ಸ್ವಾಮೀಜಿಯವರ ಉತ್ತರ. ಶರಚ್ಚಂದ್ರನು ಸ್ವಾಮೀಜಿಯವರನ್ನು ಭೇಟಿಯಾಗಲು ಬಂದ ದಿನವೇ ‘ಗೋ ಸಂರಕ್ಷಣಾ ಸಮಿತಿ’ಯ ಪ್ರಚಾರಕ ನೊಬ್ಬ ಅವರ ದರ್ಶನಕ್ಕಾಗಿ ಬಂದಿದ್ದ. ಈತನೊಂದಿಗೆ ಸ್ವಾಮೀಜಿ ನಡೆಸಿದ ಸಂಭಾಷಣೆ ತುಂಬ ಕುತೂಹಲಕರವಾಗಿದೆ. ಸ್ವಾಮೀಜಿಯವರು ವ್ಯಕ್ತಪಡಿಸುವ ಭಾವನೆಗಳು ಅತ್ಯಂತ ಉದಾತ್ತ ವಾದವು ; ಅವರ ಅಂತಃಕರಣದ ಆಳವನ್ನು ತೋರಿಸುವಂಥವು ಆ ಸಂಭಾಷಣೆ ಹೀಗಿತ್ತು :</p>
  <p>ಸ್ವಾಮೀಜಿ : “ನಿಮ್ಮ ಸಂಘದ ಉದ್ದಿಶ್ಯವೇನು ?”</p>
  <p>ಪ್ರಚಾರಕ : “ನಾವು ಕಟುಕರ ಕೈಗೆ ಸೇರುವಂತಹ ಗೋವುಗಳನ್ನೆಲ್ಲ ತಡೆದು ರಕ್ಷಿಸುತ್ತೇವೆ. ಅಲ್ಲಲ್ಲಿ ಗೋಮಾಳಗಳನ್ನು ಸ್ಥಾಪಿಸಿದ್ದೇವೆ. ಕಾಯಿಲೆಯಾದ ಮತ್ತು ಮುದಿಯಾದ ಗೋಮಾತೆ ಯರನ್ನೂ ಅಲ್ಲಿಗೆ ಸೇರಿಸಿ ಸಂರಕ್ಷಿಸುತ್ತೇವೆ.”</p>
  <p>ಸ್ವಾಮೀಜಿ : “ಹಾಗೇನು ? ಬಹಳ ಒಳ್ಳೆಯ ಕೆಲಸವನ್ನೇ ಮಾಡುತ್ತಿದ್ದೀರಿ . . ನಿಮ್ಮ ಖರ್ಚು ವೆಚ್ಚಕ್ಕೆ ಏನು ವ್ಯವಸ್ಥೆ ಮಾಡಿಕೊಂಡಿದ್ದೀರಿ ?”</p>
  <p>ಪ್ರಚಾರಕ : “ಏನೋ ನಿಮ್ಮಂಥ ದೊಡ್ಡ ವ್ಯಕ್ತಿಗಳ ಉದಾರ ಸಹಾಯದಿಂದ ನಮ್ಮ ಸೇವಾ ಕಾರ್ಯ ಹೇಗೋ ನಡೆದುಕೊಂಡು ಹೋಗುತ್ತಿದೆ, ಸ್ವಾಮೀಜಿ.”</p>
  <p>ಸ್ವಾಮೀಜಿ : “ಇದುವರೆಗೆ ಎಷ್ಟು ಹಣ ಸಂಗ್ರಹವಾಗಿದೆ ?”</p>
  <p>ಪ್ರಚಾರಕ : “ಆಗಿದೆ . . . ಮಾರ್ವಾಡಿಗಳೇ ನಮ್ಮ ಸಂಘದ ಮುಖ್ಯ ಆಧಾರ. ಅವರು ಈಗಾಗಲೇ ಬಹಳಷ್ಟು ಹಣವನ್ನು ನೀಡಿದ್ದಾರೆ. . . ”</p>
  <p>ಸ್ವಾಮೀಜಿ : “ಇರಲಿ ಬಹಳ ಒಳ್ಳೇದು . . . ಅಂದಹಾಗೆ, ನಿಮಗೆ ಗೊತ್ತಿರಬೇಕಲ್ಲವೇ, ಈಗ ಮಧ್ಯಭಾರತದಲ್ಲಿ ಭಯಂಕರ ಕ್ಷಾಮ ಉಂಟಾಗಿದೆ. ಭಾರತ ಸರ್ಕಾರ ಪ್ರಕಟಿಸಿರುವಂತೆ ಈಗಾಗಲೇ ಒಂಬತ್ತು ಲಕ್ಷ ಜನ ಹಸಿವೆಯಿಂದ ಸತ್ತಿದ್ದಾರೆ. ಈ ಕ್ಷಾಮಸಂತ್ರಸ್ತರಿಗಾಗಿ ನಿಮ್ಮ ಸಮಿತಿ ಏನಾದರೂ ಮಾಡಿದೆಯೇನು ?”</p>
  <p>ಪ್ರಚಾರಕ : “ಸ್ವಾಮೀಜಿ, ನಮ್ಮ ಸಂಸ್ಥೆ ಸ್ಥಾಪನೆಯಾಗಿರುವುದು ಗೋಮಾತೆಯರನ್ನು ರಕ್ಷಿಸು ವುದಕ್ಕಾಗಿ ಮಾತ್ರ. ಈ ಕ್ಷಾಮಗೀಮದಲ್ಲಿ ನರಳುವವರಿಗೆಲ್ಲ ನಾವು ಏನೂ ಮಾಡಲಾಗುವುದಿಲ್ಲ.”</p>
  <p>ಸ್ವಾಮೀಜಿಯವರ ಮುಖದಲ್ಲಿ ಅಚ್ಚರಿಯ ಗೆರೆಗಳು ಮೂಡಿದುವು.</p>
  <p>ಸ್ವಾಮೀಜಿ : “ಏನು ! ನಿಮ್ಮ ಸೋದರ ಸೋದರಿಯರು ಹೊಟ್ಟೆಗಿಲ್ಲದೆ ಲಕ್ಷಗಟ್ಟಲೆ ಸಂಖ್ಯೆ ಯಲ್ಲಿ ಸಾಯುತ್ತಿರುವಾಗ, ನಿಮ್ಮ ಕೈಯಲ್ಲಿ ಹಣವೂ ಇರುವಾಗ, ಅವರಿಗೆಲ್ಲ ನೆರವಾಗಬೇಕಾ ದದ್ದು ನಿಮ್ಮ ಕರ್ತವ್ಯ ಎಂದು ನಿಮಗೆ ಅನ್ನಿಸಲೇ ಇಲ್ಲವೆ ?”</p>
  <p>ಪ್ರಚಾರಕ : “ಹಾಗಲ್ಲ ಸ್ವಾಮೀಜಿ, ಬರಗಾಲ ಬಂದಿರುವುದು ಜನಗಳ ಕರ್ಮ, ಅವರವರ ಪಾಪದ ಫಲ ತಾನೆ ? ಕರ್ಮದಂತೆ ಫಲ ಅಲ್ಲವೆ ?–ಮಾಡಿದ್ದುಣ್ಣೋ ಮಹಾರಾಯ !”</p>
  <p>ಈ ಮಾತುಗಳನ್ನು ಕೇಳಿದಾಗ ಸ್ವಾಮೀಜಿಯವರ ವಿಶಾಲವಾದ ಕಣ್ಣುಗಳು ಬೆಂಕಿಯುಂಡೆ ಗಳಾಗಿ ಕಿಡಿ ಕಾರಿದುವು. ಅವರ ಮುಖ ಕೋಪದಿಂದ ಕೆಂಪಾಯಿತು. ಆದರೆ ಅವರು ಉಕ್ಕಿಬರು ತ್ತಿದ್ದ ತಮ್ಮ ಭಾವೋದ್ರೇಕವನ್ನು ಬಲವಂತವಾಗಿ ತಡೆದುಕೊಳ್ಳುತ್ತ ಉದ್ಗರಿಸಿದರು :</p>
  <p>“ಯಾವ ಸಂಘಸಂಸ್ಥೆಗಳು ತಮ್ಮ ಸಹಮಾನವರ ಬಗ್ಗೆ ಸಹಾನುಭೂತಿ ತೋರುವುದಿಲ್ಲವೋ, ತಮ್ಮ ಸೋದರರ ಸಾವನ್ನು ಕಂಡೂ ಮರುಗುವುದಿಲ್ಲವೋ, ಅವರ ಜೀವನವನ್ನು ಕಾಪಾಡಲು ಒಂದು ಹಿಡಿ ಅನ್ನವನ್ನೂ ಕೊಡದೆ ಪ್ರಾಣಿ ಪಕ್ಷಿಗಳ ಮುಂದೆ ರಾಶಿ ರಾಶಿ ಆಹಾರವನ್ನು ಒಡ್ಡುತ್ತವೆಯೋ ಅಂಥವುಗಳ ಬಗ್ಗೆ ನನಗೆ ಒಂದಿಷ್ಟೂ ಆದರವಿಲ್ಲ. ಮತ್ತು ಅಂತಹ ಸಂಸ್ಥೆ ಗಳಿಂದ ಸಮಾಜಕ್ಕೆ ಏನಾದರೂ ಪ್ರಯೋಜನವಾದೀತೆಂದೂ ನನಗನ್ನಿಸುವುದಿಲ್ಲ. . . ಮನುಷ್ಯರು ಸಾಯುವುದು ಅವರವರ ಕರ್ಮಕ್ಕನುಸಾರವಾಗಿ ಎಂದು ಈ ಕರ್ಮಸಿದ್ಧಾಂತವನ್ನು ತರುವುದಾ ದರೆ, ನಾವು ಈ ಜಗತ್ತಿನಲ್ಲಿ ಮಾಡುವ ಯಾವುದೇ ಪ್ರಯತ್ನವೂ ವ್ಯರ್ಥವೆಂದ ಹಾಗಾಯಿತು ! ನಿಮ್ಮ ಗೋರಕ್ಷಣಾ ಕಾರ್ಯವೂ ಇದಕ್ಕೆ ಹೊರತೇನಲ್ಲವಲ್ಲ ? ಬರಗಾಲದಿಂದ ಸಾಯುವುದು ಮನುಷ್ಯರ ಕರ್ಮವಾದರೆ ಕಟುಕರ ಕೈಯಲ್ಲಿ ಸಾಯುವುದು ನಿಮ್ಮ ಗೋಮಾತೆಯರ ಕರ್ಮ ವಲ್ಲವೆ ? ಆದ್ದರಿಂದ ನಾವೇನೂ ಅವುಗಳ ರಕ್ಷಣೆಮಾಡಲು ಹೋಗಬೇಕಾಗಿಲ್ಲವಲ್ಲ ?”</p>
  <p>ಇದನ್ನು ಕೇಳಿ ಆ ಪ್ರಚಾರಕ ತಬ್ಬಿಬ್ಬಾದ. ಆದರೂ ತಡವರಿಸುತ್ತ ಹೇಳಿದ :</p>
  <p>“ನೀವೆನ್ನುವುದೇನೋ ನಿಜವೇ. ಆದರೆ ಗೋವು ನಮ್ಮ ಮಾತೆಯೆಂದು ಶಾಸ್ತ್ರಗಳೇ ಹೇಳುತ್ತವೆ ಯಲ್ಲ ?”</p>
  <p>ಸ್ವಾಮೀಜಿ ಮುಗುಳ್ನಗುತ್ತ ವ್ಯಂಗ್ಯವಾಗಿ ನುಡಿದರು :</p>
  <p>“ನಿಜ, ನಿಜ ; ಗೋವು ನಿಮ್ಮ ಮಾತೆಯೇ ನಿಜ. ಇಲ್ಲದೆ ಹೋದರೆ, ನಿಮ್ಮಂತಹ ಪುತ್ರರತ್ನರಿಗೆ ಮತ್ತಾರು ಜನ್ಮವಿತ್ತಾರು ?”</p>
  <p>ಮತ್ತೆ ಆ ಪ್ರಚಾರಕ ಆ ವಿಷಯವಾಗಿ ಮಾತನಾಡಲಿಲ್ಲ. ಸ್ವಾಮೀಜಿಯವರ ಮಾತು ಅವನಿಗೆ ಅರ್ಥವಾದಂತೆ ಕಾಣಲಿಲ್ಲ. ಆದರೆ ಅವನು ಕೇವಲ ಅವರ ದರ್ಶನಕ್ಕಾಗಿ ಬಂದವನಲ್ಲ ; ಅವನಿಗೆ ಬೇರೊಂದು ಮುಖ್ಯವಾದ ಉದ್ದೇಶವಿತ್ತು. ಈಗ ಆತ ಅದರ ಬಗ್ಗೆ ಮಾತನಾಡಿದ :</p>
  <p>“ಸ್ವಾಮೀಜಿ, ನಾನೀಗ ನಮ್ಮ ಸಂಘಕ್ಕಾಗಿ ನಿಧಿ ಸಂಗ್ರಹಣೆ ಮಾಡಲು ಬಂದೆ. ತಾವು ದೊಡ್ಡ ಮನಸ್ಸು ಮಾಡಿ ಏನಾದರೂ ಸ್ವಲ್ಪ ಕೊಡಬೇಕು . . ”</p>
  <p>ಸ್ವಾಮೀಜಿ ನಿಸ್ಸಂಕೋಚವಾಗಿ ಸತ್ಯವನ್ನೇ ಹೇಳಿದರು :</p>
  <p>“ನೋಡಿ, ನಾನೊಬ್ಬ ಸಂನ್ಯಾಸಿ, ಬಡ ಫಕೀರ. ನಿಮ್ಮ ಸಂಸ್ಥೆಗೆ ನೀಡಲು ನನಗೆಲ್ಲಿಂದ ಬರ ಬೇಕು ಹಣ ? . . . ಆದರೆ, ಒಂದು ವೇಳೆ ನನ್ನ ಕೈಗೇನಾದರೂ ಹಣ ಬಂದರೂ ಕೂಡ ನಾನದನ್ನು ಮೊದಲು ನನ್ನ ಸಹಮಾನವರ ಸೇವೆಗಾಗಿ ಬಳಸುತ್ತೇನೆ. ಮೊದಲು ಬದುಕಿಸಬೇಕಾದದ್ದು ಮನುಷ್ಯನನ್ನು. ಅವನಿಗೆ ಮೊದಲು ಅನ್ನ ಕೊಡಬೇಕು, ವಿದ್ಯೆ ಕೊಡಬೇಕು, ಆಧ್ಯಾತ್ಮಿಕತೆಯನ್ನು ಕೊಡಬೇಕು. ಇವುಗಳಿಗೆಲ್ಲ ಸಾಕಾಗಿ ಇನ್ನೂ ಹಣ ಮಿಕ್ಕರೆ ಆಗ ಮಾತ್ರ ನಿಮ್ಮ ಸಂಸ್ಥೆಗೆ ನನ್ನಿಂದೇನಾದರೂ ದೊರೆತೀತು.”</p>
  <p>ಅಮೆರಿಕದಿಂದ ಈಗ ತಾನೆ ಹಿಂದಿರುಗಿರುವ ಈ ಸ್ವಾಮಿಗಳ ಹತ್ತಿರ ಸಾಕಷ್ಟು ಹಣವಿರಲೇ ಬೇಕು, ಅವು ಖರ್ಚಾಗಿಹೋಗುವ ಮೊದಲೇ ಒಂದಷ್ಟು ಪಡೆದುಕೊಂಡು ಹೋಗೋಣ ಎಂದು ಆ ಪ್ರಚಾರಕ ಹಂಚಿಕೆ ಹಾಕಿದ್ದ. ಆದರೆ ಸ್ವಾಮೀಜಿ ಹೀಗೆ ನಿಷ್ಠುರವಾಗಿ ಹೇಳಿಬಿಟ್ಟಮೇಲೆ ಅಲ್ಲಿ ಅವನಿಗಿನ್ನೇನು ಕೆಲಸ ? ಅವರಿಗೆ ನಮಸ್ಕಾರ ಮಾಡಿ ಅಲ್ಲಿಂದ ಹೊರಟ.</p>
  <p>ಆ ಪ್ರಚಾರಕ ಹೊರಟು ಹೋದ ಮೇಲೆ ಸ್ವಾಮೀಜಿ ವಿಷಾದದಿಂದ ಉದ್ಗರಿಸಿದರು : “ಆಹಾ, ಎಂಥಾ ಮಾತು ! ಮನುಷ್ಯರು ಅನ್ನವಿಲ್ಲದೆ ಸಾಯುವುದು ಅವರ ಕರ್ಮವಂತೆ ! ಆದ್ದರಿಂದ ಅವರ ಮೇಲೆ ಕನಿಕರ ತೋರಿ ಪ್ರಯೋಜನವೇನು ಎನ್ನುತ್ತಾನೆ ಆ ಮಹಾನುಭಾವ ! ನಮ್ಮ ದೇಶ ಸಂಪೂರ್ಣ ಹಾಳಾಗಿ ಹೋಗಿದೆ ಎನ್ನುವುದಕ್ಕೆ ಇದಕ್ಕಿಂತ ಹೆಚ್ಚಿನ ಸಾಕ್ಷ್ಯ ಬೇಕೆ ? ನಿಮ್ಮ ಹಿಂದೂಧರ್ಮದ ಕರ್ಮಸಿದ್ಧಾಂತ ಎನ್ನುವುದು ಎಲ್ಲಿಗೆ ಬಂದು ನಿಂತಿದೆ ನೋಡಿದಿರಾ? ಯಾರಿಗೆ ತಮ್ಮ ಸಹಮಾನವರ ಮೇಲೆ ಸಹಾನುಭೂತಿಯಿಲ್ಲವೋ, ಅಂಥವರನ್ನು ಮನುಷ್ಯರು ಎಂದು ಕರೆಯಬಹುದೆ ?” ಈ ಮಾತುಗಳನ್ನಾಡುವಾಗ ಸ್ವಾಮೀಜಿಯವರ ಶರೀರ ಆಕ್ರೋಶದಿಂದ ನಖಶಿಖಾಂತ ಕಂಪಿಸುತ್ತಿತ್ತು.</p>
  <p>ಮತ್ತೊಂದು ಸಂದರ್ಭ ; ಯುವಕನೊಬ್ಬ ಸ್ವಾಮೀಜಿಯವರ ಮಾರ್ಗದರ್ಶನವನ್ನರಸಿ ಬಂದಿದ್ದಾನೆ. ಆತ ಹೇಳಿದ :</p>
  <p>“ಸ್ವಾಮೀಜಿ, ನಾನು ಹಲವಾರು ಧಾರ್ಮಿಕ ಸಂಘ-ಸಂಸ್ಥೆಗಳಿಗೆ ಹೋಗುತ್ತೇನೆ ; ಅವರ ತತ್ತ್ವ ಗಳನ್ನೆಲ್ಲ ಕೇಳುತ್ತೇನೆ. ಆದರೆ ಅವುಗಳ ಪೈಕಿ ಯಾವುದು ಸರಿ, ಯಾವುದು ಸತ್ಯ, ನಾನು ಯಾವು ದನ್ನು ಅನುಸರಿಸಬೇಕು ಎಂಬುದೇ ತಿಳಿಯುತ್ತಿಲ್ಲ. ನಾನು ತುಂಬ ಗೊಂದಲಕ್ಕೆ ಸಿಕ್ಕಿಕೊಂಡಿ ದ್ದೇನೆ.”</p>
  <p>ಸ್ವಾಮೀಜಿ ತುಂಬ ಸಹಾನುಭೂತಿಯಿಂದ, ವಿಶ್ವಾಸಯುತ ದನಿಯಲ್ಲಿ ನುಡಿದರು : “ಮಗು, ಇದಕ್ಕಾಗಿ ನೀನೇನೂ ಕಳವಳಗೊಳ್ಳಬೇಕಾಗಿಲ್ಲ. ನಾನೂ ಒಂದು ಕಾಲದಲ್ಲಿ ಇಂಥ ತೊಳಲಾಟ ವನ್ನೆಲ್ಲ ಅನುಭವಿಸಿದ್ದೇನೆ. ಹೋಗಲಿ, ನಿನಗೆ ಯಾರ್ಯಾರು ಏನೇನು ಹೇಳಿಕೊಟ್ಟರು, ನೀನು ಏನೇನು ಮಾಡಿದೆ ಎಂಬುದನ್ನೆಲ್ಲ ಹೇಳು ನೋಡೋಣ ?”</p>
  <p>ಯುವಕ : “ಥಿಯೊಸಾಫಿಕಲ್ ಸೊಸೈಟಿಯ ಒಬ್ಬರು ವಿದ್ವಾಂಸರು ನನಗೆ ಮೂರ್ತಿಪೂಜೆಯ ಮಹತ್ವವನ್ನು ಚೆನ್ನಾಗಿ ಮನವರಿಕೆ ಮಾಡಿಸಿಕೊಟ್ಟರು. ಅದರಂತೆಯೇ ನಾನು ಪೂಜೆ-ಜಪಗಳನ್ನು ತುಂಬ ಭಕ್ತಿಯಿಂದ ಬಹಳ ಕಾಲ ಮಾಡಿದೆ. ಆದರೆ ಅದರಿಂದ ಮನಶ್ಶಾಂತಿ ದೊರಕಲಿಲ್ಲ. ಆಮೇಲೆ ನನಗೆ ಇನ್ನೊಬ್ಬರು ಹೇಳಿದರು–ಧ್ಯಾನಕಾಲದಲ್ಲಿ ಮನಸ್ಸನ್ನು ಸಂಪೂರ್ಣ ಶೂನ್ಯ ಗೊಳಿಸು ಎಂದು. ಆದರೆ ನಾನು ಎಷ್ಟೆಷ್ಟು ಪ್ರಯತ್ನ ಪಟ್ಟರೂ ಅದು ಸಾಧ್ಯವಾಗಲಿಲ್ಲ. . . ಸ್ವಾಮೀಜಿ, ಈಗಲೂ ನಾನು ಪ್ರತಿದಿನ ಕೋಣೆಯ ಕಿಟಕಿ ಬಾಗಿಲುಗಳನ್ನೆಲ್ಲ ಮುಚ್ಚಿ, ನನ್ನ ಕೈಯಲ್ಲಿ ಎಷ್ಟು ಹೊತ್ತು ಸಾಧ್ಯವೋ ಅಷ್ಟು ಹೊತ್ತು ಧ್ಯಾನ ಮಾಡಲು ಪ್ರಯತ್ನ ಪಡುತ್ತಿದ್ದೇನೆ. ಆದರೆ ಮನಸ್ಸಿಗೆ ಸ್ವಲ್ಪವೂ ಶಾಂತಿ-ನೆಮ್ಮದಿ ದೊರಕುತ್ತಲೇ ಇಲ್ಲ.”</p>
  <p>ಅವನು ಹೇಳುವುದನ್ನೆಲ್ಲ ಸಾವಧಾನದಿಂದ ಕೇಳಿದ ಸ್ವಾಮೀಜಿ, ತುಂಬ ಮೃದುವಾಗಿ ಅವನನ್ನುದ್ದೇಶಿಸಿ ನುಡಿದರು :</p>
  <p>“ಮಗು, ನನ್ನ ಮಾತನ್ನು ಕೇಳುವುದಾದರೆ, ನೀನು ಮೊದಲು ನಿನ್ನ ಕೋಣೆಯ ಕಿಟಕಿ ಬಾಗಿಲು ಗಳನ್ನು ತೆರೆಯಬೇಕು ; ಮತ್ತು ಕಣ್ಣು ಮುಚ್ಚಿ ಕುಳಿತುಕೊಳ್ಳುವುದರ ಬದಲಾಗಿ ಕಣ್ದೆರೆದು ಸುತ್ತಲೂ ನೋಡಬೇಕು ! ಆಗ ನೀನು ನಿನ್ನ ಮನೆಯ ಸುತ್ತಲೂ ನೂರಾರು-ಸಾವಿರಾರು ಬಡವ ರನ್ನು, ಅಸಹಾಯಕರನ್ನು ಕಾಣಬಹುದು. ಅವರಿಗೆಲ್ಲ ನಿನ್ನ ಕೈಯಲ್ಲಿ ಎಷ್ಟು ಸಾಧ್ಯವೋ ಅಷ್ಟು ಸೇವೆ ಮಾಡು. ಎಷ್ಟೋ ಜನ ಕಾಯಿಲೆ ಬಿದ್ದಿರುತ್ತಾರೆ, ಆದರೆ ಅವರನ್ನು ನೋಡಿಕೊಳ್ಳಲು ಯಾರೂ ಇರುವುದಿಲ್ಲ. ಅಂಥವರನ್ನು ಹುಡುಕು. ಅವರಿಗೆ ಔಷಧ ತಂದುಕೊಡು, ಶುಶ್ರೂಷೆ ಮಾಡು. ಯಾರಿಗೆ ಹೊಟ್ಟೆಗಿಲ್ಲವೋ ಅಂಥವರಿಗೆ ಅನ್ನ ಕೊಡು. ನೀನು ವಿದ್ಯಾವಂತ. ಆದ್ದರಿಂದ, ಅವಿದ್ಯಾವಂತರಿಗೆ ವಿದ್ಯೆ ಕೊಡು. ನಿನಗೆ ಮನಶ್ಶಾಂತಿ ಬೇಕಿದ್ದರೆ ಅದಕ್ಕೆ ನನ್ನ ಸಲಹೆ ಇಷ್ಟೆ– ನೀನು ಈ ರೀತಿಯಾಗಿ ಕಷ್ಟದಲ್ಲಿರುವವರ ಸೇವೆ ಮಾಡಬೇಕು. ಎಷ್ಟು ಚೆನ್ನಾಗಿ ಮಾಡಿದರೆ ಅಷ್ಟು ಒಳ್ಳೆಯದು.”</p>
  <p>ಏಕಾಂತದಲ್ಲಿ ಕುಳಿತು ಧ್ಯಾನ ಮಾಡಿದರೆ, ಪ್ರಾರ್ಥನೆ ಮಾಡಿದರೆ ಮನಶ್ಶಾಂತಿ ಸಿಗುತ್ತದೆ ಎಂದು ಎಲ್ಲರೂ ಹೇಳಿದರೆ, ಸ್ವಾಮೀಜಿಯವರು ಅದಕ್ಕೆ ತದ್ವಿರುದ್ಧವಾದುದನ್ನು ಹೇಳುತ್ತಿದ್ದಾರೆ! –ಮನಶ್ಶಾಂತಿ ಬೇಕಿದ್ದರೆ ದುಃಖಿಗಳ ಸೇವೆ ಮಾಡುವಂತೆ ! ಇದು ಹೇಗೆ ಸಾಧ್ಯ ? ಇಲ್ಲಿ ಸ್ವಾಮೀಜಿಯವರ ಸಮಸ್ಯೆಯ ಮೂಲೋತ್ಪಾಟನೆಯ ಮಾರ್ಗವನ್ನು ತಿಳಿಸಿಕೊಡುತ್ತಿದ್ದಾರೆ. ಅವನನ್ನು ನೋಡಿದ ಕೂಡಲೇ ಅವರಿಗೆ ಅವನ ರಜೋಗುಣದ ದರ್ಶನವಾಗಿದೆ. ರಜೋಗುಣದ ಸ್ವಭಾವವೇ ಮನಸ್ಸನ್ನು ಚಂಚಲಗೊಳಿಸುವುದು. ಈ ರಜೋಗುಣವನ್ನು ಕರಗಿಸಿ ಸತ್ವಗುಣ ವನ್ನಾಗಿ ಪರಿವರ್ತಿಸಬೇಕಾಗುತ್ತದೆ. ಅದಕ್ಕೆ ನಿಷ್ಕಾಮಕರ್ಮವೇ ಶ್ರೇಷ್ಠ ಉಪಾಯ. ದೀನ ದಲಿತ ದುಃಖಿಗಳಲ್ಲಿ ಭಗವಂತನನ್ನು ಕಂಡು ಸೇವೆಗೈಯುವುದರಿಂದ ನಮ್ಮ ಹೃದಯ ಶುದ್ಧವಾಗುತ್ತದೆ, ಮನಸ್ಸು ಸಾತ್ವಿಕಗೊಳುತ್ತದೆ. ಇಂತಹ ಸಾತ್ವಿಕ ಮನಸ್ಸಿನಿಂದ ಧ್ಯಾನಕಾರ್ಯ ಅತ್ಯಂತ ಸುಲಭ ವಾಗುತ್ತದೆ. ಆದರೆ ಆ ಯುವಕನಿಗೆ ಸ್ವಾಮೀಜಿಯವರ ಮಾತನ್ನು ಕೇಳುತ್ತಿದ್ದಂತೆಯೇ ಗಾಬರಿ ಯಾಯಿತು. ಅವನು ತನ್ನ ಆತಂಕವನ್ನು ಮುಂದಿಟ್ಟು, “ಸ್ವಾಮೀಜಿ, ನೀವು ಹೇಳಿದಂತೆ ನಾನೀಗ ಒಬ್ಬ ರೋಗಿಯ ಸೇವೆಗೆ ಹೋದೆನೆಂದೇ ಇಟ್ಟುಕೊಳ್ಳಿ. ಆಗ ನನಗೆ ಹೊತ್ತುಹೊತ್ತಿಗೆ ಸರಿಯಾಗಿ ಊಟ ನಿದ್ರೆಯಿಲ್ಲದಂತಾಗಿ ನಾನೇ ಕಾಯಿಲೆ ಬಿದ್ದುಬಿಟ್ಟರೆ . . . ” ಅವನು ತನ್ನ ಮಾತನ್ನು ಮುಗಿಸುವಷ್ಟರಲ್ಲೇ ಸ್ವಾಮೀಜಿ ತೀಕ್ಷ್ಣವಾಗಿ ಹೇಳಿದರು, “ಸರಿ, ಸರಿ. ಅರ್ಥವಾಯಿತು ಬಿಡು. ನಿನ್ನಂತಹ ಐಷಾರಾಮಿಗಳು, ಮೈಸುಖದಲ್ಲೇ ಮನಸ್ಸಿರುವವರು ರೋಗಿಗಳ ಸೇವೆ ಮಾಡಲು ಹೋಗುವುದುಂಟೆ ! ಹಾಗೆ ಮಾಡಹೋಗಿ, ನೀನೆಂದಂತೆ ಅಪಾಯಕ್ಕೆ ಗುರಿಯಾದರೆ !”</p>
</html>
