<?xml version="1.0"?>
<html>
  <p class="noindent">ತೃಪ್ತಿ-ಸಂತೋಷಗಳನ್ನುಂಟುಮಾಡಿತು.</p>
  <p>ಈ ದಿನಗಳಲ್ಲಿ ಸ್ವಾಮೀಜಿಯವರು ವಿಶೇಷವಾಗಿ ಒಬ್ಬ ಸಂನ್ಯಾಸೀ ನಾಯಕನಂತೆ ವ್ಯಕ್ತವಾಗು ತ್ತಿದ್ದರು. ಅವರು ತಮ್ಮ ಶಿಷ್ಯರಿಗೆ ಸಂನ್ಯಾಸಜೀವನದ ಆದರ್ಶಗಳನ್ನು ಮತ್ತು ಅವುಗಳ ಆಚರಣಾವಿಧಾನವನ್ನು ಸತತವಾಗಿ ಬೋಧಿಸುತ್ತಿದ್ದರು. ಎಲ್ಲ ಸಾಧು ಬ್ರಹ್ಮಚಾರಿಗಳನ್ನು ಸೇರಿಸಿ, ಬ್ರಹ್ಮಚರ್ಯಜೀವನದ ಹಾಗೂ ಸಂನ್ಯಾಸಜೀವನದ ಜವಾಬ್ದಾರಿಗಳನ್ನು ನೆನಪಿಸಿಕೊಡುತ್ತಿದ್ದರು; ಆ ಜೀವನದ ಹಿರಿಮೆ ಗರಿಮೆಗಳನ್ನು, ಅದರ ಅಪಾರ ಸಾಮರ್ಥ್ಯ ಸಾಧ್ಯತೆಗಳನ್ನು ಬಣ್ಣಿಸು ತ್ತಿದ್ದರು. “ನಿಮ್ಮ ನರನಾಡಿಗಳಲ್ಲೆಲ್ಲ ಬ್ರಹ್ಮಚರ್ಯದ ತೇಜಸ್ಸು ಅಗ್ನಿಯಂತೆ ಪ್ರಜ್ವಲಿಸು ತ್ತಿರಬೇಕು” ಎಂದು ಅವರು ಹೇಳುತ್ತಿದ್ದರು. ‘ಆತ್ಮನೋ ಮೋಕ್ಷಾರ್ಥಂ ಜಗದ್ಧಿತಾಯ ಚ’ ಎಂಬುದೇ ಅವರೆಲ್ಲರ ಆದರ್ಶ ಎಂಬುದನ್ನು ನೆನಪಿಸುತ್ತಿದ್ದರು. ಸ್ವಾಮೀಜಿಯವರ ಪಾಲಿಗೆ, ವ್ಯಕ್ತಿಯ ಅಹಮಿಕೆಯು ನಿರಾಕಾರಬ್ರಹ್ಮದಲ್ಲಿ ಲೀನವಾಗುವವರೆಗೆ ತನ್ನೆಲ್ಲವನ್ನೂ ವಿಶ್ವಕಲ್ಯಾಣ ಕ್ಕಾಗಿ ತ್ಯಾಗ ಮಾಡುವುದೇ ಸಂನ್ಯಾಸ ಜೀವನದ ಅರ್ಥ. ಈ ಆದರ್ಶಗಳನ್ನು ಅವರು ಎಷ್ಟರ ಮಟ್ಟಿಗೆ ತಮ್ಮ ಜೀವನದಲ್ಲಿ ಅಳವಡಿಸಿಕೊಂಡು ಅವುಗಳ ಅನುಷ್ಠಾನ ಸಾಧ್ಯತೆಯನ್ನು ತೋರಿಸಿ ಕೊಟ್ಟರೆಂದರೆ, ಮುಂದೆ ಯಾರೂ ಅವುಗಳನ್ನು ಕೇವಲ ಕೆಲಸಕ್ಕೆ ಬಾರದ ಕಂತೆಗಳು ಎಂದು ತಳ್ಳಿಹಾಕಲು ಸಾಧ್ಯವಿರಲಿಲ್ಲ. ಒಮ್ಮೆ ಅವರು ಶ್ರದ್ಧೆಯ ಮಹತ್ವವನ್ನು ಈ ರೀತಿ ಬಣ್ಣಿಸಿದರು:</p>
  <p>“ಈ ಇಡೀ ಜಗತ್ತಿನ ಇತಿಹಾಸವೆಂದರೆ ಆತ್ಮಶ್ರದ್ಧೆಯನ್ನು ಹೊಂದಿದ್ದ ಕೆಲವೇ ಮಂದಿಯ ಇತಿಹಾಸ. ಈ ಶ್ರದ್ಧೆ ನಮ್ಮೊಳಗಿನ ದೈವಿಕತೆಯನ್ನು ಪ್ರಕಟಿಸುತ್ತದೆ. ನೀವು ಏನನ್ನು ಬೇಕಾದರೂ ಸಾಧಿಸಬಲ್ಲಿರಿ. ನೀವು ನಿಮ್ಮೊಳಗಿನ ಅನಂತ ಶಕ್ತಿಯನ್ನು ವ್ಯಕ್ತಪಡಿಸಲು ಸಾಕಷ್ಟು ಪ್ರಯತ್ನ ಮಾಡದಿದ್ದಾಗ ಮಾತ್ರ ಸೋಲು ಕಾಣುವಿರಿ. ಯಾವಾಗ ಮನುಷ್ಯ ಆತ್ಮಶ್ರದ್ಧೆಯನ್ನು ಕಳೆದು ಕೊಳ್ಳುತ್ತಾನೋ ತಕ್ಷಣವೇ ಮೃತ್ಯು ಸಮೀಪಿಸುತ್ತದೆ.</p>
  <p>“ಮೊದಲು ನಿಮ್ಮ ಮೇಲೆ ನಿಮಗೆ ನಂಬಿಕೆಯಿರಲಿ, ಅನಂತರ ದೇವರ ಮೇಲೆ. ಕೈಬೆರಳೆಣಿಕೆ ಯಷ್ಟು ಜನ ಶಕ್ತಿಶಾಲಿಗಳು ಈ ಜಗತ್ತನ್ನೇ ಅಲುಗಾಡಿಸಬಲ್ಲರು. ನಮಗೆ ಭಾವಿಸುವ ಹೃದಯ ಬೇಕಾಗಿದೆ. ಆಲೋಚಿಸುವ ಮೆದುಳು ಬೇಕಾಗಿದೆ. ಕೆಲಸ ಮಾಡುವ ಕೈಗಳು, ಬಲಿಷ್ಠವಾದ ಕೈಗಳು ಬೇಕಾಗಿವೆ. ಬುದ್ಧ ತನ್ನನ್ನು ತಾನು ಪ್ರಾಣಿಗಳಿಗಾಗಿ ಸಮರ್ಪಿಸಿಕೊಂಡ. ನಿಮ್ಮನ್ನು ನೀವು ಮನುಷ್ಯರಿಗಾಗಿಯಾದರೂ ಸಮರ್ಪಿಸಿಕೊಳ್ಳಿ ; ಮತ್ತು ಅದಕ್ಕಾಗಿ ಕೆಲಸ ಮಾಡಲು ಯೋಗ್ಯವಾದ ಉಪಕರಣಗಳನ್ನಾಗಿಸಿಕೊಳ್ಳಿ. ಆದರೆ ನೆನಪಿಡಿ, ಕೆಲಸ ಮಾಡುವುದು ನೀವಲ್ಲ, ನಿಮ್ಮೊಳಗಿನ ದೇವರು. ಒಬ್ಬ ಮನುಷ್ಯನ ಒಳಗಡೆಯೇ ಸಮಸ್ತ ಬ್ರಹ್ಮಾಂಡವೂ ಅಡಗಿದೆ. ಒಂದು ಅಣುಕಣದ ಹಿಂದೆ ಸಮಸ್ತ ವಿಶ್ವದ ಶಕ್ತಿಯೂ ಅಡಗಿದೆ. ನಿಮ್ಮ ಹೃದಯಕ್ಕೂ ಬುದ್ಧಿಗೂ ಭಿನ್ನಾಭಿಪ್ರಾಯ ತಲೆದೋರಿದಾಗ ಹೃದಯದ ಮಾತನ್ನೇ ಕೇಳಿ.”</p>
  <p>ಒಂದು ದಿನ ಶಿಷ್ಯರೆಲ್ಲ ಸ್ವಾಮೀಜಿಯವರೊಂದಿಗೆ ಕುಳಿತು ಸಂಭಾಷಿಸುತ್ತಿದ್ದಾಗ ಮಾತು ‘ಅಧಿಕಾರವಾದ’ದ ಕಡೆಗೆ ತಿರುಗಿತು. ಅಧಿಕಾರವಾದವೆಂದರೆ ಮೇಲ್ಜಾತಿಯವರಿಗೆ ವಿಶೇಷ ಹಕ್ಕು, ಸವಲತ್ತುಗಳನ್ನು ನೀಡುವ ಸಿದ್ಧಾಂತ. ಇದನ್ನು ಸ್ವಾಮೀಜಿ ತುಂಬ ಕಟುವಾದ ಶಬ್ದಗಳಿಂದ ಖಂಡಿಸಿದರು. ಈ ಪದ್ಧತಿಯಿಂದ ಉಂಟಾದ ಸಾಮಾಜಿಕ ದುರಾಚಾರಗಳ ಕುರಿತಾಗಿ ವಿವರಿಸಿ ದರು. ‘ಅತ್ಯುನ್ನತವಾದ ಪರಮ ಸತ್ಯಗಳನ್ನು ಭೇದಭಾವವಿಲ್ಲದೆ ಪ್ರತಿಯೊಬ್ಬರಿಗೂ ತಿಳಿಸಿಕೊಡ ಬೇಕು ; ಇಂದಿನ ಕಾಲದ ಜನಜೀವನದಲ್ಲಿ ಬೇರುಬಿಟ್ಟಿರುವ ಪದ್ಧತಿಗಳನ್ನು ಲೆಕ್ಕಿಸದೆ ನನ್ನ ಅನು ಯಾಯಿಗಳು ಸತ್ಯವನ್ನೇ ಘೋಷಿಸುವ ಧೈರ್ಯಶಾಲಿಗಳಾಗಬೇಕು’ ಎಂದು ಸ್ವಾಮೀಜಿ ಒತ್ತಿ ಹೇಳಿದರು. ಬಳಿಕ ಅವರು ಗುಡುಗಿದರು, “ರಾಜಿಯ ಮಾತೇ ಬೇಡ ! ತೇಪೆ ಹಾಕುವ ಕೆಲಸವೇ ಬೇಡ ! ಶವವನ್ನು ಹೂಗಳಿಂದ ಮುಚ್ಚಿಡಲು ನೋಡಬೇಡಿ. ಅತ್ಯಂತ ತುಚ್ಛವಾದ ಹೇಡಿತನದಿಂ ದಾಗಿ ಮಾತ್ರ ಈ ಬಗೆಯ ಮುಚ್ಚಿಡುವ ಸ್ವಭಾವ ಉಂಟಾಗುತ್ತದೆ. ಧೈರ್ಯಶಾಲಿಗಳಾಗಿ. ಎಲ್ಲಕ್ಕಿಂತ ಹೆಚ್ಚಾಗಿ, ನನ್ನ ಪುತ್ರರು ಧೀರರಾಗಬೇಕು. ಯಾವ ಕಾರಣಕ್ಕಾಗಿಯೂ ರಾಜಿ ಮಾಡಿ ಕೊಳ್ಳಬೇಡಿ. ಅತ್ಯುನ್ನತ ಸತ್ಯಗಳನ್ನು ಘಂಟಾಘೋಷವಾಗಿ ಸಾರಿ. ನಿಮ್ಮ ಗೌರವಕ್ಕೆ ಧಕ್ಕೆ ಯುಂಟಾಗುತ್ತದೆಂದೋ ಅನಾವಶ್ಯಕವಾದ ಘರ್ಷಣೆಗೆ ಕಾರಣವಾಗಬಹುದೆಂದೋ ಹೆದರಬೇಡಿ. ಈ ರೀತಿ ಸತ್ಯವನ್ನು ಹೇಳಹೊರಟಾಗ ಎದುರಾಗುವ ಎಲ್ಲ ಆಮಿಷಗಳನ್ನೂ ನೀವು ಮೀರಿ ನಿಂತರೆ ನಿಮ್ಮಲ್ಲೊಂದು ಅಲೌಕಿಕ ಶಕ್ತಿಯುಂಟಾಗುತ್ತದೆ. ಆಗ ನೀವು ಯಾವುದನ್ನು ಅಸತ್ಯವೆಂದು ನಂಬಿದ್ದೀರೋ ಅಂತಹ ಮಾತುಗಳನ್ನು ನಿಮ್ಮೆದುರಿನಲ್ಲಿ ಆಡಲು ಜನ ಹಿಂಜರಿಯುತ್ತಾರೆ. ನೀವು ಎಡೆಬಿಡದೆ ಹದಿನಾಲ್ಕು ವರ್ಷಗಳವರೆಗೆ ಸತ್ಯವನ್ನೇ ನುಡಿಯಲು ಸಮರ್ಥರಾದರೆ ಜನ ನೀವು ಹೇಳುವುದನ್ನು ನಂಬುತ್ತಾರೆ. ತನ್ಮೂಲಕ ನೀವು ಜನಕೋಟಿಯ ಮೇಲೆ ಅತ್ಯುನ್ನತವಾದ ಕೃಪಾಶೀರ್ವಾದವನ್ನು ಹರಿಯಿಸುವಂತಾಗುವಿರಿ ; ಅವರ ಶೃಂಖಲೆಗಳನ್ನು ಕಳಚಬಲ್ಲವರಾಗು ವಿರಿ; ಇಡೀ ರಾಷ್ಟ್ರವನ್ನೇ ಮೇಲೆತ್ತಬಲ್ಲವರಾಗುವಿರಿ.”</p>
  <p>ಸ್ವಾಮೀಜಿ ಮತ್ತೆ ಮತ್ತೆ ಹೇಳುತ್ತಿದ್ದ ಒಂದು ಮಾತೆಂದರೆ ಮಹಾ ಸಂನ್ಯಾಸಿಯೊಬ್ಬ ಮಾತ್ರ ಮಹಾ ಕೆಲಸಗಾರನಾಗಬಲ್ಲ ಎಂಬುದು. “ಯಾರು ನಿಜವಾಗಿಯೂ ನಿರ್ಲಿಪ್ತರಾಗಿದ್ದಾರೋ ಅವರಿಂದ ಮಾತ್ರವೇ ಜಗತ್ತಿಗೆ ಅತಿ ಹೆಚ್ಚಿನ ಸೇವೆ ಸಲ್ಲುತ್ತದೆ. ಬುದ್ಧ ಅಥವಾ ಕ್ರಿಸ್ತನಿಗಿಂತ ಉತ್ತಮ ಕರ್ಮಯೋಗಿ ಎಂಬ ಹೆಗ್ಗಳಿಕೆ ಬೇರೆ ಯಾರ ಪಾಲಿಗೆ ಬಂದೀತು ?” ಎಂದು ಅವರು ಉದ್ಗರಿಸುತ್ತಿದ್ದರು. ಅವರ ದೃಷ್ಟಿಯಲ್ಲಿ ಯಾವ ಕೆಲಸವೂ ಕೇವಲ ಲೌಕಿಕವಾದುದಲ್ಲ. ಎಲ್ಲ ಕೆಲಸವೂ ಪವಿತ್ರವಾದದ್ದು, ಭಗವಂತನ ಪೂಜೆಗೆ ಸಮನಾದದ್ದು ಎಂಬುದು ಅವರ ದೃಷ್ಟಿ.</p>
  <p>ಸಂನ್ಯಾಸಿಗಳು ಯಾವ ಬಗೆಯ ಸೇವಾಕಾರ್ಯಗಳನ್ನು ಕೈಗೆತ್ತಿಕೊಳ್ಳಬಹುದು ಎಂಬುದರ ಬಗ್ಗೆ ಸ್ವಾಮೀಜಿ ವಿವರವಾಗಿ ಹೇಳುತ್ತಾರೆ. ದರಿದ್ರರಿಗೆ ಅನ್ನದಾನ ಮಾಡುವುದು, ಕ್ಷಾಮಪರಿಸ್ಥಿತಿ ಯಲ್ಲಿ ಪರಿಹಾರಕಾರ್ಯವನ್ನು ನಡೆಸುವುದು, ರೋಗಿಗಳ ಶುಶ್ರೂಷೆ ಮಾಡುವುದು, ಅಂಟು ರೋಗ ಪೀಡಿತವಾದ ಸ್ಥಳಗಳಲ್ಲಿ ನಿರ್ಮಲೀಕರಣದ ವ್ಯವಸ್ಥೆಯನ್ನು ಮಾಡಿಸುವುದು, ಅನಾಥಾ ಲಯಗಳನ್ನು ಮತ್ತು ಆಸ್ಪತ್ರೆಗಳನ್ನು ತೆರೆಯುವುದು, ಶಿಕ್ಷಣ ಹಾಗೂ ತರಬೇತಿಯ ಕೇಂದ್ರಗಳನ್ನು ಸ್ಥಾಪಿಸುವುದು–ಇವು ಅವುಗಳಲ್ಲಿ ಕೆಲವು. (ಇವೆಲ್ಲವೂ ಈಗಾಗಲೇ ರಾಮಕೃಷ್ಣ ಮಿಷನ್ನಿನಲ್ಲಿ ಕಾರ್ಯರೂಪಕ್ಕೆ ಬಂದಿವೆ.) ಮಠಗಳಲ್ಲಿ ಸಾಧುಗಳ ಆಧ್ಯಾತ್ಮಿಕವಾದ ಹಾಗೂ ಬುದ್ಧಿಪ್ರಧಾನ ವಾದ ಜೀವನವನ್ನು ನಡೆಸುವುದರೊಂದಿಗೆ ಸಂಗೀತ, ತೋಟಗಾರಿಕೆ ಮುಂತಾದವುಗಳ ಬಗ್ಗೆ ತಕ್ಕಮಟ್ಟಿನ ಜ್ಞಾನವನ್ನು ಪಡೆದುಕೊಂಡಿರಬೇಕೆಂದು ಅವರೆನ್ನುತ್ತಿದ್ದರು. ಕೆಲವೊಮ್ಮೆ ಅವರು ಶಿಷ್ಯರಿಗೆ ಸಮೂಹಗಾನವನ್ನು ಹೇಳಿಕೊಡುತ್ತಿದ್ದರು. ದೈಹಿಕ ವ್ಯಾಯಾಮದ ಆವಶ್ಯಕತೆಯನ್ನು ಎತ್ತಿಹಿಡಿಯುತ್ತ ಅವರು ಹೇಳುತ್ತಾರೆ, “ಧಾರ್ಮಿಕ ಸೈನ್ಯದಲ್ಲಿ ನನಗೆ ಗಣಿ ಕೆಲಸಗಾರರು, ಸುರಂಗ ತೋಡುವವರು (ಶ್ರಮಜೀವಿಗಳು) ಬೇಕಾಗಿದ್ದಾರೆ ! ಆದ್ದರಿಂದ ನನ್ನ ಪುತ್ರರೇ, ನಿಮ್ಮ ಮಾಂಸಖಂಡಗಳನ್ನು ತರಬೇತುಗೊಳಿಸುವ ಕಾರ್ಯದಲ್ಲಿ ತೊಡಗಿ, ತಪಸ್ವಿಗಳಿಗಾದರೆ ಉಪ ವಾಸಾದಿ ದೇಹದಂಡನೆಯ ಕಾರ್ಯ. ಆದರೆ ನಮ್ಮಂತಹ ಕೆಲಸಗಾರರಿಗೆ ಬೇಕಾದದ್ದು ದೃಢವಾದ ಶರೀರಗಳು, ಕಬ್ಬಿಣದ ಮಾಂಸಖಂಡಗಳು, ಉಕ್ಕಿನ ನರಗಳು !”</p>
  <p>ಸ್ವಾಮೀಜಿ ಆಗಾಗ ಹೇಳುತ್ತಲೇ ಇದ್ದ ಮತ್ತೊಂದು ಪ್ರಮುಖ ಅಂಶವೆಂದರೆ, ಅಖಂಡ ಬ್ರಹ್ಮಚರ್ಯದಿಂದೊಡಗೂಡಿದ ಸಂಪೂರ್ಣ ತ್ಯಾಗವೇ ಭಗವತ್ಸಾಕ್ಷಾತ್ಕಾರಕ್ಕೆ ಕೀಲಿಕೈ ಎಂಬುದು. ಸಂನ್ಯಾಸ ಜೀವನವೆಂದರೆ ತನ್ನೊಳಗಿನ ಪ್ರಕೃತಿಯೊಂದಿಗೆ ನಿರಂತರ ಹೋರಾಟ, ತನ್ನೊಳಗೆ ಇರುವ ಉಚ್ಚ ಹಾಗೂ ನೀಚ ಮನೋಭಾವಗಳ ನಡುವಿನ ಹೋರಾಟ ;ಇದರಲ್ಲಿ ವಿಜಯಿಯಾಗಿ ಹೊರಬರಬೇಕಾದರೆ ತೀವ್ರ ತಪಸ್ಸು, ಆತ್ಮನಿಗ್ರಹ ಮತ್ತು ಏಕಾಗ್ರತೆಗಳನ್ನು ಅಭ್ಯಾಸ ಮಾಡಲೇ ಬೇಕು ಎನ್ನುತ್ತಿದ್ದರು, ಸ್ವಾಮೀಜಿ. ಯಾರಾದರೊಬ್ಬರು ಏಕಾಂತದಲ್ಲಿ ಧ್ಯಾನ ಜಪ ತಪಾದಿಗಳನ್ನು ಅಭ್ಯಾಸ ಮಾಡುವುದನ್ನು ಕಂಡರೆ ಅವರಿಗೆ ತುಂಬ ಸಂತೋಷ. ಒಮ್ಮೆ ಒಬ್ಬ ಶಿಷ್ಯ ಹೀಗೆಯೇ ಮಾತಿನ ಸಂದರ್ಭದಲ್ಲಿ ಯಾವುದೋ ಒಂದು ಪ್ರಾಪಂಚಿಕ ವಿಷಯವನ್ನು ಕುರಿತು ಪ್ರಶ್ನೆ ಕೇಳಿದ. ಇದಕ್ಕೆ ಉತ್ತರ ನೀಡುವ ಬದಲು ಸ್ವಾಮೀಜಿ ವ್ಯಗ್ರವಾಗಿ ಹೇಳಿದರು, “ಹೋಗು, ಕೆಲಕಾಲ ತಪಸ್ಸು ಮಾಡಿ ನಿನ್ನ ಮನಸ್ಸನ್ನು ಸ್ವಲ್ಪ ಶುದ್ಧಗೊಳಿಸಿಕೊ ! ಆಮೇಲೆ ನೀನು ಇಂತಹ ವಿಕೃತ ಪ್ರಶ್ನೆಗಳನ್ನು ಕೇಳಲಾರೆ.”</p>
  <p>ಸಾಧು-ಬ್ರಹ್ಮಚಾರಿಗಳು ತಮ್ಮ ಪ್ರಾರಂಭಿಕ ಹಂತಗಳಲ್ಲಿ ತಮ್ಮನ್ನು ತೀವ್ರವಾದ ಶಿಸ್ತಿಗೆ ಒಳಪಡಿಸಿಕೊಳ್ಳಬೇಕು ಮತ್ತು ಆಹಾರಾದಿಗಳ ವಿಚಾರದಲ್ಲಿನ ನಿಯಮಗಳನ್ನು ಕಟ್ಟುನಿಟ್ಟಾಗಿ ಪಾಲಿಸಬೇಕು ಎಂಬುದರ ಬಗ್ಗೆ ಸ್ವಾಮೀಜಿ ವಿಶೇಷ ಗಮನ ಕೊಡುತ್ತಿದ್ದರು. ಡಿಸೆಂಬರಿನಲ್ಲಿ ಅವರು ವೈದ್ಯನಾಥಕ್ಕೆ ಹೊರಡುವ ಹಿಂದಿನ ದಿನ ಆಶ್ರಮವಾಸಿಗಳನ್ನೆಲ್ಲ ಸೇರಿಸಿ ಒಂದು ದೀರ್ಘವಾದ ಸಭೆಯನ್ನು ಕರೆದು ಮಠದ ಕಿರಿಯ ಸದಸ್ಯರಿಗೆ ಆಹಾರಾದಿಗಳ ವಿಷಯದಲ್ಲಿ ಸ್ಪಷ್ಟ ಆದೇಶಗಳನ್ನು ಕೊಟ್ಟಿದ್ದರು–“ಆಹಾರದ ಮೇಲೆ ಹತೋಟಿಯನ್ನು ಸಾಧಿಸದೆ ಮನಸ್ಸಿನ ಹತೋಟಿ ಸಾಧ್ಯವಿಲ್ಲ. ಅತಿಯಾಗಿ ತಿನ್ನುವುದರಿಂದ ದೇಹ ಮನಸ್ಸುಗಳೆರಡೂ ಹಾಳಾಗುತ್ತವೆ. ಮತ್ತು ನೀವಿರುವ ಈಗಿನ ಸ್ಥಿತಿಯಲ್ಲಿ ಹಿಂದೂಗಳಲ್ಲದವರು ತಯಾರಿಸಿದ ಆಹಾರವನ್ನು ಮುಟ್ಟ ಬಾರದು . . . ನೀವು ನಿಮ್ಮ ಇಷ್ಟದೇವತೆಯ ಬಗೆಗಿನ ನಿಷ್ಠೆಯನ್ನು ಕದಲಿಸಬಾರದು ; ಜೊತೆಗೇ ಕೂಪಮಂಡೂಕಗಳೂ ಮತಾಂಧರೂ ಆಗಬಾರದು. ಬ್ರಹ್ಮಚರ್ಯಜೀವನದಲ್ಲಿ ನೀವು ದೃಢ ವಾಗಿ ನಿಲ್ಲಬೇಕು. ಆದರೆ ಸಂನ್ಯಾಸಜೀವನದ ಈ ಉನ್ನತ ಆದರ್ಶಗಳಿಗೂ ಕಠಿಣ ಶಿಸ್ತಿಗೂ ಹೊಂದಿಕೊಂಡು ಬಾಳಲು ನಿಮ್ಮಿಂದ ಸಾಧ್ಯವಾಗುವುದಿಲ್ಲ ಎನ್ನಿಸಿದರೆ ಯಾವ ಕ್ಷಣದಲ್ಲಿ ಬೇಕಾ ದರೂ ಮನೆಗೆ ಹಿಂದಿರುಗಿ ಗೃಹಸ್ಥಜೀವನವನ್ನು ನಡೆಸಲು ನಿಮಗೆ ಸ್ವಾತಂತ್ರ್ಯವಿದೆ. ಇದು ಆಷಾಢಭೂತಿತನದ ಜೀವನವನ್ನು ನಡೆಸುತ್ತ ನಿಮಗೂ ಸಂಘಕ್ಕೂ ಅಗೌರವವನ್ನು ತರುವು ದಕ್ಕಿಂತ ಎಷ್ಟೋ ಯೋಗ್ಯವಾದದ್ದು. ನೀವು ಬೆಳಗಿನ ಜಾವದಲ್ಲಿ ಬೇಗನೆ ಎದ್ದು ಜಪಧ್ಯಾನ ಗಳನ್ನು ಮಾಡಿ, ನಿಯಮಬದ್ಧವಾಗಿ ನಿಮ್ಮ ಧಾರ್ಮಿಕ ಕರ್ತವ್ಯಗಳನ್ನು, ಆಧ್ಯಾತ್ಮಿಕ ಸಾಧನೆಗಳನ್ನು ಮಾಡಿಕೊಂಡು ಬರಬೇಕು, ತಪಸ್ಸಿನ ಕಡೆಗೆ ಹೆಚ್ಚಿನ ಗಮನ ಕೊಡಬೇಕು. ನೀವು ನಿಮ್ಮ ಆರೋಗ್ಯದ ಬಗ್ಗೆ ವಿಶೇಷ ಎಚ್ಚರಿಕೆ ವಹಿಸಬೇಕು. ಊಟಕ್ಕೆ ಹೊತ್ತಿಗೆ ಸರಿಯಾಗಿ ಬರಬೇಕು. ನಿಮ್ಮ ವೈಯಕ್ತಿಕ ಆವಶ್ಯಕತೆಗಳನ್ನು ಹೆಚ್ಚಿಸಿಕೊಂಡು ಹೋಗದಂತೆ ನೋಡಿಕೊಳ್ಳಬೇಕು. ನಿಮ್ಮ ಮಾತು ಕತೆಗಳು ಯಾವಾಗಲೂ ಆಧ್ಯಾತ್ಮಿಕ ವಿಚಾರಗಳ ಕುರಿತಾಗಿಯೇ ಇರಬೇಕು. ಕ್ರಿಶ್ಚಿಯನ್ ಮಠಗಳಂತೆ ನೀವು ಕೂಡ ತರಬೇತಿಯ ಅವಧಿಯಲ್ಲಿ ವೃತ್ತಪತ್ರಿಕೆಗಳನ್ನು ಓದುವಂತಿಲ್ಲ. ಮತ್ತು ಭಕ್ತಾದಿಗಳ ಜೊತೆಯಲ್ಲಿ ಸ್ವೇಚ್ಛೆಯಿಂದ ಬೆರೆಯುವಂತಿಲ್ಲ.”</p>
  <p>ಕೆಲವೊಮ್ಮೆ ಸ್ವಾಮೀಜಿ ಜುಗುಪ್ಸೆಯ ದನಿಯಲ್ಲಿ ಹೇಳುತ್ತಿದ್ದರು, “ಈ ನಿಮ್ಮ ದೇಶದಲ್ಲಿ ನಾನೇನು ಕೆಲಸ ಮಾಡಲಿ, ಹೇಳಿ ? ಇಲ್ಲಿ ಎಲ್ಲರೂ ಆಜ್ಞಾಪನೆ ಮಾಡುವವರೇ, ಅನುಸರಿಸಿ ನಡೆಯುವವರು ಒಬ್ಬರೂ ಇಲ್ಲ. ಮಹತ್ತರವಾದ ಕಾರ್ಯಗಳನ್ನು ಸಾಧಿಸಬೇಕಾದರೆ ನಾಯಕ ನಾದವನ ಆಣತಿಗಳಿಗೆ ಮರುಮಾತಿಲ್ಲದೆ ವಿಧೇಯರಾಗಿರಬೇಕು. ಈಗ ಒಂದು ವೇಳೆ, ನನ್ನ ಸೋದರ ಸಂನ್ಯಾಸಿಗಳು ನನಗೆ ನನ್ನ ಇನ್ನುಳಿದ ಆಯುಷ್ಯವನ್ನೆಲ್ಲ ಮಠದ ಚರಂಡಿಗಳನ್ನು ಶುಚಿಗೊಳಿಸುವುದರಲ್ಲೇ ಕಳೆಯಬೇಕು ಎಂದು ಹೇಳುವುದಾದರೆ, ನಿಶ್ಚಯವಾಗಿ ತಿಳಿದುಕೊಳ್ಳಿ, ನಾನದನ್ನು ಮರುಮಾತಿಲ್ಲದೆ ಮಾಡಿಕೊಂಡು ಬರುತ್ತೇನೆ. ಯಾರು ಸ್ವಲ್ಪವೂ ಗೊಣಗುಟ್ಟದೆ ವಿಧೇಯರಾಗಿರಬಲ್ಲರೋ ಅವರು ಮಾತ್ರವೇ ಮಹಾನಾಯಕರಾಗಬಲ್ಲರು. ಇಂತಹ ಮಹಾ ನಾಯಕನಿಂದ ಮಹತ್ತರವಾದ ಸೇವೆ ನಡೆಯಬಲ್ಲುದು.”</p>
  <p>ಹೀಗೆ ಸ್ವಾಮೀಜಿ ತಮ್ಮ ಶಿಷ್ಯರನ್ನು ಉನ್ನತ ಜೀವನಕ್ಕೆ ಉದಾತ್ತ ಧ್ಯೇಯಕ್ಕೆ ಸಿದ್ಧಗೊಳಿಸು ತ್ತಿದ್ದರೂ ಸ್ವತಃ ಅವರ ಮನಸ್ಸಿನಲ್ಲಿಯೇ ಆಗಾಗ ಒಂದು ಬಗೆಯ ನಿರಾಶಾಭಾವ ಕವಿಯುತ್ತಿದ್ದು ದುಂಟು. ಎಲ್ಲಿ ತಮ್ಮ ಜೀವನೋದ್ದೇಶವು ಅಯಶಸ್ವಿಯಾಗಿಬಿಡುತ್ತದೋ ಎಂಬ ಸಂದೇಹ ಮೂಡುತ್ತಿದ್ದುದುಂಟು. ಏಕೆಂದರೆ ತಾವು ನಿರೀಕ್ಷಿಸಿದ್ದಂತಹ ಎರಡು ಸಾವಿರ ಉತ್ಸಾಹೀ ಯುವಕರು, ಸರ್ವಸಂಗ ಪರಿತ್ಯಾಗ ಮಾಡಿ ಸಂನ್ಯಾಸ ಸ್ವೀಕರಿಸಬಲ್ಲ ಯುವಕರು, ಇನ್ನೂ ತಮ್ಮ ಬಳಿಗೆ ಬರಲಿಲ್ಲವಲ್ಲ ಎಂಬ ನಿರಾಶೆ ಅವರನ್ನು ಆವರಿಸಿಕೊಳ್ಳುತ್ತಿತ್ತು. ತಮ್ಮ ಕಾರ್ಯಯೋಜನೆ ಗಳಿಗಾಗಿ ತಾವು ನಿರೀಕ್ಷಿಸುವ ಮೂವತ್ತು ಕೋಟಿ ರೂಪಾಯಿ (ಇಂದು ಅದರ ಬೆಲೆ ಮೂರು ಸಾವಿರ ಕೋಟಿ ರೂಪಾಯಿಯಾದೀತು) ಇನ್ನೂ ತಮಗೆ ಒದಗಿಬರಲಿಲ್ಲವಲ್ಲ ಎಂಬ ನಿರಾಶೆ ಅವರಲ್ಲುಂಟಾಗುತ್ತಿತ್ತು. ಏಕೆಂದರೆ ಈ ಎರಡು ವಸ್ತುಗಳು–ಎರಡು ಸಾವಿರ ಯುವಕರು ಮತ್ತು ಮೂವತ್ತುಕೋಟಿ ರೂಪಾಯಿ–ದೊರೆತರೆ, ಇವುಗಳ ಸಹಾಯದಿಂದ ಸಮಸ್ತ ಭಾರತ ವನ್ನು ಪುನರುಜ್ಜೀವನಗೊಳಿಸಿ, ಅದರ ಸಮಸ್ಯೆಗಳನ್ನೆಲ್ಲ ದೂರಗೊಳಿಸಿ, ಅದು ಸ್ವಾವಲಂಬಿ ಯಾಗುವಂತೆ ಮಾಡಬಹುದು ಎಂದು ಸ್ವಾಮೀಜಿ ನಂಬಿದ್ದರು. ಆದರೆ ಅವು ದೊರಕಲಿಲ್ಲವೆಂದ ಮಾತ್ರಕ್ಕೆ ಅವರು ಹತಾಶರಾಗಿ ಕೈಚೆಲ್ಲಿ ಕುಳಿತುಕೊಳ್ಳುವವರಲ್ಲ. ಆದ್ದರಿಂದ ಅವರು ಇನ್ನು ಕೆಲವೊಮ್ಮೆ ಹೇಳುತ್ತಿದ್ದರು, “ಹೇಗಾದರಾಗಲಿ, ನನ್ನ ಪಾಲಿನ ಕೆಲಸವನ್ನು ನಾನು ಸಮರ್ಪಕವಾಗಿ ಮುಗಿಸುತ್ತೇನೆ, ಮತ್ತು ಆ ಕೆಲಸವನ್ನು ಮುಂದೆಯೂ ನಿರಂತರವಾಗಿ ನಡೆಸಿಕೊಂಡು ಹೋಗಲು ಇತರರಲ್ಲಿ ಸ್ಫೂರ್ತಿಯನ್ನು ತುಂಬುತ್ತೇನೆ. ನನಗೆ ವಿಶ್ರಾಂತಿಯೇ ಬೇಡ ! ಕರ್ಮ ಮಾಡುತ್ತಲೇ ನಾನು ಮರಣವನ್ನಪ್ಪುತ್ತೇನೆ. ಕರ್ಮ ಮಾಡುವುದು ನನಗಿಷ್ಟ ! ಈ ಜೀವನವೊಂದು ಹೋರಾಟ; ಪ್ರತಿಯೊಬ್ಬನೂ ಸದಾ ಕಾರ್ಯಶೀಲನಾಗಿರಬೇಕು. ನಾನು ಕರ್ಮ ಮಾಡುತ್ತಲೇ ಬದುಕಿ ಕರ್ಮ ಮಾಡುತ್ತಲೇ ಸಾಯುವಂತಾಗಲಿ !”</p>
  <p>ಒಂದಾನೊಂದು ಸಂಜೆ ಸ್ವಾಮೀಜಿ ಮಠದ ಆವರಣದಲ್ಲಿ ಅತ್ತಿಂದಿತ್ತ ನಡೆದಾಡುತ್ತಿದ್ದರು; ಅವರ ಮನಸ್ಸು ಪ್ರಚಂಡ ಭಾವದಲೆಗಳಿಂದ ಕೂಡಿರುವುದು ಗೋಚರವಾಗುತ್ತಿತ್ತು. ಹೀಗೆ ಓಡಾಡುತ್ತ ಅವರು ಇದ್ದಕ್ಕಿದ್ದಂತೆ ನಿಂತು ತಮ್ಮ ಸಂನ್ಯಾಸೀ ಶಿಷ್ಯರೊಬ್ಬರ ಹತ್ತಿರ ಹೇಳಿದರು: “ಮಗು, ಶ್ರೀರಾಮಕೃಷ್ಣರು ಜಗತ್ತಿಗಾಗಿ ತಮ್ಮ ಸಮಸ್ತ ಜೀವನವನ್ನೇ ಬಲಿದಾನವಾಗಿಸಿದರು. ಅಂತೆಯೇ ನಾನೂ ನನ್ನ ಜೀವನವನ್ನು ಅರ್ಪಿಸಿಬಿಡುತ್ತೇನೆ. ನೀನೂ, ನಿಮ್ಮಲ್ಲಿ ಪ್ರತಿಯೊಬ್ಬರೂ ಹಾಗೆಯೇ ಮಾಡಬೇಕು. ನಾವು ಮಾಡುತ್ತಿರುವ ಈ ಕೆಲಸಗಳೆಲ್ಲ ಕೇವಲ ಪ್ರಾರಂಭ ಮಾತ್ರ. ನಂಬು ನನ್ನನ್ನು–ಈ ರೀತಿ ನಮ್ಮ ರಕ್ತವನ್ನು ಹರಿಯಿಸುವುದರಿಂದ, ಮುಂದೆ ಸಮಸ್ತ ಜಗತ್ತನ್ನೇ ಅಲುಗಿಸಬಲ್ಲ, ದೇವಸೇವಕರಾದ ಮಹಾ ಪರಾಕ್ರಮಶಾಲಿಗಳು ಉದಿಸಲಿದ್ದಾರೆ !”</p>
  <p>ತಮ್ಮ ತರುಣ ಶಿಷ್ಯರನ್ನು ಸ್ಫೂರ್ತಿಗೊಳಿಸುತ್ತ ಸ್ವಾಮೀಜಿಯವರು ಘೋಷಿಸಿದರು, “ಮರೆಯದಿರಿ, ‘ಆತ್ಮನೋ ಮೋಕ್ಷಾರ್ಥಂ ಜಗದ್ಧಿತಾಯ ಚ’–ಜಗದ ಹಿತಕ್ಕಾಗಿ ಸೇವೆ ಸಲ್ಲಿಸುತ್ತ ಭಗವತ್ಸಾಕ್ಷಾತ್ಕಾರ ಮಾಡಿಕೊಳ್ಳುವುದೇ ಸಂನ್ಯಾಸಿಗಳ ಮಹಾ ಆದರ್ಶ. ಹಿಡಿದುಕೊಳ್ಳಿ ಈ ಆದರ್ಶವನ್ನು. ಸಂನ್ಯಾಸಧರ್ಮವೇ ಅತ್ಯಂತ ಶೀಘ್ರ ಪಥ. ಸಂನ್ಯಾಸಿ ಮತ್ತು ಅವನ ದೇವರು–ಇವರಿಬ್ಬರ ನಡುವೆ ಯಾವ ವಿಗ್ರಹಗಳೂ ಇಲ್ಲ. ಸಂನ್ಯಾಸಿಯು ವೇದಗಳ ಶಿರಮೆಟ್ಟಿ ನಿಂತಿರುತ್ತಾನೆ ಎಂದು ವೇದಗಳು ಸಾರುತ್ತವೆ. ಏಕೆಂದರೆ ಅವನು ಮತಪಂಥಗಳಿಂದ, ಗುಡಿ ಮಸೀದಿ ಚರ್ಚುಗಳಿಂದ ಸಂಪೂರ್ಣ ಮುಕ್ತ. ಅವನು ಈ ಭೂಮಿಯ ಮೇಲಿನ ಸಾಕ್ಷಾತ್ ದೇವರು ! ಇದನ್ನು ನೆನಪಿನಲ್ಲಿಡು, ಮತ್ತು ಓ ಧೀರ ಸಂನ್ಯಾಸಿ, ನಿನ್ನ ದಾರಿಯಲ್ಲಿ ನೀನು ಮುನ್ನಡೆಯುತ್ತಲೇ ಇರು ; ಮಹಾತ್ಯಾಗದ ಧ್ವಜವನ್ನು, ಶಾಂತಿ ಮುಕ್ತಿ ಧನ್ಯತೆಗಳ ಬಾವುಟವನ್ನು ಹಿಡಿದು ಮುನ್ನಡೆಯುತ್ತಲೇ ಇರು.”</p>
  <p>ವೈದ್ಯನಾಥದಲ್ಲಿದ್ದ ಅವಧಿಯಲ್ಲಿ ಆಸ್ತಮಾದಿಂದಾಗಿ ಸ್ವಾಮೀಜಿ ಬಹಳ ನರಳಿದರಾದರೂ ಅಲ್ಲಿ ವಿಶ್ರಾಂತಿ ಸಿಕ್ಕಿದ್ದರಿಂದ ಸ್ವಲ್ಪ ಒಳಿತೂ ಆಗಿತ್ತು. ಅವರೀಗ ನವೋತ್ಸಾಹದಿಂದ ಕೂಡಿ ದ್ದರು, ನವ ಯೋಜನೆಗಳನ್ನು ಹಾಕಿಕೊಂಡಿದ್ದರು. ಅವರು ಕಲ್ಕತ್ತಕ್ಕೆ ಮರಳಿದ ದಿನವೇ ಆಶ್ರಮವಾಸಿಗಳನ್ನೆಲ್ಲ ಸೇರಿಸಿ “ಇನ್ನೀಗ, ನೀವೆಲ್ಲರೂ ಬುದ್ಧನ ಅನುಯಾಯಿಗಳಂತೆ ಧರ್ಮ ಪ್ರಚಾರಕ್ಕಾಗಿ ಎಲ್ಲೆಡೆಗಳಿಗೂ ಹೋಗಬೇಕು ; ಶ್ರೀರಾಮಕೃಷ್ಣರ ದಿವ್ಯ ಸಂದೇಶಗಳನ್ನು ಹರಡ ಬೇಕು” ಎಂದು ಹೇಳಿದರು. ಅದೇ ದಿನವೇ ತಮ್ಮ ಶಿಷ್ಯರಾದ ವಿರಜಾನಂದರು ಹಾಗೂ ಪ್ರಕಾಶಾನಂದರನ್ನು ಕರೆದು, ಒಡನೆಯೇ ಢಾಕಾಕ್ಕೆ ಹೋಗಿ ಆ ಕಾರ್ಯದಲ್ಲಿ ಪ್ರವೃತ್ತರಾಗುವಂತೆ ಆದೇಶ ನೀಡಿದರು. ಆಗ ವಿರಜಾನಂದರು ಅತ್ಯಂತ ವಿನಯದಿಂದ ನುಡಿದರು, “ಸ್ವಾಮೀಜಿ, ನಾನೇನು ಬೋಧಿಸಲಿ ? ನನಗೇ ಏನೂ ಗೊತ್ತಿಲ್ಲ. . . ” “ಹಾಗಾದರೆ ಅದನ್ನೇ ಬೋಧಿಸು ! ನಿಜಕ್ಕೂ ಅದೇ ಒಂದು ದೊಡ್ಡ ಸಂದೇಶ !” ಎಂದು ಉದ್ಗರಿಸಿದರು ಸ್ವಾಮೀಜಿ. ಆದರೆ ಇದು ವಿರಜಾನಂದರಿಗೆ ಸಮಾಧಾನವನ್ನುಂಟುಮಾಡಲಿಲ್ಲ. “ ಸ್ವಾಮೀಜಿ, ನಾನು ಇನ್ನಷ್ಟು ಆಧ್ಯಾತ್ಮಿಕ ಸಾಧನೆ ಮಾಡಿ ಮೊದಲು ಭಗವಂತನ ಸಾಕ್ಷಾತ್ಕಾರ ಮಾಡಿಕೊಳ್ಳುತ್ತೇನೆ. ಮೊದಲು ನಾನು ನನ್ನ ಮುಕ್ತಿಯನ್ನು ಗಳಿಸಿಕೊಳ್ಳುತ್ತೇನೆ. ದಯವಿಟ್ಟು ಅದಕ್ಕೆ ಅವಕಾಶ ಮಾಡಿಕೊಡಬೇಕು” ಎಂದರು. ಸ್ವಾಮೀಜಿ ಗುಡುಗಿದರು : “ನೀನು ನಿನ್ನ ಮುಕ್ತಿಯನ್ನೇ ನೋಡಿಕೊಳ್ಳುವಿಯಾದರೆ ನರಕಕ್ಕೆ ಬೀಳುವೆ, ಎಚ್ಚರಿಕೆ ! ನೀನೇನಾದರೂ ಅತ್ಯುನ್ನತವಾದುದನ್ನು ಪಡೆಯಬೇಕಾದರೆ ಮೊದಲು ಇತರರ ಮುಕ್ತಿಗಾಗಿ ಪ್ರಯತ್ನಿಸು. ನಿನ್ನ ವೈಯಕ್ತಿಕ ಮುಕ್ತಿಯ ಆಸೆಯನ್ನು ನಾಶ ಮಾಡಿಬಿಡು. ಇದೇ ಅತಿ ದೊಡ್ಡ ಆಧ್ಯಾತ್ಮಿಕ ಸಾಧನೆ.” ಬಳಿಕ ಮತ್ತೆ ಅತ್ಯಂತ ಪ್ರೀತಿಯ ದನಿಯಲ್ಲಿ ಹೇಳಿದರು, “ನನ್ನ ಪ್ರಿಯ ಸುತರೆ, ಕಾರ್ಯನಿರತರಾಗಿ ! ಮನಃಪೂರ್ವಕವಾಗಿ ಕರ್ಮಮಾಡಿ. ಮಾಡಬೇಕಾದ ದ್ದೆಂದರೆ ಇದು. ನೀವು ಮಾಡುವ ಕರ್ಮದ ಫಲದ ಕಡೆಗೆ ಗಮನ ಕೊಡಲೇಬೇಡಿ. ನೀವು ಇತರರ ಒಳಿತಿಗಾಗಿ ಸೇವಾನಿರತರಾಗಿರುವಾಗ ಒಂದು ವೇಳೆ ಸತ್ತು ನರಕಕ್ಕೆ ಹೋಗುವಂತಾದರೂ ಅದರಿಂದೇನಂತೆ ! ಅದು ಸ್ವಂತ ಮುಕ್ತಿಗಾಗಿ ಶ್ರಮಿಸುತ್ತ ಸ್ವರ್ಗ ಗಳಿಸುವುದಕ್ಕಿಂತಲೂ ಎಷ್ಟೋ ಮೇಲು !” ಬಳಿಕ ಸ್ವಲ್ಪ ಹೊತ್ತಿನಮೇಲೆ ಸ್ವಾಮೀಜಿ ತಮ್ಮ ಆ ಇಬ್ಬರು ಶಿಷ್ಯರನ್ನೂ ಕರೆದು ಕೊಂಡು ಮಠದ ಪೂಜಾಗೃಹಕ್ಕೆ ಹೋದರು. ಅಲ್ಲಿ ಮೂವರೂ ಧ್ಯಾನಕ್ಕೆ ಕುಳಿತುಕೊಂಡರು. ಸ್ವಾಮೀಜಿ ಗಾಢ ಧ್ಯಾನದಲ್ಲಿ ಲೀನರಾದರು. ಸ್ವಲ್ಪ ಹೊತ್ತಿನ ಮೇಲೆ ಆ ಸ್ಥಿತಿಯಿಂದ ಹೊರ ಬಂದು ಗಂಭೀರ ದನಿಯಲ್ಲಿ ನುಡಿದರು, “ಈಗ ನಾನು ನಿಮ್ಮಲ್ಲಿ ಶಕ್ತಿಸಂಚಾರ ಮಾಡುತ್ತೇನೆ; ನನ್ನ ಶಕ್ತಿಯನ್ನು ನಿಮ್ಮಲ್ಲಿ ಹರಿಯಿಸುತ್ತೇನೆ. ಇನ್ನು ಸ್ವಯಂ ಭಗವಂತನೇ ನಿಮ್ಮ ಬೆನ್ನ ಹಿಂದಿರು ತ್ತಾನೆ.” ಆ ದಿನವೆಲ್ಲ ಸ್ವಾಮೀಜಿ ಆ ಇಬ್ಬರು ಶಿಷ್ಯರೊಂದಿಗೆ ಅತ್ಯಂತ ಆತ್ಮೀಯತೆಯಿಂದಿದ್ದು ಅವರಿಗೆ ಹಲವಾರು ಸಲಹೆಗಳನ್ನು ನೀಡಿದರು. ಅವರು ಮುಂದೆ ಹೇಗೆ ಆಧ್ಯಾತ್ಮಿಕ ತತ್ತ್ವಗಳನ್ನು ಬೋಧಿಸಬೇಕು, ಮಂತ್ರೋಪದೇಶವನ್ನು ಬಯಸಿ ಬಂದವರಿಗೆ ಅದನ್ನು ನೀಡುವ ಬಗೆ ಹೇಗೆ ಎಂಬುದನ್ನೆಲ್ಲ ತಿಳಿಸಿಕೊಟ್ಟರು. ಹೀಗೆ ಸ್ವಾಮೀಜಿಯವರಿಂದ ಆಶೀರ್ವಾದ ಪಡೆದುಕೊಂಡ, ಸ್ಫೂರ್ತಿ ಹೊಂದಿದ ವಿರಜಾನಂದರೂ ಪ್ರಕಾಶಾನಂದರೂ ಫೆಬ್ರುವರಿ ನಾಲ್ಕರಂದು ಢಾಕಾದ ಕಡೆಗೆ ನಡೆದರು. ಸ್ವಾಮೀಜಿಯವರು ಇವರಿಬ್ಬರನ್ನಲ್ಲದೆ, ತಮ್ಮ ಸೋದರ ಸಂನ್ಯಾಸಿಗಳಾದ ಸ್ವಾಮಿ ಶಾರದಾನಂದರಿಗೂ ಸ್ವಾಮಿ ತುರೀಯಾನಂದರಿಗೂ ಮಂತ್ರೋಪದೇಶ ನೀಡುವ ಅಧಿಕಾರ ಕೊಟ್ಟು ಗುಜರಾತ್ ಪ್ರದೇಶದಲ್ಲಿ ಧರ್ಮಪ್ರಸಾರ ಮಾಡಲು ಕಳಿಸಿಕೊಟ್ಟರು.</p>
  <h1>24</h1>
  <h1>ಎರಡು ಶಕ್ತಿಗಳ ಸಂಗಮ</h1>
  <p class="noindent">ಮಠದಲ್ಲಿ ನಿರಂತರವಾಗಿ ಶಾಸ್ತ್ರಾಧ್ಯಯನ ನಡೆಯುವಂತಾಗಬೇಕೆಂಬುದು ಸ್ವಾಮೀಜಿಯವರ ಆಕಾಂಕ್ಷೆ. ಮಠವು ನೀಲಾಂಬರ ಮುಖರ್ಜಿಯವರ ತೋಟದ ಮನೆಯಲ್ಲಿದ್ದಾಗಲೇ ಅವರು ವೇದೋಪನಿಷತ್ತುಗಳು, ವೇದಾಂತಸೂತ್ರಗಳು, ಭಗವದ್ಗೀತೆ ಮೊದಲಾದವುಗಳ ಅಧ್ಯಯನ ತರಗತಿಗಳನ್ನು ಪ್ರಾರಂಭಿಸಿದ್ದರು. ಅಲ್ಲದೆ ಸ್ವತಃ ತಾವೇ ಕೆಲದಿನ ಪಾಣಿನಿಯ ‘ಅಷ್ಟಾಧ್ಯಾಯಿ’ ಯನ್ನು ಬೋಧಿಸಿದ್ದರು. ಈಗ ಅವರು ಮತ್ತೆ ಸಂಸ್ಕೃತ ಸಾಹಿತ್ಯದ ಹಾಗೂ ಶಾಸ್ತ್ರಗ್ರಂಥಗಳ ಸ್ವಾಧ್ಯಾಯ-ಪ್ರವಚನಗಳಲ್ಲಿ ತೊಡಗಿದರು. ಈ ಅವಧಿಯಲ್ಲೇ ಅವರು ಶ್ರೀರಾಮಕೃಷ್ಣರ ಕುರಿತ ಎರಡು ಪ್ರಸಿದ್ಧ ಶ್ಲೋಕಗಳನ್ನು ರಚಿಸಿದರು. ಇವುಗಳಲ್ಲಿ ಒಂದು ‘ಶ್ರೀರಾಮಕೃಷ್ಣ ಸ್ತುತಿ’. ಇದನ್ನು ಎಲ್ಲ ರಾಮಕೃಷ್ಣ ಮಠಗಳಲ್ಲೂ ಪ್ರತಿದಿನ ಸಂಜೆ ಆರತಿಯ ಬಳಿಕ ಹಾಡಲಾಗುತ್ತಿದೆ. ಮತ್ತೊಂದು, ‘ಆಚಂಡಾಲಾಪ್ರತಿಹತರಯೋ . . . ’ ಎಂದು ಪ್ರಾರಂಭವಾಗುವ ಶ್ಲೋಕ.</p>
  <p>ಈ ದಿನಗಳಲ್ಲಿ ಸ್ವಾಮೀಜಿಯವರ ದರ್ಶನಕ್ಕಾಗಿ ಜನರು ದೂರದೂರದಿಂದ ಬರುತ್ತಿದ್ದರು. ಹಿಂದೆ ಅವರು ಗೋಪಾಲಲಾಲ್ ಸೀಲರ ಮನೆಯಲ್ಲಿದ್ದಾಗ ನಡೆಯುತ್ತಿದ್ದಂತೆಯೇ ಈಗ ಮತ್ತೆ ದರ್ಶನಾರ್ಥಿಗಳೊಂದಿಗೆ ಧರ್ಮ, ವೇದಾಂತ, ರಾಷ್ಟ್ರದ ಪುನರುತ್ಥಾನ ಮುಂತಾದ ವಿವಿಧ ವಿಷಯಗಳ ಬಗ್ಗೆ ಎಡೆಬಿಡದೆ ಮಾತುಕತೆ ನಡೆಯುತ್ತಿತ್ತು. ಒಮ್ಮೆ ಅವರು ಶ್ರೀರಾಮಕೃಷ್ಣರ ಪ್ರಮುಖ ಗೃಹೀಭಕ್ತರಲ್ಲೊಬ್ಬನಾದ ರಾಮಚಂದ್ರ ದತ್ತನ ಭೇಟಿಗಾಗಿ ಅವನ ಮನೆಗೆ ಹೋದರು. ಯುವಕ ನರೇಂದ್ರನನ್ನು ಶ್ರೀರಾಮಕೃಷ್ಣರ ಬಳಿಗೆ ಕರೆತಂದವನು ಆತನೇ ಎಂಬುದನ್ನು ನೆನಪಿಸಿ ಕೊಳ್ಳಬಹುದು. ಈಗ ಕೆಲಕಾಲದಿಂದಲೂ ಅವನು ಕಾಯಿಲೆಯಿಂದ ಹಾಸಿಗೆ ಹಿಡಿದಿದ್ದ. ಆದ್ದ ರಿಂದ ಒಮ್ಮೆ ಆತನನ್ನು ನೋಡಿಕೊಂಡು ಹೋಗಲು ಸ್ವಾಮೀಜಿ ಬಂದದ್ದು. ಆದರೆ ರಾಮಚಂದ್ರ ದತ್ತ ಮತ್ತು ಇನ್ನಿತರ ಕೆಲವು ಗೃಹೀಭಕ್ತರು ಈಚೆಗೆ ಈ ಸೋದರ ಸಂನ್ಯಾಸಿಗಳೊಂದಿಗೆ ಸಾಮರಸ್ಯದಿಂದಿರಲಿಲ್ಲ. ಏಕೆಂದರೆ, ಈ ಸಂನ್ಯಾಸಿಗಳು ಗೃಹಸ್ಥರಾದ ತಮ್ಮನ್ನೆಲ್ಲ ಕಡೆಗಣಿಸಿದ್ದಾರೆ ಎಂಬುದು ಅವರ ಭಾವನೆಯಾಗಿತ್ತು. ಈಗ ಸ್ವಾಮೀಜಿಯವರು ಆಗಮಿಸಿ ತುಂಬ ವಿಶ್ವಾಸದಿಂದ ರಾಮಚಂದ್ರನೊಡನೆ ಮಾತುಕತೆಯಾಡಿದರು. ಇದರಿಂದ ಆತನಿಗೆ ಎಷ್ಟೋ ಸಮಾಧಾನವಾ ಯಿತು. ಸ್ವಲ್ಪಹೊತ್ತಿನ ಮೇಲೆ ವೃದ್ಧ ರಾಮಚಂದ್ರ ಎದ್ದು ಶೌಚಕ್ಕೆಂದು ಹೊರಟ ತಕ್ಷಣ ಸ್ವಾಮೀಜಿ ಪಕ್ಕದಲ್ಲಿದ್ದ ಆತನ ಚಪ್ಪಲಿಗಳನ್ನು ಮುಂದಿಟ್ಟು ಅವನ್ನು ಹಾಕಿಕೊಳ್ಳುವಲ್ಲಿ ಆತನಿಗೆ ನೆರವಾದರು. ವಿಶ್ವವಿಖ್ಯಾತ ವಿವೇಕಾನಂದರು ತನ್ನಂತಹ ಒಬ್ಬ ಸಾಮಾನ್ಯ ಗೃಹಸ್ಥನ ಚಪ್ಪಲಿ ಯನ್ನು ಮುಟ್ಟಿದ್ದನ್ನು ಕಂಡ ರಾಮಚಂದ್ರನ ಹೃದಯ ತುಂಬಿಬಂತು, ಕಣ್ಣಲ್ಲಿ ಅಶ್ರು ಚಿಮ್ಮಿತು; ಗದ್ಗದ ಸ್ವರದಲ್ಲಿ ಉದ್ಗರಿಸಿದ : “ನರೇನ್, ನರೇನ್ ! ಇದೇನು ಮಾಡಿದೆಯಪ್ಪ ? ನನ್ನಂಥವನ ಚಪ್ಪಲಿಯನ್ನು ಮುಟ್ಟಿಬಿಟ್ಟೆಯಲ್ಲ ! ಜನ ನನ್ನ ಹತ್ತಿರ ಹೇಳುತ್ತಿದ್ದರು, ನೀನು ಅಮೆರಿಕಕ್ಕೆ ಹೋಗಿ ದೊಡ್ಡಮನುಷ್ಯನಾಗಿ ಬಂದ ಮೇಲೆ ನಮ್ಮನ್ನೆಲ್ಲ ಮರೆತು ಬಿಟ್ಟೆ ಅಂತ. ಆದರೆ ಈಗ ನೋಡಿದರೆ ನೀನು ಅದೇ ನರೇನನೇ ! ನಾನು ನಿನ್ನನ್ನು ತಪ್ಪಾಗಿ ತಿಳಿದುಕೊಂಡಿದ್ದೆ. ಈಗ ನನಗೆ ಅರ್ಥವಾಗುತ್ತಿದೆ ಶ್ರೀರಾಮಕೃಷ್ಣರು ನಿನ್ನನ್ನು ಒಂದು ಅನರ್ಘ್ಯ ರತ್ನ ಅಂತ ಕರೆಯುತ್ತಿದ್ದುದು ಏಕೆ ಎನ್ನುವುದು. ದಯವಿಟ್ಟು ನನ್ನನ್ನು ಮನ್ನಿಸಪ್ಪ. ನೀನು ಹಾಗೆ ಮಾಡಿದರೆ ಮಾತ್ರ ಶ್ರೀಗುರು ಮಹಾರಾಜರು ನನ್ನನ್ನು ತಮ್ಮ ಬಳಿಗೆ ಕರೆದುಕೊಳ್ಳುವಂತಾದೀತು.” ಆಗ ಸ್ವಾಮೀಜಿಯವರು, “ರಾಮ್ದಾದಾ, ಇದೇನು ಹೇಳುತ್ತಿದ್ದೀರಿ ನೀವು ! ನೀವು ಶ್ರೀರಾಮಕೃಷ್ಣರ ಆಪ್ತಭಕ್ತರು. ನಿಮಗೆ ಅವರ ಬಳಿ ಸ್ಥಾನವಿಲ್ಲದೆಯಿರುತ್ತದೆಯೆ ?” ಎಂದು ಸಂತೈಸಲು ನೋಡಿದರು. ಆದರೆ ರಾಮ ಚಂದ್ರ ಬಿಕ್ಕುತ್ತಲೇ “ಇಲ್ಲ, ಇಲ್ಲ, ನೀನು ನನ್ನನ್ನು ಕ್ಷಮಿಸುವವರೆಗೂ ಗುರುಮಹಾರಾಜರು ನನ್ನನ್ನು ಸ್ವೀಕರಿಸುವುದಿಲ್ಲ” ಎಂದ. ಆಗ ಸ್ವಾಮೀಜಿಯೆಂದರು, “ರಾಮ್ದಾದಾ, ನೀವು ಹಾಗೆಲ್ಲ ಚಿಂತಿಸಬೇಕಾದ ಕಾರಣವೇ ಇಲ್ಲ. ನನಗೆ ಅವರ ಬಳಿ ಸ್ಥಾನವಿರುವುದಾದರೆ ನಿಮಗೂ ಖಂಡಿತ ಇರುತ್ತದೆ.” ಅಂತೂ ಕಡೆಗೆ ರಾಮಚಂದ್ರನಿಗೆ ಸಮಾಧಾನವಾಯಿತು. ಬಳಿಕ ಸ್ವಾಮೀಜಿ ಅವ ನಿಂದ ಬೀಳ್ಕೊಂಡು ಹೊರಟರು. ಇದಾದ ಕೆಲದಿನಗಳಲ್ಲೇ ರಾಮಚಂದ್ರ ಕೊನೆಯುಸಿರೆಳೆದ.</p>
  <p>ಈ ದಿನಗಳಲ್ಲೇ ಸ್ವಾಮೀಜಿಯವರನ್ನು ಕಾಣಲು ಬಂದ ಪ್ರಮುಖ ವ್ಯಕ್ತಿಗಳಲ್ಲಿ ನಾಗಮಹಾ ಶಯರೊಬ್ಬರು. ಇವರಿಬ್ಬರ ನಡುವಿನ ಭೇಟಿಯು ಅತ್ಯಂತ ಸ್ಮರಣೀಯವಾದದ್ದು. ಯಾರು ಈ ನಾಗಮಹಾಶಯರು ? ಇವರು ಶ್ರೀರಾಮಕೃಷ್ಣರ ಶ್ರೇಷ್ಠತಮ ಗೃಹಸ್ಥಭಕ್ತರು. ಸ್ವಾಮಿ ವಿವೇಕಾ ನಂದರು ಶ್ರೀರಾಮಕೃಷ್ಣರ ಸಂನ್ಯಾಸೀ ಶಿಷ್ಯರಲ್ಲಿ ಮಕುಟಮಣಿಯಾದರೆ ನಾಗಮಹಾಶಯರು ಗೃಹೀಭಕ್ತರಲ್ಲಿ ಚೂಡಾಮಣಿ. ಇವರು ದೂರದ ಢಾಕಾ ಜಿಲ್ಲೆಯ ತಮ್ಮ ಹುಟ್ಟೂರಾದ ದೇವಭೋಗದಿಂದ ಸ್ವಾಮೀಜಿಯವರ ದರ್ಶನಕ್ಕಾಗಿಯೇ ಬಂದಿದ್ದರು. ಆ ಸನ್ನಿವೇಶ ಎರಡು ಮಹಾಚೇತನಗಳ ಸಂಗಮದಂತಿತ್ತು. ಎರಡು ಮಹಾಶಕ್ತಿಗಳ ಸಮ್ಮಿಲನದಂತಿತ್ತು. ಒಂದು ಆದರ್ಶ ಗೃಹಸ್ಥಧರ್ಮದ ಶಕ್ತಿ, ಇನ್ನೊಂದು ಆದರ್ಶ ಸಂನ್ಯಾಸಧರ್ಮದ ಶಕ್ತಿ. ಅವರಲ್ಲಿ ಒಬ್ಬರು ಪುರಾತನ ಗೃಹಸ್ಥಧರ್ಮದ ಅತ್ಯುನ್ನತ ಆದರ್ಶವನ್ನು ಪ್ರತಿನಿಧಿಸುತ್ತಿದ್ದರೆ ಇನ್ನೊಬ್ಬರು ವಿನೂತನ ವಿಧಾನದ ಸಂನ್ಯಾಸದ ಆದರ್ಶವನ್ನು ಪ್ರತಿನಿಧಿಸುತ್ತಿದ್ದಾರೆ ! ಒಬ್ಬರು ಭಗವದ್ಭಾವದಿಂದ ಹುಚ್ಚರಾಗಿದ್ದರೆ ಮತ್ತೊಬ್ಬರು ಮನುಷ್ಯನೊಳಗಿನ ದೈವತ್ವವನ್ನು ಹೊರತರುವ ಮಹಾಕಾರ್ಯ ದಲ್ಲಿ ಉನ್ಮತ್ತರಾಗಿದ್ದಾರೆ ! ಆದರೆ ಆಂತರ್ಯದಲ್ಲಿ ಸಂನ್ಯಾಸ-ಸಾಕ್ಷಾತ್ಕಾರಗಳ ಸಮಾನ ಭಾವ ವನ್ನು ಹೊಂದಿದ್ದಾರೆ ; ಎಂದರೆ, ಇಬ್ಬರೂ ಆಂತರ್ಯದಲ್ಲಿ ಸಂನ್ಯಾಸಿಗಳೇ ಮತ್ತು ಸಾಕ್ಷಾತ್ಕಾರ ಹೊಂದಿದವರೇ.</p>
  <p>ನಾಗಮಹಾಶಯರು ಸ್ವಾಮೀಜಿಯವರನ್ನು ನೋಡಲು ಅವರಿದ್ದಲ್ಲಿಗೇ ಬಂದರು. ಆಗ ಉಪನಿಷತ್ತಿನ ತರಗತಿ ನಡೆಯುತ್ತಿತ್ತು. ನಾಗಮಹಾಶಯರನ್ನು ಕಂಡು ಸ್ವಾಮೀಜಿ ಆನಂದಾ ಶ್ಚರ್ಯದಿಂದ ಎದ್ದುನಿಂತು ನಮಸ್ಕರಿಸಿ “ದಯಮಾಡಿಸಬೇಕು !” ಎಂದು ಸ್ವಾಗತಿಸಿದರು. ನಾಗಮಹಾಶಯರು ಆವೇಶಭರಿತರಾಗಿ, “ಜೈ ಶಂಕರ ! ಜೀವಂತ ಶಿವನನ್ನು ಕಣ್ಣೆದುರಿಗೇ ಕಾಣುತ್ತಿರುವ ನಾನೇ ಧನ್ಯ !” ಎಂದು ಉದ್ಗರಿಸುತ್ತ ಹಾಗೆಯೇ ಕೈಜೋಡಿಸಿ ನಿಂತುಬಿಟ್ಟರು. ಸ್ವಾಮೀಜಿಯವರು ನಾಗಮಹಾಶಯರ ಆರೋಗ್ಯದ ಕುರಿತಾಗಿ ವಿಚಾರಿಸಿದಾಗ ಅವರು “ಈ ಕೆಲಸಕ್ಕೆ ಬಾರದ ಮೂಳೆ ಮಾಂಸಗಳ ಕಂತೆಯ ವಿಷಯ ಅದೇನು ಕೇಳುತ್ತೀರಿ ಬಿಡಿ. ಸಾಕ್ಷಾತ್ ಶಿವನನ್ನೇ ಕಾಣುತ್ತ ನಾನು ಆನಂದಭರಿತನಾಗಿಬಿಟ್ಟಿದ್ದೇನೆ !” ಎನ್ನುತ್ತ ಸ್ವಾಮೀಜಿಯವರ ಮುಂದೆ ದೀರ್ಘದಂಡ ಪ್ರಣಾಮ ಮಾಡಿದರು. ತಕ್ಷಣ ಸ್ವಾಮೀಜಿ ಅವರನ್ನು ಮೇಲೆಬ್ಬಿಸಿದರು. ಬಳಿಕ ತಮ್ಮ ಶಿಷ್ಯರತ್ತ ತಿರುಗಿ, “ಇಂದಿನ ತರಗತಿ ಇಷ್ಟಕ್ಕೇ ಸಾಕು. ಎಲ್ಲರೂ ಬನ್ನಿ, ನಾಗಮಹಾ ಶಯರ ದರ್ಶನ ಮಾಡಿ” ಎಂದರು. ಈಗ ಎಲ್ಲರೂ ಬಂದು ಆ ಮಹಾಭಕ್ತನ ಸುತ್ತ ಕುಳಿತು ಕೊಂಡರು.</p>
  <p>ಸ್ವಾಮೀಜಿಯೆಂದರು, “ನೋಡಿ, ಇವರು ಹೆಸರಿಗೆ ಒಬ್ಬ ಗೃಹಸ್ಥರು. ಆದರೆ ಇವರಿಗೆ ತಮ ಗೊಂದು ಶರೀರ ಇದೆಯೋ ಇಲ್ಲವೋ ಎಂಬುದರ ಪ್ರಜ್ಞೆಯೂ ಇಲ್ಲ ; ಈ ಪ್ರಪಂಚ ಎಂಬು ದೊಂದು ಇದೆಯೋ ಇಲ್ಲವೋ ಎನ್ನುವ ಪ್ರಜ್ಞೆಯೂ ಇಲ್ಲ ! ಇವರು ಸದಾ ಭಗವಚ್ಚಿಂತನೆ ಯಲ್ಲೇ ಮುಳುಗಿರುವವರು. ಮನುಷ್ಯನು ಪರಾಭಕ್ತಿಯನ್ನು ಹೊಂದಿದಾಗ ಯಾವ ಅವಸ್ಥೆಗೆ ಏರುತ್ತಾನೆ ಎಂಬುದಕ್ಕೆ ಇವರೇ ಜ್ವಲಂತ ಸಾಕ್ಷ್ಯ.” ಅನಂತರ ನಾಗಮಹಾಶಯರತ್ತ ತಿರುಗಿ, “ನಮಗೆ ಶ್ರೀಗುರುಮಹಾರಾಜರ ವಿಷಯ ಏನಾದರೂ ಸ್ವಲ್ಪ ಹೇಳಿ” ಎಂದರು. ಆದರೆ ನಾಗ ಮಹಾಶಯರು ತಮಗೆ ಸಹಜವಾದ ವಿನಯದಿಂದ, ದೈನ್ಯದಿಂದ ಹೇಳಿದರು, “ನಾನು ಏನು ತಾನೆ ಹೇಳಲಿ ! ಅವರ ಬಗ್ಗೆ ಮಾತನಾಡಲು ನಾನು ತೀರ ಅಯೋಗ್ಯ. ಆ ಮಹಾ ಲೀಲಾನಾಟಕದಲ್ಲಿ ಶ್ರೀರಾಮಕೃಷ್ಣರ ಪಾತ್ರಧರಿಸಿ ಬಂದ ಸ್ವಯಂ ಭಗವಂತನ ಲೀಲಾಸಹಚರನಾದ ಮಹಾವೀರ (ಆಂಜನೇಯನ) ದರ್ಶನದಿಂದ ಪುನೀತನಾಗಲು ಮಾತ್ರ ನಾನಿಲ್ಲಿಗೆ ಬಂದಿದ್ದೇನೆ. ಅವನಿಗೆ ಜಯವಾಗಲಿ ! ಅವನಿಗೆ ಜಯವಾಗಲಿ !”</p>
  <p>ಸ್ವಾಮೀಜಿ : “ಶ್ರೀಗುರುಮಹಾರಾಜರನ್ನು ಸರಿಯಾಗಿ ಅರ್ಥಮಾಡಿಕೊಂಡವರೆಂದರೆ ನೀವೇ. ನಾವೆಲ್ಲ ಸುಮ್ಮನೆ ಕತ್ತಲಲ್ಲಿ ತಡಕಾಡುತ್ತಿದ್ದೇವೆ, ಅಷ್ಟೆ.”</p>
  <p>ನಾಗಮಹಾಶಯರು : “ದಯವಿಟ್ಟು ಇಂತಹ ಅರ್ಥಹೀನ ಮಾತುಗಳನ್ನಾಡಬಾರದು. ನೀವು ಶ್ರೀರಾಮಕೃಷ್ಣರ ಪ್ರತಿಬಿಂಬ. ನೀವಿಬ್ಬರೂ ಒಂದೇ ನಾಣ್ಯದ ಎರಡು ಮುಖಗಳು. ನೋಡುವ ಕಣ್ಣಿದ್ದವರು ಇದನ್ನು ನೋಡಲಿ !”</p>
  <p>ನಾಗಮಹಾಶಯರೊಂದಿಗೆ ಮತ್ತೆ ಕೆಲಕಾಲ ಮಾತನಾಡಿದ ಬಳಿಕ ಸ್ವಾಮೀಜಿ ಅವರಿಗೆಂದರು, “ನೀವು ಮಠದಲ್ಲೇ ಬಂದಿರುವಂತಾದರೆ ನಿಜಕ್ಕೂ ಅದೆಷ್ಟು ಚೆನ್ನಾಗಿರುತ್ತಿತ್ತು ! ಈ ಹುಡುಗರೆಲ್ಲ ತಮ್ಮ ಜೀವನವನ್ನು ರೂಪಿಸಿಕೊಳ್ಳಲು ಒಂದು ಜೀವಂತ ಉದಾಹರಣೆ ಸಿಕ್ಕಂತಾಗುತ್ತಿತ್ತು.” ಅದಕ್ಕೆ ಆ ಮಹಾಭಕ್ತ ಒಂದು ಬಗೆಯ ಶರಣಾಗತಿಯ ದನಿಯಲ್ಲಿ ನುಡಿದರು, “ಹಿಂದೊಮ್ಮೆ ನಾನು ಪ್ರಪಂಚವನ್ನು ತ್ಯಜಿಸಿಬಿಡಲು ಗುರುಮಹಾರಾಜರ ಅನುಜ್ಞೆಯನ್ನು ಬೇಡಿದ್ದೆ. ಆದರೆ ಅವರು ನನಗೆ, ‘ನೀನು ಪ್ರಪಂಚದಲ್ಲೇ ಇರು’ ಎಂದು ಆಜ್ಞಾಪಿಸಿದರು. ಆದ್ದರಿಂದ ಅವರ ಅನುಜ್ಞೆಯನ್ನು ಪಾಲಿಸುತ್ತಿದ್ದೇನೆ. ಆಗಾಗ ಅವರ ಮಕ್ಕಳಾದ ನಿಮ್ಮ ದರ್ಶನಾನುಗ್ರಹಕ್ಕಾಗಿ ಬರುತ್ತಿರುತ್ತೇನೆ.”</p>
  <p>ಈಗ ಸ್ವಾಮೀಜಿ ಇತರ ವಿಷಯಗಳ ಬಗ್ಗೆ ಪ್ರಸ್ತಾಪಿಸಿದರು.</p>
  <p>ಸ್ವಾಮೀಜಿ : “ಈಗ ನನ್ನ ಏಕಮಾತ್ರ ಅಭಿಲಾಷೆಯೆಂದರೆ ರಾಷ್ಟ್ರವನ್ನು ಜಾಗೃತಗೊಳಿಸುವುದು. ಈ ಮಹಾಚಂಡಿ ತನ್ನ ಶಕ್ತಿಯಲ್ಲಿಯೆ ನಂಬಿಕೆಯನ್ನು ಕಳೆದುಕೊಂಡು ನಿದ್ರಿಸುತ್ತಿದ್ದಾಳೆ. ಎಷ್ಟು ಗಾಢವಾಗಿ ನಿದ್ರಿಸುತ್ತಿದ್ದಾಳೆಂದರೆ ಮೇಲ್ನೋಟಕ್ಕೆ ಆಕೆ ಮೃತಳಾದಂತೆಯೇ ಕಾಣುತ್ತಿದ್ದಾಳೆ. ಆಕೆಯ ಸನಾತನಧರ್ಮದಲ್ಲಿ ಸುಪ್ತವಾಗಿರುವ ಅನಂತಶಕ್ತಿಯನ್ನು ಬಡಿದೆಬ್ಬಿಸುವಂತಾದರೆ ಗುರುಮಹಾರಾಜರೂ ನಾವೂ ಜನ್ಮವೆತ್ತಿದ್ದು ಸಾರ್ಥಕವಾಗುತ್ತದೆ. ಆ ಒಂದು ಆಸೆ ಮಾತ್ರ ನನ್ನಲ್ಲಿ ಉಳಿದುಕೊಂಡಿದೆ. ಮುಕ್ತಿ ಮುಂತಾದುವೆಲ್ಲ ಇದರ ಮುಂದೆ ಕಸವಾಗಿ ಕಾಣುತ್ತಿವೆ ! ನಾನು ಇದರಲ್ಲಿ ಯಶಸ್ವಿಯಾಗುವಂತೆ ನನ್ನನ್ನು ಹರಸಿ.”</p>
  <p>ನಾಗಮಹಾಶಯರು : “ಭಗವಂತನ ಕೃಪೆ ನಿಮ್ಮ ಮೇಲೆ ಸದಾ ಇದ್ದೇ ಇದೆ. ನಿಮ್ಮ ಇಚ್ಛೆಯನ್ನು ತಡೆಯಬಲ್ಲವರು ಯಾರು ? ನಿಮ್ಮ ಇಚ್ಛೆಯೂ ಭಗವಂತನ ಇಚ್ಛೆಯೂ ಒಂದೇ. ಜೈ ರಾಮಕೃಷ್ಣ !”</p>
  <p>ಸ್ವಾಮೀಜಿ : “ಓ ! ನನಗೆ ಈ ಕೆಲಸಗಳಿಗೆಲ್ಲ ಅತ್ಯಗತ್ಯವಾದ ಬಲಿಷ್ಠ ಶರೀರವೊಂದಿದ್ದಿದ್ದರೆ! . . . ನೋಡಿ, ಭಾರತಕ್ಕೆ ಹಿಂದಿರುಗಿದ ಮೇಲೆ ನನ್ನ ಆರೋಗ್ಯ ಹೇಗೆ ಕೆಟ್ಟುಹೋಗಿ, ನನ್ನ ಯೋಜನೆಗಳನ್ನೆಲ್ಲ ಹಾಳುಗೆಡವುತ್ತಿದೆ ! ಯೂರೋಪು ಅಮೆರಿಕಗಳಲ್ಲಿ ನಾನು ತುಂಬ ಚೆನ್ನಾ ಗಿದ್ದೆ.”</p>
  <p>ನಾಗಮಹಾಶಯರು : “ಗುರುಮಹಾರಾಜರು ಹೇಳುತ್ತಿದ್ದಂತೆ ನಾವು ದೇಹವನ್ನು ಇಟ್ಟು ಕೊಂಡಿರುವವರೆಗೂ ಈ ರೋಗರುಜಿನಗಳ ರೂಪದಲ್ಲಿ ತೆರಿಗೆ ಕಟ್ಟುತ್ತಲೇ ಇರಬೇಕಾಗುತ್ತದೆ. ಆದರೆ ನಿಮ್ಮದು ಚಿನ್ನದ ನಾಣ್ಯಗಳನ್ನಿಟ್ಟಿರುವ ಪೆಟ್ಟಿಗೆ. ಆದ್ದರಿಂದ ಅದನ್ನು ಅತ್ಯಂತ ಎಚ್ಚರಿಕೆ ಯಿಂದ ಕಾಪಾಡಬೇಕು. ಅಯ್ಯೋ, ಅದನ್ನು ಯಾರು ಮಾಡಬಲ್ಲರು ! ಪ್ರಪಂಚಕ್ಕೆ ಇದರಿಂದ ಎಂಥ ಉಪಕಾರವಾಗಬೇಕಾಗಿದೆ ಎಂಬುದನ್ನು ಯಾರು ಅರ್ಥಮಾಡಿಕೊಳ್ಳಬಲ್ಲರು !”</p>
  <p>ಸ್ವಾಮೀಜಿ : “ಮಠದಲ್ಲಿ ಎಲ್ಲರೂ ನನ್ನನ್ನು ತುಂಬ ಪ್ರೀತಿ ವಿಶ್ವಾಸಗಳಿಂದಲೇ ನೋಡಿಕೊಳ್ಳು ತ್ತಿದ್ದಾರೆ.”</p>
  <p>ನಾಗಮಹಾಶಯರು : “ಅವರೆಲ್ಲ ನಿಜಕ್ಕೂ ಧನ್ಯರೇ ಸರಿ. ಅವರು, ಅರಿತೋ ಅರಿಯದೆಯೋ ತಮಗೂ ಶುಭವನ್ನು ತಂದುಕೊಳ್ಳುವುದಲ್ಲದೆ ಸಮಸ್ತ ಜಗತ್ತಿಗೇ ಒಳ್ಳೆಯದು ಮಾಡುತ್ತಿದ್ದಾರೆ.”</p>
  <p>ನಾಗಮಹಾಶಯರು ಸ್ವಾಮೀಜಿಯವರ ಬಗ್ಗೆ ಈ ಬಗೆಯ ಮೆಚ್ಚುಗೆಯ ಮಾತುಗಳನ್ನಾಡಿ ದರು, ಕಳಕಳಿಯ ಮಾತುಗಳನ್ನಾಡಿದರು. ಆದರೆ ಅವರು ಈ ಮಾತುಗಳನ್ನು ಯಾವ ರೀತಿಯಲ್ಲಿ ಮತ್ತು ಎಂತಹ ಭಾವದಿಂದ ಆಡಿದರು ಎಂಬುದು ಶಬ್ದಗಳಿಂದ ವರ್ಣಿಸಲಸಾಧ್ಯ. ನಾಗಮಹಾ ಶಯರ ವ್ಯಕ್ತಿತ್ವದ ಪರಿಚಯವಿಲ್ಲದವರಿಗೆ ಇವೆಲ್ಲ ಬರಿಯ ನಾಟಕೀಯವಾಗಿ ಕಾಣಬಹುದು. ಆದರೆ ಭಗವನ್ಮಯವಾದ ಆ ದಿವ್ಯ ಚೇತನವನ್ನು ಅರಿತುಕೊಂಡವರಿಗೆ ಮಾತ್ರವೇ, ಆ ಮಾತು ಗಳು ಅವರ ಹೃದಯಾಂತರಾಳದಿಂದಲೇ ಬರುತ್ತಿದ್ದುವೆಂಬುದು ಅರ್ಥವಾಗುತ್ತದೆ. ಭಕ್ತಾ ಗ್ರೇಸರ ನಾಗಮಹಾಶಯರ ಮತ್ತು ಮಹಾಸಂನ್ಯಾಸಿ ಸ್ವಾಮಿ ವಿವೇಕಾನಂದರ ಆ ದಿವ್ಯ ಸಮಾಗಮವನ್ನು ವೀಕ್ಷಿಸುತ್ತಿದ್ದವರಿಗೆ ಭಾವಾವೇಗದ ಕಣ್ಣೀರನ್ನು ತಡೆಯುವುದು ಅಸಾಧ್ಯ ವಾಯಿತು. ಏಕೆಂದರೆ, ನಾಗಮಹಾಶಯರು ಕೇವಲ ಕೆಲವು ಸರಳ ನುಡಿಗಳಿಂದ, ಅಷ್ಟೇಕೆ–ತಮ್ಮ ದೃಷ್ಟಿಮಾತ್ರದಿಂದ, ಬಳಿಯಿದ್ದವರ ಹೃದಯಗಳಲ್ಲಿ ಅತ್ಯಂತ ಸೂಕ್ಷ್ಮವಾದ ಭಾವತಂತುಗಳನ್ನು ಮಿಡಿಯಬಲ್ಲವರಾಗಿದ್ದರು.</p>
  <h1>25</h1>
  <h1>ಮಹಾಸಂಘದ ಮುನ್ನಡೆ</h1>
  <p class="noindent">ಧರ್ಮಪ್ರಸಾರಕ್ಕಾಗಿ ಸ್ವಾಮೀಜಿಯವರಿಂದ ನಿಯೋಜಿಸಲ್ಪಟ್ಟಿದ್ದ ಸ್ವಾಮಿ ಶಾರದಾನಂದರಾದಿ ಯಾಗಿ ನಾಲ್ವರು ತಮ್ಮ ಪಾಲಿನ ಕಾರ್ಯವನ್ನು ಅತ್ಯುತ್ತಮ ರೀತಿಯಲ್ಲಿ ನಿರ್ವಹಿಸಿದರು. ಶ್ರೀರಾಮಕೃಷ್ಣರ ದಿವ್ಯ ಬೋಧನೆಗಳು ಅತ್ಯಂತ ಸರಳ ಹಾಗೂ ನೇರವಾಗಿದ್ದು ಎಲ್ಲರ ಹೃದಯ ವನ್ನೂ ಸುಲಭವಾಗಿ ಮುಟ್ಟುವಂಥವಾದ್ದರಿಂದ, ಅವನ್ನು ಪ್ರಸಾರ ಮಾಡಲು ಅವರಿಗೆ ಸಾಕಷ್ಟು ಅವಕಾಶಗಳು ದೊರೆಯುತ್ತಿದ್ದುವು. ಶಾರದಾನಂದರೂ ತುರೀಯಾನಂದರೂ ಕಾಥೇವಾಡದ ಪಟ್ಟಣಗಳಲ್ಲಿ ಸಂಚರಿಸುತ್ತಿದ್ದಾಗ, ಅಲ್ಲಿ ಅವರನ್ನು ವಿವೇಕಾನಂದರ ಭಕ್ತರೂ ಅಭಿಮಾನಿಗಳೂ ಅತ್ಯಾದರದಿಂದ ಬರಮಾಡಿಕೊಂಡರು. ಸ್ವಾಮಿಗಳು ಆ ದೂರದ ಪ್ರಾಂತದಲ್ಲಿಯೂ ಕೂಡ ವೇದಾಂತದ ಕುರಿತಾದ ತಮ್ಮ ಭಾಷಣ-ಸಂಭಾಷಣೆಗಳ ಮೂಲಕ ಜನಮನದ ಮೇಲೆ ಶಾಶ್ವತ ಮುದ್ರೆಯನ್ನೊತ್ತಲು ಸಮರ್ಥರಾದರು. ಇತ್ತ ಪೂರ್ವಬಂಗಾಳಕ್ಕೆ ಹೋಗಿದ್ದ ವಿರಜಾನಂದರೂ ಪ್ರಕಾಶಾನಂದರೂ ಢಾಕಾದ ನಾಗರಿಕರ ಕೋರಿಕೆಯ ಮೇರೆಗೆ ಅಲ್ಲೊಂದು ಮಠದ ಶಾಖೆಯನ್ನು ತೆರೆದರು. ಹೀಗೆ ಆ ನಾಲ್ವರು ಸ್ವಾಮಿಗಳೂ ಮೂರು ತಿಂಗಳ ಕಾಲ ಬೋಧನಾಕಾರ್ಯ ಪ್ರಸಾರಕಾರ್ಯಗಳನ್ನು ಯಶಸ್ವಿಯಾಗಿ ನಡೆಸಿ ಹಿಂದಿರುಗಿದರು. ಅವರೆಲ್ಲರ ಯಶಸ್ಸನ್ನು ಕಂಡು ಸ್ವಾಮೀಜಿ ಅತ್ಯಂತ ಆನಂದಿತರಾದರು.</p>
  <p>ಸ್ವಾಮೀಜಿಯವರ ಮನಸ್ಸಿನಲ್ಲಿ ಇನ್ನೊಂದು ಬೃಹತ್ ಯೋಜನೆಯು ಕಾರ್ಯರೂಪಕ್ಕೆ ಬರಲು ಕಾದು ಕುಳಿತಿತ್ತು. ಹಿಮಾಲಯ ಪ್ರದೇಶದ ಯಾವುದಾದರೊಂದು ಶಾಂತ ನಿರ್ಜನ ಸ್ಥಳದಲ್ಲಿ ಮಠವೊಂದನ್ನು ಸ್ಥಾಪಿಸಬೇಕು ; ಅಲ್ಲಿ ಪ್ರಾಚ್ಯ ಪಾಶ್ಚಾತ್ಯ ಮುಮುಕ್ಷುಗಳು ಸಮಾನೋ ದ್ದೇಶಗಳ ಮೇಲೆ, ಪ್ರೀತಿಯ ತಳಹದಿಯ ಮೇಲೆ ಸಮ್ಮಿಲನಗೊಂಡು ವಿಚಾರವಿನಿಮಯ ಮಾಡಿಕೊಳ್ಳುವಂತಾಗಬೇಕು ; ಅದ್ವೈತ ವಿಚಾರಗಳನ್ನು ಅನುಷ್ಠಾನ ಮಾಡುವಂತಾಗಬೇಕು ಎಂಬುದೇ ಆ ಬೃಹದ್ವಿಚಾರ. ಈ ಮಠದ ನಿವೇಶನವು ಸಮುದ್ರಮಟ್ಟದಿಂದ ಏಳುಸಾವಿರ ಅಡಿ ಗಳಷ್ಟಾದರೂ ಎತ್ತರದಲ್ಲಿರಬೇಕು ಎಂಬುದು ಅವರ ಇಚ್ಛೆ. ಏಕೆಂದರೆ, ಮುಂದೆ ಭಾರತಕ್ಕೆ ಬರಲಿರುವ ತಮ್ಮ ಪಾಶ್ಚಾತ್ಯ ಶಿಷ್ಯರನ್ನು ಭಾರತೀಯ ಜೀವನಕ್ರಮಕ್ಕೆ ಹೊಂದಿಕೊಳ್ಳುವಂತೆ ಮಾಡುವ ಉತ್ಸಾಹದಲ್ಲಿ, ಅವರು ಬಯಲುಸೀಮೆಯ ಬೇಗೆಯಲ್ಲಿ ಬೆಂದುಹೋಗುವಂತೆ ಮಾಡ ಬಾರದೆಂಬುದು ಸ್ವಾಮೀಜಿಯವರ ಆಲೋಚನೆ. ಮುಖ್ಯವಾಗಿ ಅಂಥವರಿಗಾಗಿಯೇ ನಿರ್ಮಿತ ವಾಗಲಿದ್ದುದು ಈ ಹಿಮಾಲಯದ ಆಶ್ರಮ. ಅವರು ಈಗಾಗಲೇ ಸಂಚಾರ ಕಾಲದಲ್ಲಿ ಶ್ರೀನಗರ, ಡೆಹರಾಡೂನ್, ಆಲ್ಮೋರಗಳಲ್ಲಿ ಇಂತಹ ಸ್ಥಳವೊಂದಕ್ಕಾಗಿ ಸಂಶೋಧನೆ ನಡೆಸಿದ್ದರು. ಆದರೆ ಅವರ ಮನಸ್ಸಿಗೆ ಒಪ್ಪಿಗೆಯಾಗುವಂತಹ, ಅವರ ಉದ್ದೇಶಕ್ಕೆ ತಕ್ಕುದಾದಂತಹ ಒಂದು ಸ್ಥಳವೂ ಸಿಗಲಿಲ್ಲ. ಕಡೆಗೆ ಅವರು ಇಂತಹ ಒಂದು ಸ್ಥಳವನ್ನು ಸಂಶೋಧಿಸುವ ಕೆಲಸವನ್ನು ಸೇವಿಯರ್ ದಂಪತಿಗಳಿಗೇ ಬಿಟ್ಟುಬಿಟ್ಟರು. ಬಹಳಷ್ಟು ಹುಡುಕಾಟದ ಬಳಿಕ ಸೇವಿಯರ್ ದಂಪತಿಗಳು ಅತ್ಯಂತ ಮನೋಹರವಾದ ಸ್ಥಳವೊಂದನ್ನು ಹುಡುಕಿದರು. ಇದರ ಹೆಸರು ಮಾಯಾವತಿ. ಇದು ದಟ್ಟವಾದ ಮರಗಳಿಂದ ಕೂಡಿದ ಪರ್ವತ ಪ್ರದೇಶ ; ಸಮುದ್ರಮಟ್ಟದಿಂದ 6,40ಂ ಅಡಿ ಎತ್ತರ. ಈ ಸ್ಥಳದಿಂದ ದೂರದಲ್ಲಿ ಭವ್ಯವಾದ ಹಿಮವತ್ಪರ್ವತಶ್ರೇಣಿಯ ಶಿಖರಗಳನ್ನು ಕಾಣಬಹುದು. ಸೇವಿಯರ್ ದಂಪತಿಗಳು ಈ ಸುಂದರ ಸ್ಥಳವನ್ನು ಕಂಡೊಡನೆಯೇ ಸ್ವಾಮೀಜಿ ಉದ್ದೇಶಿಸಿರುವ ಅದ್ವೈತಾಶ್ರಮಕ್ಕೆ ಹಾಗೂ “ಪ್ರಬುದ್ಧ ಭಾರತ” ಪತ್ರಿಕೆಯ ಕಾರ್ಯಕ್ಕೆ ಈ ಸ್ಥಳವೇ ಸರ್ವಸಮರ್ಪಕ ಎಂದು ನಿಶ್ಚಯಿಸಿ, ಕೂಡಲೇ ಆ ಸ್ಥಳವನ್ನು ಕೊಂಡುಕೊಂಡರು. ಮತ್ತು 1899ರ ಮಾಚ್R 19ರಿಂದ ಅಲ್ಲಿ ತಮ್ಮ ವಸತಿಯನ್ನು ಪ್ರಾರಂಭಿಸಿದರು. ಸ್ವಾಮೀಜಿ ಯವರ ಹೃತ್ಪೂರ್ವಕ ಆಶೀರ್ವಾದದಿಂದ ಅಲ್ಲಿ ಅದ್ವೈತಾಶ್ರಮವನ್ನು ಸ್ಥಾಪಿಸಲಾಯಿತು. ಬಳಿಕ “ಪ್ರಬುದ್ಧ ಭಾರತ” ಪತ್ರಿಕೆಯ ಮುದ್ರಣಾಲಯವನ್ನೂ ಅಲ್ಲಿಗೆ ಸಾಗಿಸಲಾಯಿತು. (ಆದರೆ ಕಾಲಾಂತರದಲ್ಲಿ ಅದನ್ನು ಕಲ್ಕತ್ತಕ್ಕೆ ಸ್ಥಳಾಂತರಿಸಲಾಯಿತು.)</p>
  <p>ಸ್ವಾಮೀಜಿಯವರ ಸ್ಫೂರ್ತಿ ಪ್ರೇರಣೆಗಳಿಂದ ಸ್ಥಾಪಿತವಾದ ಸಂಸ್ಥೆಗಳ ಪೈಕಿ ಈ ಅದ್ವೈತ ಆಶ್ರಮವು ಅನೇಕ ವಿಷಯಗಳಲ್ಲಿ ಅಪೂರ್ವ ಮಹತ್ವದಿಂದ ಕೂಡಿದ್ದೆನ್ನಬಹುದು. ಈ ಆಶ್ರಮದ ತತ್ತ್ವ-ಆದರ್ಶಗಳನ್ನು ಅರಿಯಬೇಕಾದರೆ ಅವರು ಇದರ ಸಂಸ್ಥಾಪಕರಾದ ಶ್ರೀ ಸೇವಿಯರ್ರಿಗೆ ಬರೆದ ಒಂದು ಪತ್ರವನ್ನು ನೋಡಬೇಕು :</p>
  <p>“. . . ಯಾರೊಳಗೆ ಈ ವಿಶ್ವವಡಗಿದೆಯೋ, ಯಾರು ಈ ವಿಶ್ವದೊಳಗೆಲ್ಲೆಲ್ಲೂ ಇರುವನೋ, ಯಾರು ಈ ವಿಶ್ವವೇ ಆಗಿರುವನೋ (ಅಂತಹ ಪರಮಾತ್ಮನನ್ನು) ಮತ್ತು ಯಾರೊಳಗೆ ಆತ್ಮವಡಗಿದೆಯೋ, ಯಾರು ಆತ್ಮದೊಳಗೆಯೇ ಇದ್ದಾನೆಯೋ ಮತ್ತು ಜೀವರೊಳಗಿನ ಆತ್ಮವೇ ತಾನಾಗಿದ್ದಾನೆಯೋ ಅಂತಹ ಪರಮಾತ್ಮನೇ ನಾನು, ಆದ್ದರಿಂದ ಈ ಇಡೀ ವಿಶ್ವವೇ ನಾನು, ಎಂಬುದನ್ನು ಅರಿಯುವುದರಿಂದ ಮಾತ್ರವೇ ನಮ್ಮ ಸಕಲ ಭಯವೂ ಸಕಲ ದುಃಖವೂ ನಾಶ ವಾಗುತ್ತದೆ ; ಪರಿಪೂರ್ಣ ಮುಕ್ತಿಯ ಬಾಗಿಲು ತೆರೆದುಕೊಳ್ಳುತ್ತದೆ. ಎಲ್ಲೆಲ್ಲಿ ಮನುಷ್ಯರ ನಡು ವಣ ಪ್ರೀತಿ ಬಾಂಧವ್ಯಗಳು ವಿಕಸಿತಗೊಂಡಿವೆಯೋ, ಎಲ್ಲೆಲ್ಲಿ ಜನಜೀವನ ಹೆಚ್ಚು ಸುಖಶಾಂತಿ ಭರಿತವಾಗಿದೆಯೋ ಅವೆಲ್ಲ ಸಾಧ್ಯವಾಗಿರುವುದು ಆ ಸನಾತನ ತತ್ತ್ವದ ಅನುಷ್ಠಾನ, ದರ್ಶನ ಹಾಗೂ ಅನುಭವಗಳ ಮೂಲಕ–ಅದೇ ಸಕಲ ಜೀವಿಗಳಲ್ಲೂ ಅಂತರ್ಯಾಮಿಯಾಗಿರುವ ಅಖಂಡ ಆತ್ಮದ ಅಮರ ತತ್ತ್ವ. ‘ಸರ್ವಂ ಸ್ವಾವಲಂಬನಂ ಹಿ ಸುಖಂ ಸರ್ವಂ ಪರಾವಲಂಬನಂ ಹಿ ದುಃಖಂ’–ಸ್ವಾವಲಂಬನೆಯೇ ಸುಖ, ಪರಾವಲಂಬನೆಯೇ ದುಃಖ. ಅದ್ವೈತವೊಂದೇ ಮಾನವನಿಗೆ ತನ್ನ ಮೇಲೆ ಸಂಪೂರ್ಣ ಸ್ವಾಧೀನತೆಯನ್ನು ದೊರಕಿಸಿಕೊಡಬಲ್ಲ ಮಾರ್ಗ. ಅದ್ವೈತ ಮಾತ್ರವೇ ಪರಾಧೀನತೆಯನ್ನು, ಮತ್ತು ಅದರೊಂದಿಗೇ ಸೇರಿಕೊಂಡಿರುವ ಮೌಢ್ಯವನ್ನು ಹೋಗಲಾಡಿಸುತ್ತದೆ. ಹೀಗೆ ಈ ಅದ್ವೈತವೆಂಬುದು ಕಷ್ಟಗಳನ್ನು ಧೈರ್ಯದಿಂದ ಎದುರಿಸಲು, ಮಾಡಬೇಕಾದ ಕಾರ್ಯಗಳನ್ನು ಧೈರ್ಯದಿಂದ ಮಾಡಿಮುಗಿಸಲು ಮತ್ತು ಕಾಲಾಂತರದಲ್ಲಿ ಮುಕ್ತಿಯನ್ನು ಸಿದ್ಧಿಸಿಕೊಳ್ಳಲು ನಮ್ಮನ್ನು ಅರ್ಹರನ್ನಾಗಿಸುತ್ತದೆ, ಸತ್ತ್ವಶಾಲಿಗಳನ್ನಾಗಿಸುತ್ತದೆ.</p>
  <p>“ಆದರೆ ಇಂದಿನವರೆಗೂ, ಈ ಅದ್ವೈತವೆಂಬ ಪರಶ್ರೇಷ್ಠ ತತ್ತ್ವವನ್ನು ಭೇದದೃಷ್ಟಿಯೆಂಬ ದೌರ್ಬಲ್ಯದಿಂದ ಬೇರ್ಪಡಿಸಿ ಅದರ ಶುದ್ಧರೂಪದಿಂದ ಪ್ರಸಾರ ಮಾಡಲು ಸಾಧ್ಯವಾಗಿಲ್ಲ. ಈ ಅದ್ವೈತವೆಂಬುದು ಈವರೆಗೆ ಏಕೆ ಇನ್ನೂ ಹೆಚ್ಚಾಗಿ ಕಾರ್ಯಗತವಾಗಿಲ್ಲ ಮತ್ತು ಮಾನವ ಜನಾಂಗಕ್ಕೆ ಅಷ್ಟೊಂದು ಉಪಯುಕ್ತವಾಗಿ ಪರಿಣಮಿಸಿಲ್ಲ ಎಂಬುದಕ್ಕೆ ಇದೇ ಕಾರಣ. ವ್ಯಕ್ತಿ ವ್ಯಕ್ತಿಯ ಜೀವನವನ್ನು ಉತ್ಕರ್ಷಗೊಳಿಸಲು ಮತ್ತು ಮಾನವಸಮೂಹದ ಮೇಲೆ ಸತ್ಪ್ರಭಾವ ಬೀರಲು ಸಾಧ್ಯವಾಗುವಂತೆ ಈ ಮಹಾಸತ್ಯದ ಪ್ರಸಾರಕ್ಕೆ ಇನ್ನೂ ಹೆಚ್ಚಿನ ಅನಿರ್ಬಂಧಿತ ಅವಕಾಶವನ್ನು ಕೊಡುವ ಮಹೋದ್ದೇಶದಿಂದ, ಅದ್ವೈತದ ಉಸಿರು ಪ್ರಥಮತಃ ಕೇಳಿಬಂದ ಹಿಮಾಲಯ ಶೃಂಗಗಳಲ್ಲಿ ಈ ಅದ್ವೈತಾಶ್ರಮವನ್ನು ಸ್ಥಾಪಿಸುತ್ತಿದ್ದೇವೆ.</p>
  <p>“ಈ ಸ್ಥಳದಲ್ಲಿ ಅದ್ವೈತದ ಪರಮಸತ್ಯವನ್ನು, ಅದನ್ನು ದುರ್ಬಲಗೊಳಿಸುವ ಎಲ್ಲ ಆಚಾರ ವಿಚಾರಗಳಿಂದ ಹಾಗೂ ಮೂಢನಂಬಿಕೆಗಳಿಂದ ದೂರವಿಟ್ಟು, ಅದನ್ನು ಶುದ್ಧರೂಪದಲ್ಲಿ ಉಳಿಸಿ ಕೊಂಡು ಬರುವ ಆಕಾಂಕ್ಷೆ ನಿರೀಕ್ಷೆಗಳನ್ನು ಇಟ್ಟುಕೊಂಡಿದ್ದೇವೆ. ಇಲ್ಲಿ ಶುದ್ಧವಾದ ಏಕತೆಯ ತತ್ತ್ವವನ್ನಲ್ಲದೆ ಬೇರೇನನ್ನೂ ಬೋಧಿಸಲಾಗುವುದಿಲ್ಲ ಅಥವಾ ಆಚರಿಸಲಾಗುವುದಿಲ್ಲ. ಇತರ ಎಲ್ಲ ಪಥಗಳ ಮತ್ತು ನಂಬಿಕೆಗಳ ವಿಷಯದಲ್ಲಿ ಸಂಪೂರ್ಣ ವಿಶ್ವಾಸ-ಸಹಾನುಭೂತಿಗಳನ್ನು ಉಳ್ಳದ್ದಾದರೂ ಈ ಆಶ್ರಮವು ಅದ್ವೈತಕ್ಕೆ ಮಾತ್ರವೇ ಮೀಸಲಾಗಿದೆ.”</p>
  <p>ಮಾಯಾವತಿಯಲ್ಲಿ ಸ್ಥಾಪಿತವಾದ ಈ ಅದ್ವೈತಾಶ್ರಮದಲ್ಲಿ ಪ್ರತಿಮೆ-ಚಿತ್ರ-ಸಂಕೇತಗಳ ಮೂಲಕ ಯಾವುದೇ ಬಾಹ್ಯಪೂಜೆಯಾಗಲಿ, ಅಥವಾ–ವಿರಜಾಹೋಮವೊಂದನ್ನು ಬಿಟ್ಟು– ಇನ್ನಾವುದೇ ವಿಧ್ಯುಕ್ತ ಧಾರ್ಮಿಕ ಆಚಾರಗಳಾಗಲಿ ಇಲ್ಲ. ಅಷ್ಟೇ ಅಲ್ಲ, ರಾಮಕೃಷ್ಣ ಮಹಾ ಸಂಘದ ಇನ್ನಿತರ ಕೇಂದ್ರಗಳಲ್ಲಿನ ಅತ್ಯಂತ ಪ್ರಮುಖ ಅಂಗವಾಗಿರುವ ಶ್ರೀರಾಮಕೃಷ್ಣರ ಪೂಜೆ ಕೂಡ ಇಲ್ಲಿಲ್ಲ.</p>
  <p>ಅದ್ವೈತಾಶ್ರಮದ ಸಂಸ್ಥಾಪಕರಾದ ಸೇವಿಯರ್ ದಂಪತಿಗಳ ಕೋರಿಕೆಯ ಮೇರೆಗೆ ಸ್ವಾಮೀಜಿ ತಮ್ಮ ನಾಲ್ವರು ಶಿಷ್ಯರನ್ನು ಅಲ್ಲಿಗೆ ಕಳಿಸಿಕೊಡಲು ಒಪ್ಪಿದರು. ಅದರಂತೆ ಸ್ವಾಮಿ ಸಚ್ಚಿದಾನಂದ, ಸ್ವಾಮಿ ವಿರಜಾನಂದ, ಸ್ವಾಮಿ ವಿಮಲಾನಂದ ಹಾಗೂ ಬ್ರಹ್ಮಚಾರಿ ಹರೇಂದ್ರನಾಥರು ಕೆಲಕಾಲ ದಲ್ಲೇ ಅದ್ವೈತಾಶ್ರಮದಲ್ಲಿ ತಮ್ಮ ಹೊಸ ಜವಾಬ್ದಾರಿಗಳನ್ನು ವಹಿಸಿಕೊಳ್ಳಲು ಹೊರಟರು. ಜನವಸತಿಯಿಂದ ಮಾಯಾವತಿಯು ಬಹಳ ದೂರದಲ್ಲಿದ್ದುದರಿಂದ ಅಲ್ಲಿ ಯಾವ ಸೌಲಭ್ಯಗಳೂ ಇರಲಿಲ್ಲ. ಈಗ ಅಲ್ಲಿ ರಸ್ತೆ ನಿರ್ಮಾಣದಿಂದ ಹಿಡಿದು ಎಲ್ಲ ಕೆಲಸಗಳೂ ಪ್ರಾರಂಭವಾಗಬೇಕಿತ್ತು. ಕಟ್ಟಡ ನಿರ್ಮಾಣ, ತೋಟಗಾರಿಕೆ ಹಾಗೂ ‘ಪ್ರಬುದ್ಧ ಭಾರತ’ದ ಪ್ರಕಟಣೆಯಲ್ಲಿ ನೆರವಾಗು ವುದು–ಇವಿಷ್ಟು ಅಲ್ಲಿ ಅವರ ಪ್ರಮುಖ ಕಾರ್ಯಗಳಾಗಿದ್ದುವು.</p>
  <p>ಈಗ ಪಾಶ್ಚಾತ್ಯ ರಾಷ್ಟ್ರಗಳಲ್ಲಿನ ವೇದಾಂತಪ್ರಸಾರದ ಕುರಿತಾಗಿ ನೋಡುವುದಾದರೆ, ಸ್ವಾಮಿ ಅಭೇದಾನಂದರು ಲಂಡನ್ನಿನಲ್ಲಿ ಸುಮಾರು ಹತ್ತು ತಿಂಗಳ ಕಾಲ ತರಗತಿಗಳನ್ನು ನಡೆಸಿದ ಮೇಲೆ, 1897ರ ಜುಲೈ ತಿಂಗಳಲ್ಲಿ ಅಮೆರಿಕೆಗೆ ತೆರಳಬೇಕಾಯಿತು. ನ್ಯೂಯಾರ್ಕಿನ ವೇದಾಂತ ಸೊಸೈಟಿಯ ಉಸ್ತುವಾರಿಯನ್ನು ನೋಡಿಕೊಳ್ಳಬಲ್ಲ ಸ್ವಾಮಿಗಳೊಬ್ಬರಿಗಾಗಿ ಅಲ್ಲಿಂದ ಮತ್ತೆ ಮತ್ತೆ ಕರೆಗಳು ಬಂದದ್ದೆ ಇದಕ್ಕೆ ಕಾರಣ. ಇದರಿಂದಾಗಿ ಅವರು ಲಂಡನ್ನಿನಲ್ಲಿ ನಡೆಸುತ್ತಿದ್ದ ತರಗತಿಗಳನ್ನು ತಾತ್ಕಾಲಿಕವಾಗಿ ನಿಲ್ಲಿಸಬೇಕಾಯಿತಾದರೂ ಅಲ್ಲಿನ ಕೆಲಸ ಕಾರ್ಯಗಳು ಪೂರ್ಣ ಸ್ಥಗಿತಗೊಳ್ಳಲಿಲ್ಲ. ಸ್ವಾಮಿ ಅಭೇದಾನಂದರ ಶಿಷ್ಯರು ಮತ್ತು ವೇದಾಂತದಲ್ಲಿ ಆಸಕ್ತರಾಗಿದ್ದ ಇನ್ನಿತರ ವಿದ್ಯಾರ್ಥಿಗಳು ಚಿಕ್ಕಚಿಕ್ಕ ಗುಂಪುಗಳಲ್ಲಿ ಆಗಾಗ ಸೇರುತ್ತಿದ್ದರು. ಅವರು ಹಿಂದಿನ ಉತ್ಸಾಹದಿಂದಲೇ ಓದು, ಸಂವಾದ, ಚರ್ಚೆಗಳಲ್ಲಿ ಪಾಲ್ಗೊಳ್ಳುವುದರ ಮೂಲಕ ಪರಸ್ಪರ ನೆರವಾಗುತ್ತ ಸ್ವಾಮಿ ವಿವೇಕಾನಂದರು ತಮ್ಮಲ್ಲಿಗೆ ಹಿಂದಿರುಗಿ ಬರುವುದನ್ನೇ ಇದಿರು ನೋಡು ತ್ತಿದ್ದರು.</p>
  <p>ಅಮೆರಿಕದಲ್ಲಿ ಸ್ವಾಮಿ ಅಭೇದಾನಂದರು ತಮ್ಮ ಪ್ರತಿಭಾಪೂರ್ಣ ವ್ಯಕ್ತಿತ್ವದಿಂದ ಹಾಗೂ ಆಳವಾದ ಪಾಂಡಿತ್ಯದಿಂದ ಅಲ್ಲಿನ ಜನಮನದಲ್ಲಿ ವೇದಾಂತಭಾವನೆಗಳನ್ನು ಮುದ್ರೆಯೊತ್ತಲು ಸಮರ್ಥರಾದರು. ಹೀಗೆ ಸ್ವಾಮೀಜಿಯವರು ಅಮೆರಿಕದ ನೆಲದಲ್ಲಿ ಬಿತ್ತಿದ್ದ ಬೀಜಗಳು ದಿನ ಕಳೆದಂತೆ ಮೊಳಕೆಯೊಡೆದು ಚಿಗುರಿ ಸೊಂಪಾಗಿ ಬೆಳೆದು ಬೇರೂರಿ ನಿಂತವು. ಸ್ವಾಮೀಜಿಯವರು 1893ರಲ್ಲಿ ಮೊದಲ ಸಲ ಅಮೆರಿಕದಲ್ಲಿ ಕಾಲಿಟ್ಟಾಗಿನಿಂದ, ಎರಡನೆಯ ಸಲ, ಎಂದರೆ 1899ರಲ್ಲಿ ಭೇಟಿ ಕೊಡುವವರೆಗಿನ ಅವಧಿಯಲ್ಲಿ ಅಮೆರಿಕದ ಮೇಲೆ ಉಂಟಾಗಿದ್ದ ಭಾರತೀಯ ತತ್ತ್ವಶಾಸ್ತ್ರದ ಪ್ರಭಾವವನ್ನು ಸ್ಪಷ್ಟವಾಗಿ ಕಾಣಬಹುದಾಗಿತ್ತು. ಈ ಅವಧಿಯಲ್ಲಿ ಅಲ್ಲಿ ಹಲವಾರು ‘ನವಚಿಂತನೆ’ಯ ಸಂಘಗಳು ಹುಟ್ಟಿಕೊಂಡದ್ದಲ್ಲದೆ ವೇದಾಂತದ ತತ್ತ್ವಗಳೂ ಅದರ ಆಚ ರಣೆಯೂ ಬೇರೆ ಬೇರೆ ಹೆಸರುಗಳಲ್ಲಿ ಮತ್ತು ಬೇರೆ ಬೇರೆ ರೂಪಗಳಲ್ಲಿ ಪ್ರಚಾರಕ್ಕೆ ಬರುವಂ ತಾದುವು. ಆದ್ದರಿಂದ ಸ್ವಾಮೀಜಿ ಎರಡನೆಯ ಸಲ ಪಶ್ಚಿಮ ರಾಷ್ಟ್ರಗಳ ಭೇಟಿಗಾಗಿ ಭಾರತದಿಂದ ಹೊರಟಾಗ ತಾವೀಗಾಗಲೇ ಚಾಲನೆಯಲ್ಲಿ ತೊಡಗಿಸಿದ್ದ ಕಾರ್ಯಕ್ಕೆ ಒಂದು ಉಜ್ವಲ ಭವಿಷ್ಯವು ತೆರೆಯಲಿರುವುದನ್ನು ಮನಗಂಡರು. ಈ ಸಲ ಅವರು ಪಾಶ್ಚಾತ್ಯ ರಾಷ್ಟ್ರಗಳಿಗೆ ಹೋಗುವ ಮುಖ್ಯ ಉದ್ದೇಶ ದೇಹಾರೋಗ್ಯ ಸುಧಾರಣೆಯೇ ಆಗಿದ್ದರೂ ಅಲ್ಲಿಗೆ ಹೋದಮೇಲೆ ಮಾತ್ರ ಮತ್ತೆ ತೀವ್ರ ಚಟುವಟಿಕೆಯಲ್ಲಿ ಸಿಲುಕಿಕೊಳ್ಳಲಿರುವುದನ್ನು ನಾವು ನೋಡಲಿದ್ದೇವೆ.</p>
  <p>ಇತ್ತ ಭಾರತದಲ್ಲಿ ಸ್ವಾಮೀಜಿಯವರ ಧ್ಯೇಯೋದ್ದೇಶಗಳಲ್ಲಿ ಒಂದಾದ ಮಾನವ ಕಲ್ಯಾಣ ಕಾರ್ಯವೂ ರಭಸಪೂರ್ಣವಾಗಿ ನಡೆದುಕೊಂಡು ಬರತೊಡಗಿತ್ತು. ಉದಾಹರಣೆಗೆ, ಖೇತ್ರಿಯಲ್ಲಿ ಸ್ವಾಮಿ ಅಖಂಡಾನಂದರು ಅಲ್ಲಿನ ಬಡಬಗ್ಗರ ಮೇಲ್ಮೆಗಾಗಿ, ಮಕ್ಕಳ ವಿದ್ಯಾಭ್ಯಾಸಕ್ಕಾಗಿ ಕೈಗೊಂಡ ಸೇವಾಕಾರ್ಯವು ಒಂದು ಇತಿಹಾಸವನ್ನೇ ನಿರ್ಮಾಣ ಮಾಡಿತು. ಇನ್ನೊಬ್ಬ ಗುರು ಭಾಯಿಗಳಾದ ಸ್ವಾಮಿ ತ್ರಿಗುಣಾತೀತಾನಂದರು ದಿನಜ್ಪುರದ ಸುಮಾರು ಎಂಬತ್ತನಾಲ್ಕು ಹಳ್ಳಿ ಗಳಲ್ಲಿ ಕ್ಷಾಮಪರಿಹಾರ ಕಾರ್ಯವನ್ನು ಪ್ರಚಂಡ ಸಾಮರ್ಥ್ಯದಿಂದ ನಿರ್ವಹಿಸಿ ಹಳ್ಳಿಗರೆಲ್ಲರ ಪ್ರೀತ್ಯಾದರಗಳಿಗೆ ಪಾತ್ರರಾದರು. ಇದೇ ರೀತಿ ದೇವಘರ್ ಎಂಬಲ್ಲಿ ಸ್ವಾಮಿ ವಿರಜಾನಂದರ ನೇತೃತ್ವದಲ್ಲಿ ಮೂರನೆಯ ಕೇಂದ್ರವೊಂದು ಪ್ರಾರಂಭವಾಯಿತು. ಇವುಗಳಲ್ಲದೆ ದಕ್ಷಿಣೇಶ್ವರ ಹಾಗೂ ಕಲ್ಕತ್ತಗಳಲ್ಲೂ ಪರಿಹಾರ ಕೇಂದ್ರಗಳು ತೆರೆಯಲ್ಪಟ್ಟುವು. ಅಮೆರಿಕ ಇಂಗ್ಲೆಂಡುಗಳಲ್ಲಿನ ಸ್ವಾಮೀಜಿಯವರ ಶಿಷ್ಯರು ಜನರ ಕಷ್ಟಸಂಕಟಗಳ ವರದಿಗಳನ್ನು ಕೇಳಿ ಸಂತಾಪಗೊಂಡು ಸಭೆಗಳನ್ನು ಸೇರಿಸಿ ಕ್ಷಾಮಪರಿಹಾರ ನಿಧಿಗೆ ಧಾರಾಳವಾಗಿ ಧನ ಸಹಾಯ ಮಾಡಿದರು.</p>
  <p>ಹೀಗೆ ಶ್ರೀರಾಮಕೃಷ್ಣ ಮಹಾಸಂಘವು ಕ್ಷಾಮಪರಿಹಾರ ಕಾರ್ಯಗಳನ್ನಲ್ಲದೆ ಇನ್ನೊಂದು ಜನಸೇವಾ ಪರವಾದ ಮಹಾಕಾರ್ಯವನ್ನು ಕೈಗೊಂಡಿತು. 1898ರ ಮೇ ತಿಂಗಳಲ್ಲಿ ಕಲ್ಕತ್ತದಲ್ಲಿ ಪ್ಲೇಗ್ ಮಾರಿ ತಾಂಡವವಾಡಿದಾಗ ಗ್ರಾಮಾಂತರಗಳಲ್ಲಿ ಮನೆಗಳಿದ್ದವರೇನೋ ನಗರವನ್ನು ಬಿಟ್ಟು ಅಲ್ಲಿಗೆ ಓಡಿಹೋದರು. ಆದರೆ ಮಿಕ್ಕವರೆಲ್ಲ ಕಲ್ಕತ್ತದಲ್ಲೇ ಉಳಿಯಬೇಕಾಯಿತು. ಇಂತಹ ಬಡಜನರಿಗಾಗಿ ಸೇವಾಕಾರ್ಯವನ್ನು ಮೊಟ್ಟಮೊದಲಿಗೆ ಪ್ರಾರಂಭಿಸಿದ್ದವರೂ ಒಬ್ಬ ಸಂನ್ಯಾಸಿಯೇ. ಅದು ಮತ್ತಾರೂ ಅಲ್ಲ, ಸ್ವಾಮಿ ವಿವೇಕಾನಂದರೇ. ಆದರೆ ಮತ್ತೆ ಮರು ವರ್ಷ ಪ್ಲೇಗ್ ಮರುಕಳಿಸಿತು. ಆಗ ಸ್ವಾಮೀಜಿಯವರ ಆದೇಶದಂತೆ ‘ಶ್ರೀರಾಮಕೃಷ್ಣ ಮಿಷನ್ ಪ್ಲೇಗ್ ಸರ್ವಿಸ್’ ಎಂಬ ಕಾರ್ಯವನ್ನು ಪ್ರಾರಂಭಿಸಲಾಯಿತು. ತನ್ಮೂಲಕ ವ್ಯವಸ್ಥಿತ ರೀತಿಯಲ್ಲಿ ಸಾಕಷ್ಟು ಕೆಲಸವನ್ನು ಸಾಧಿಸಲು ಸಾಧ್ಯವಾಯಿತು. ಸ್ವಾಮೀಜಿಯವರು ಅಲ್ಲಿನ ಸೇವಾಕರ್ತರಲ್ಲಿ ಉತ್ಸಾಹ ತುಂಬುವ ಮತ್ತು ಬಡಜನರಿಗೆ ಧೈರ್ಯ ಕೊಡುವ ಉದ್ದೇಶದಿಂದ ಸ್ವತಃ ತಾವೇ ಹೋಗಿ ಅಲ್ಲಿನ ಗುಡಿಸಲುಗಳಲ್ಲಿ ಕೆಲಕಾಲ ಉಳಿದುಕೊಂಡರು. ಈ ಸೇವಾಕಾರ್ಯದ ಕಾರ್ಯ ದರ್ಶಿಯನ್ನಾಗಿ ಸೋದರಿ ನಿವೇದಿತೆಯನ್ನು ಹಾಗೂ ಮುಖ್ಯ ಅಧಿಕಾರಿಯನ್ನಾಗಿ ಸ್ವಾಮಿ ಸದಾ ನಂದರನ್ನು ನೇಮಿಸಲಾಯಿತು. ಸ್ವಾಮಿಗಳಾದ ಶಿವಾನಂದರು, ನಿತ್ಯಾನಂದರು ಮತ್ತು ಆತ್ಮಾ ನಂದರು ಈ ಕಾರ್ಯದಲ್ಲಿ ಸಹಾಯಕರಾಗಿದ್ದು, ಇವರೆಲ್ಲರ ಮೇಲ್ವಿಚಾರಣೆಯಲ್ಲಿ ನಗರದ ಹಲವಾರು ಕೊಳೆಗೇರಿಗಳನ್ನು ಶುಚಿಗೊಳಿಸಲಾಯಿತು. ಮತ್ತು ಗಾಡಿಗಟ್ಟಲೆ ಕಸವನ್ನು ತೆಗೆದು ಕ್ರಿಮಿನಾಶಕಗಳನ್ನು ಚೆನ್ನಾಗಿ ಸಿಂಪಡಿಸಲಾಯಿತು. ಹೀಗೆ ಕಲ್ಕತ್ತದಲ್ಲಿ ಪ್ಲೇಗ್ ರೋಗವನ್ನು ಬಹುಮಟ್ಟಿಗೆ ನಿರ್ಮೂಲನಗೊಳಿಸಲು ಸಾಧ್ಯವಾಯಿತು. ಅದರ ಮರುವರ್ಷವೂ ಅಲ್ಲಿ ಪ್ಲೇಗ್ ಕಾಣಿಸಿಕೊಂಡಿತಾದರೂ ಅದು ಬೇಗ ಹತೋಟಿಗೆ ಬಂದಿತು. ಮತ್ತು ಅದಾದನಂತರ ಕಲ್ಕತ್ತದಲ್ಲಿ ಪ್ಲೇಗ್ ಮಾರಿ ತಲೆ ಹಾಕಿಯೇ ಇಲ್ಲವೆನ್ನಬಹುದು.</p>
  <p>ಸ್ವಾಮೀಜಿಯವರು ಪಾಶ್ಚಾತ್ಯ ರಾಷ್ಟ್ರಗಳಿಂದ ಹಿಂದಿರುಗಿದ ಮೇಲೆ ಪ್ರಾರಂಭಿಸಿ ಪ್ರಚಾರ ಗೊಳಿಸಿದ ಇನ್ನೊಂದು ಪ್ರಮುಖ ಕಾರ್ಯವೆಂದರೆ ಶ್ರೀರಾಮಕೃಷ್ಣರ ಜಯಂತ್ಯುತ್ಸವ. ಇದು ಕೇವಲ ಒಂದು ಸಾಂಪ್ರದಾಯಿಕ ಉತ್ಸವವಾಗಿರದೆ ಸಹಸ್ರಾರು ಬಡಜನರಿಗೆ ಈ ಸಂದರ್ಭದಲ್ಲಿ ಅನ್ನದಾನ ಮಾಡುವ ಪದ್ಧತಿ ಬೆಳೆದುಬಂದಿತು.</p>
  <p>ಇವಿಷ್ಟು ಶ್ರೀರಾಮಕೃಷ್ಣ ಮಹಾಸಂಘವು ಜನ್ಮತಾಳಿದ ಸುಮಾರು ಎರಡೂವರೆ ವರ್ಷಗಳಲ್ಲಿ ಸಾಧಿಸಿದ ಜನಹಿತ ಕಾರ್ಯಗಳ ಪಕ್ಷಿನೋಟ. ಈ ಕಾರ್ಯಗಳ ಪ್ರಮಾಣವು ಸಾಕಷ್ಟು ಗಣ ನೀಯವೇ ಆದರೂ ಇದರ ಪರಿಣಾಮವಾಗಿ ಇತರರಲ್ಲೂ ಉಂಟಾದ ಸೇವಾ ಮನೋಭಾವ, ಭ್ರಾತೃತ್ವ ಮತ್ತು ಸಹಕಾರ ಬುದ್ಧಿ ಇವು ಇನ್ನೂ ಹೆಚ್ಚು ಪ್ರಮುಖವಾದವು.</p>
  <p>ಕೆಲವೊಮ್ಮೆ ಸ್ವಾಮೀಜಿಯವರೊಂದಿಗೆ ತತ್ತ್ವ-ಶಾಸ್ತ್ರ-ಸಿದ್ಧಾಂತಗಳ ಕುರಿತಾಗಿ ಸಂಭಾಷಿಸ ಲೆಂದು ಅನೇಕ ಪಂಡಿತರು, ಗಣ್ಯರು ಬರುತ್ತಿದ್ದರು. ಆದರೆ ಸ್ವಾಮೀಜಿಯವರ ಕರುಣೆಯ ಮಹಾಪೂರದಲ್ಲಿ ಆ ವಿಷಯಗಳೆಲ್ಲ ಕೊಚ್ಚಿಹೋಗುತ್ತಿದ್ದವು. ಬದಲಾಗಿ ಈ ಪಂಡಿತರು ಯಾವ ವಿಷಯವನ್ನು ದೈನಂದಿನ ಜೀವನಕ್ಕೆ ಸಂಬಂಧಪಟ್ಟ ಅನಿತ್ಯ ವಿಷಯಗಳೆಂದು ಭಾವಿಸಿದ್ದರೋ ಅಂತಹ ವಿಷಯಗಳ ದಿಕ್ಕಿನಲ್ಲೇ ಸಂಭಾಷಣೆ ಸಾಗುತ್ತಿತ್ತು. ಒಮ್ಮೆ ಮಹಾರಾಷ್ಟ್ರದ ಪ್ರಸಿದ್ಧ ಪತ್ರಕರ್ತರಾದ ಪಂಡಿತ ಸಖಾರಾಂ ಗಣೇಶ್ ದೇವಸ್ಕರ್ ಎಂಬುವರು ತಮ್ಮಿಬ್ಬರು ಸ್ನೇಹಿತ ರೊಂದಿಗೆ ಸ್ವಾಮೀಜಿಯವರ ಭೇಟಿಗಾಗಿ ಬಂದರು. ಅವರಲ್ಲೊಬ್ಬರು ಪಂಜಾಬಿನವರೆಂಬುದನ್ನು ತಿಳಿದ ಸ್ವಾಮೀಜಿ ಅವರೊಂದಿಗೆ ಪಂಜಾಬಿನ ಕುರಿತಾದ ಮಾತುಕತೆಯನ್ನು ಪ್ರಾರಂಭಿಸಿದರು. ಆ ಸಮಯದಲ್ಲಿ ಪಂಜಾಬು ಎದುರಿಸುತ್ತಿದ್ದ ಕ್ಷಾಮ ಪರಿಸ್ಥಿತಿ, ಅಲ್ಲಿನ ಜನರ ಇತರ ಆವಶ್ಯಕತೆ ಗಳು, ಅವುಗಳನ್ನು ಈಡೇರಿಸುವ ಬಗೆ–ಈ ವಿಚಾರಗಳ ಕುರಿತಾಗಿ ಮಾತುಕತೆ ನಡೆಯಿತು. ಬಳಿಕ ಮಾತಿನ ವಿಷಯ ಕೆಳವರ್ಗಗಳ ಜನರ ಕುರಿತಾಗಿ ತಿರುಗಿತು. ಈ ಜನಗಳ ಆರ್ಥಿಕ ಮತ್ತು ಸಾಮಾಜಿಕ ಸ್ಥಿತಿಗತಿಗಳ ಸುಧಾರಣೆ, ಅವರಿಗೆ ವಿದ್ಯಾಭ್ಯಾಸವನ್ನು ಒದಗಿಸುವಲ್ಲಿ ಮೇಲ್ವರ್ಗದವರ ಕರ್ತವ್ಯ–ಇವುಗಳನ್ನು ಅವರು ಚರ್ಚಿಸಿದರು. ಆದರೆ ಸಂಭಾಷಣೆಯೆಲ್ಲ ಮುಗಿದ ಬಳಿಕ ಸ್ವಾಮೀಜಿಯವರಿಂದ ಬೀಳ್ಗೊಳ್ಳುವ ಮುನ್ನ ಪಂಜಾಬೀ ಸಂದರ್ಶಕ ವಿನಯದಿಂದಲೇ ತನ್ನ ವಿಷಾದವನ್ನು ವ್ಯಕ್ತಪಡಿಸುತ್ತ ಹೇಳಿದ, “ಸ್ವಾಮೀಜಿ, ಧರ್ಮದ ಕುರಿತಾಗಿ ನಿಮ್ಮಿಂದ ಅನೇಕ ವಿಷಯಗಳನ್ನು ಕೇಳಬಹುದೆಂಬ ಮಹದಾಸೆಯಿಂದ ನಿಮ್ಮನ್ನು ನೋಡಲು ಬಂದೆವು. ಆದರೆ ದುರದೃಷ್ಟವಾಶಾತ್ ನಮ್ಮ ಮಾತುಕತೆ ತೀರ ಸಾಧಾರಣ ವಿಷಯಗಳತ್ತ ತಿರುಗಿತು. ಇಂದಿನ ದಿನ ವ್ಯರ್ಥವಾಗಿ ಕಳೆದುಹೋಯಿತು !” ಆದರೆ ಆ ವ್ಯಕ್ತಿ ತಿಳಿದುಕೊಂಡಿದ್ದಂತೆ ಸ್ವಾಮೀಜಿ ಅಕಸ್ಮಾತ್ತಾಗಿ ಪಂಜಾಬಿನ ವಿಷಯವನ್ನು ಪ್ರಸ್ತಾಪಿಸಿದ್ದಲ್ಲ. ಅದು ಅವರು ನೀಡುವ ಉತ್ತರ ದಿಂದಲೇ ಗೊತ್ತಾಗುತ್ತದೆ. ಹೇಳಿದರು, “ನೋಡಿ, ಎಲ್ಲಿಯವರೆಗೆ ನನ್ನ ದೇಶದ ಒಂದು ನಾಯಿಯೂ ಕೂಡ ಅನ್ನವಿಲ್ಲದೆ ಇರುತ್ತದೆಯೋ ಅಲ್ಲಿಯವರೆಗೆ ಅದಕ್ಕೆ ಆಹಾರವಿತ್ತು ಪೂಜಿಸು ವುದೇ ನನ್ನ ಪಾಲಿಗೆ ಧರ್ಮ ; ಉಳಿದುದೆಲ್ಲ ಅಧರ್ಮ, ಇಲ್ಲವೆ ಸುಳ್ಳುಧರ್ಮ !” ಈ ಮಾತು ಕೇಳಿ ಆ ಮೂವರು ಸಂದರ್ಶಕರೂ ದಂಗುಬಡಿದುಹೋದರು. ಸ್ವಾಮೀಜಿಯವರು ಮಹಾ ಸಮಾಧಿ ಹೊಂದಿದ ಎಷ್ಟೋ ವರ್ಷಗಳ ಬಳಿಕ ಈ ಘಟನೆಯ ಬಗ್ಗೆ ಮಾತನಾಡುತ್ತ ಪಂಡಿತ ದೇವಸ್ಕರ್ ಹೇಳುತ್ತಾರೆ : “ಸ್ವಾಮೀಜಿಯವರ ಈ ಮಾತುಗಳು ನನ್ನ ಆಂತರ್ಯವನ್ನೇ ಇರಿದುವು. ನಿಜವಾದ ರಾಷ್ಟ್ರಪ್ರೇಮವೆಂದರೆ ಏನೆಂಬುದನ್ನು ಹಿಂದೆಂದೂ ಊಹಿಸದ ರೀತಿಯಲ್ಲಿ ಅಂದು ನಾನು ಕಂಡುಕೊಂಡೆ.”</p>
  <p>ಇನ್ನೊಮ್ಮೆ ಉತ್ತರ ಭಾರತದ ಒಬ್ಬ ಪಂಡಿತನು ಸ್ವಾಮೀಜಿಯವರೊಂದಿಗೆ ವೇದಾಂತದ ಬಗ್ಗೆ ವಾದಮಾಡಲು ಬಂದ. ಆದರೆ ಆಗ ಸ್ವಾಮೀಜಿ ದೇಶದ ಹಲವೆಡೆಗಳಲ್ಲಿ ಉಂಟಾಗಿದ್ದ ಕ್ಷಾಮ ಪರಿಸ್ಥಿತಿಯ ನಿವಾರಣೆಗಾಗಿ ತಮ್ಮಿಂದ ಏನೂ ಮಾಡಲು ಸಾಧ್ಯವಾಗುತ್ತಿಲ್ಲವಲ್ಲ ಎಂದು ಬಹಳ ದುಃಖಕ್ಕೀಡಾಗಿದ್ದರು. ಆದ್ದರಿಂದ ಅವರು ಆ ಪಂಡಿತನಿಗೆ ವೇದಾಂತದ ಬಗ್ಗೆ ಚರ್ಚಿಸಲು ಅವಕಾಶವನ್ನೇ ಕೊಡದೆ ಹೇಳಿದರು, “ಪಂಡಿತ್ಜೀ, ಮೊಟ್ಟಮೊದಲಿಗೆ, ಎಲ್ಲೆಲ್ಲೂ ಕಂಡುಬರು ತ್ತಿರುವ ದುಃಖದಾರಿದ್ರ್ಯದ ಪರಿಸ್ಥಿತಿಯನ್ನು ಸುಧಾರಿಸಲು ಪ್ರಯತ್ನಪಡಿ. ತುತ್ತು ಕೂಳಿಗಾಗಿ ಗೋಳಿಡುತ್ತಿರುವ, ಹಸಿದು ಕಂಗಾಲಾಗಿರುವ ಜನರ ಹೃದಯವಿದ್ರಾವಕ ರೋದನವನ್ನು ಶಾಂತ ಗೊಳಿಸಿ. ಆಮೇಲೆ ಬಂದು ನೀವು ನನ್ನೊಂದಿಗೆ ವೇದಾಂತದ ಬಗ್ಗೆ ಚರ್ಚೆ ಮಾಡಬಹುದು. ಉಪವಾಸದಿಂದ ಸಾವಿರಾರು ಜನರನ್ನು ಬದುಕಿಸಲು ತನ್ನ ಸಮಸ್ತ ಜೀವನ ಮತ್ತು ಸಂಪೂರ್ಣ ಶಕ್ತಿಯನ್ನು ಪಣವಾಗಿಡುವುದೇ ವೇದಾಂತದ ಸಾರ, ಧರ್ಮದ ತಿರುಳು.”</p>
  <p>ಸ್ವಾಮೀಜಿಯವರು ಹೀಗೆ ಕೆಲವೊಮ್ಮೆ ವೇದಾಂತ ಅಥವಾ ತಾತ್ತ್ವಿಕ ವಿಚಾರಗಳ ಕುರಿತಾಗಿ ಮಾತನಾಡದೆ ಲೌಕಿಕ ಯೋಗಕ್ಷೇಮದ ಕುರಿತಾಗಿಯೇ ಮಾತನಾಡುತ್ತಿದ್ದರು. ಆದರೆ ಹಾಗೆಂದ ಮಾತ್ರಕ್ಕೆ ವೇದಾಂತವು ಎಲ್ಲರಿಗೂ ಹೇಳಿಸಿದ್ದಲ್ಲ ಅಥವಾ ತಾತ್ತ್ವಿಕ ವಿಚಾರಗಳು ಎಲ್ಲರಿಗೂ ಆವಶ್ಯಕವಲ್ಲ ಎಂದು ಸ್ವಾಮೀಜಿ ಭಾವಿಸಿದ್ದಿರಬಹುದೆ ಎಂಬ ಶಂಕೆ ಬೇಡ. ಏಕೆಂದರೆ ಅವರು ಇಂತಹ ಉನ್ನತ ವಿಷಯಗಳ ಬಗ್ಗೆಯೂ ಹಲವಾರು ಸಲ ಚರ್ಚಿಸುತ್ತಿದ್ದುದುಂಟು. ಉದಾ ಹರಣೆಗೆ ಶರಚ್ಚಂದ್ರ ಚಕ್ರವರ್ತಿಯಂತಹ ಸತ್ಯಾನ್ವೇಷಿಗಳಾಗಲಿ ಅಥವಾ ಇತರ ಭಕ್ತಾದಿಗಳೇ ಆಗಲಿ ಬಂದು ಪ್ರಶ್ನಿಸಿದಾಗ ಅವರು ಅತ್ಯುನ್ನತ ತತ್ತ್ವಶಾಸ್ತ್ರದಿಂದ ಹಿಡಿದು ತೀರ ಸಾಮಾನ್ಯವೆನ್ನಿಸ ಬಹುದಾದ ಯಾವುದೇ ಲೌಕಿಕ ವಿಷಯದ ಬಗ್ಗೆಯೂ ಸಹಜವಾಗಿಯೇ ಉತ್ತರಿಸುತ್ತಿದ್ದರು. ಅಷ್ಟೇ ಅಲ್ಲ, ಪ್ರಶ್ನೆಗಳು ಅವರಿಗೆ ಮುಜುಗರವುಂಟುಮಾಡುವಂಥದಾಗಿದ್ದರೂ ಬೇಸರಿಸು ತ್ತಿರಲಿಲ್ಲ. ಉದಾಹರಣೆಗೆ ಅವರು ಪಶ್ಚಿಮ ದೇಶಗಳಿಂದ ಕಲ್ಕತ್ತಕ್ಕೆ ಮರಳಿದ ಕೆಲದಿನಗಳಲ್ಲೇ ಅವರ ಬಾಲ್ಯಸ್ನೇಹಿತನಾದ ಪ್ರಿಯನಾಥ ಸಿನ್ಹ ಅವರ ಭೇಟಿಗಾಗಿ ಬಂದ. ಕಲ್ಕತ್ತದಲ್ಲಿ ಸ್ವಾಮೀಜಿ ಯವರ ಗೌರವಾರ್ಥವಾಗಿ ನಡೆದ ಭಾರೀ ಸಮಾರಂಭದ ಬಗ್ಗೆ ಪ್ರಸ್ತಾಪಿಸಿ ಅವನೆಂದ, “ಈಗ ಬಂಗಾಳದಲ್ಲೆಲ್ಲ ಇಂತಹ ಭಾರೀ ಬರಗಾಲ ಬಡಿದಿದೆ. ಹಾಗಿರುವಾಗ ನಿನ್ನ ಸನ್ಮಾನಕ್ಕಾಗಿ ಅಷ್ಟೆಲ್ಲ ಅದ್ಧೂರಿಯ ಸಮಾರಂಭವನ್ನು ಮಾಡಿದರಲ್ಲ ! ನಿಜ ಹೇಳಬೇಕೆಂದರೆ, ನಾನೆಣಿಸಿದ್ದೆ, ‘ಸಮಾ ರಂಭಕ್ಕಾಗಿ ಸಂಗ್ರಹವಾದ ಹಣವನ್ನೆಲ್ಲ ಬರಪರಿಹಾರಕ್ಕಾಗಿ ಉಪಯೋಗಿಸಿಬಿಡಿ’ ಅಂತ ನೀನು ಮೊದಲೇ ತಂತಿ ಕಳಿಸುತ್ತೀ ಅಂತ.” ಅದಕ್ಕೆ ಸ್ವಾಮೀಜಿ ತಕ್ಷಣ ನುಡಿದರು, “ನೋಡು, ಈ ರೀತಿ ಸ್ವಲ್ಪ ಗಲಭೆ-ಗದ್ದಲ ಆಗಬೇಕು ಎನ್ನುವುದೇ ನನ್ನ ಉದ್ದೇಶವಾಗಿತ್ತು. ಏಕೆ ಎನ್ನುವಿಯೊ ? ಹಾಗಾದರೂ ಜನಗಳಿಗೆ ಶ್ರೀರಾಮಕೃಷ್ಣರ ವಿಷಯ ಸ್ವಲ್ಪ ತಿಳಿಯಲಿ, ಅವರ ದಿವ್ಯ ಜೀವಿತೋ ದ್ದೇಶ ಎಲ್ಲರ ಗಮನ ಸೆಳೆಯುವಂತಾಗಲಿ ಎಂದು. ಅಷ್ಟಲ್ಲದೆ, ಈ ಸನ್ಮಾನ-ಗಿನ್ಮಾನಗಳಿಂದೆಲ್ಲ ನನಗೆ ಬಂದ ಭಾಗ್ಯವೇನು ? ಹಿಂದೆ ನಾನೂ ನೀನೂ ನಿನ್ನ ಮನೆಯಲ್ಲಿ ಆಟವಾಡುತ್ತಿದ್ದಾಗ್ಗಿಂತ ಈಗ ನಾನೇನಾದರೂ ದೊಡ್ಡಮನುಷ್ಯನಾಗಿಬಿಟ್ಟೆ ಅಂತ ನಿನಗನಿಸುತ್ತದೆಯೆ ?” ಇದನ್ನು ಕೇಳಿ ಪ್ರಿಯನಾಥ ಅಪ್ರತಿಭನಾದರೂ ಸಾವರಿಸಿಕೊಂಡು ಹೇಳಿದ, “ಅದು ಸರಿ, ಅಂಥಾ ವ್ಯತ್ಯಾಸವೇನೂ ನನಗೆ ಕಾಣುವುದಿಲ್ಲ.” ಈ ಘಟನೆಯನ್ನು ಮುಂದೆ ಅವನು ಇತರರಿಗೆ ತಿಳಿಸುವಾಗ ಹೇಳುತ್ತಾನೆ, “ನಾನಂದು ಬಾಯಲ್ಲೇನೋ ಹಾಗೆ ಹೇಳಿದೆ. ಆದರೆ ಮನಸ್ಸಿನಲ್ಲೇ ಅಂದುಕೊಂಡೆ, ‘ನರೇನ್, ನಿಜಕ್ಕೂ ನೀನಿಂದು ದೇವರೇ ಆಗಿದ್ದೀಯೆ !’ ಎಂದು.”</p>
  <p>ಬಳಿಕ ಪ್ರಿಯನಾಥನೊಂದಿಗೆ ಕ್ಷಾಮಡಾಮರಗಳ ಬಗ್ಗೆ ಮಾತನಾಡುತ್ತ ಸ್ವಾಮೀಜಿ ಹೇಳಿದರು, “ಇತರ ದೇಶಗಳಲ್ಲಿ ಕ್ಷಾಮಗಳು ತುಂಬ ಅಪರೂಪ. ಆದರೆ ಭಾರತದಲ್ಲಿ ಮಾತ್ರ ಇವು ಮರು ಕಳಿಸುತ್ತಲೇ ಇರುತ್ತವೆ. ಅದಕ್ಕೆ ಕಾರಣವೇನು ಗೊತ್ತೆ ? ಇತರ ದೇಶಗಳಲ್ಲಿನ ಜನ ಮನುಷ್ಯರಾಗಿ ದ್ದಾರೆ. ಆದರೆ ಇಲ್ಲಿಯವರಿನ್ನೂ ಮೃತಪ್ರಾಯರಾಗಿಯೇ ಇದ್ದಾರೆ. ಇಲ್ಲಿ ಚಟುವಟಿಕೆಯೆ ಕಾಣುವುದಿಲ್ಲ. ಮೊದಲು ಭಾರತೀಯರು ಶ್ರೀರಾಮಕೃಷ್ಣರ ವಿಷಯವನ್ನು ತಿಳಿದುಕೊಂಡು ತನ್ಮೂಲಕ ತಮ್ಮ ಸ್ವಾರ್ಥಬುದ್ಧಿಯನ್ನು ಕಳೆದುಕೊಳ್ಳಲಿ, ಪರಸ್ಪರ ಸಹಕಾರದಿಂದ ಬದುಕುವು ದನ್ನು ಕಲಿಯಲಿ. ಆಗ ಹೀಗೆ ಪದೇಪದೇ ಮರುಕಳಿಸುವ ಕ್ಷಾಮಡಾಮರಗಳನ್ನೇ ತಡೆಗಟ್ಟುವಂತಹ ಪ್ರಯತ್ನ ಮಾಡಲು ಜನರಿಗೆ ಸಾಧ್ಯವಾಗುತ್ತದೆ. ನಾನು ಆ ದಿಸೆಯಲ್ಲೇ ಕಾರ್ಯಮಗ್ನನಾಗು ವುದನ್ನು ನೀನು ನೋಡಲಿದ್ದೀಯೆ.”</p>
  <p>ಟಾಗೋರರ ಮೊಮ್ಮಗಳೂ ‘ಭಾರತಿ’ ಎಂಬ ಪತ್ರಿಕೆಯ ಸಂಪಾದಕಿಯೂ ಆದ ಸರಲಾ ಘೋಷಾಲಳು, ಸ್ವಾಮೀಜಿ ಬಹು ಚೆನ್ನಾಗಿ ಅಡಿಗೆ ಮಾಡಬಲ್ಲರೆಂದು ಕೇಳಿ ಕುತೂಹಲಗೊಂಡು, “ಇದು ನಿಜವೆ ?” ಎಂದು ನಿವೇದಿತೆಯನ್ನು ವಿಚಾರಿಸಿದಳು. ಈ ವಿಷಯವನ್ನು ತಿಳಿದ ಸ್ವಾಮೀಜಿ ಇಬ್ಬರನ್ನೂ ಒಂದು ದಿನ ಮಠಕ್ಕೆ ಆಹ್ವಾನಿಸಿದರು. ತಮ್ಮ ಕೈಯಿಂದಲೇ ಕೆಲವು ಭಕ್ಷ್ಯಗಳನ್ನು ತಯಾರಿಸಿ ಬಡಿಸಿದರು. ಅನಂತರ ಅವರಿಬ್ಬರೊಡನೆ ಮಾತನಾಡುವ ಸಂದರ್ಭದಲ್ಲಿ, ತಮ್ಮ ಇತರ ಶಿಷ್ಯರಿಗೆ ಹೇಳುತ್ತಿದ್ದಂತೆಯೇ, ತಮಗೆ ಗುಡುಗುಡಿ ತಯಾರಿಸಿ ಕೊಡುವಂತೆ ನಿವೇದಿತೆಗೆ ಹೇಳಿದರು. ತಕ್ಷಣ ನಿವೇದಿತೆ ಮೇಲೆದ್ದು ತನ್ನ ಗುರುದೇವನ ಸೇವೆ ಮಾಡುವ ಸೌಭಾಗ್ಯ ದೊರೆತ ದ್ದಕ್ಕಾಗಿ ಸಂತೋಷಿಸುತ್ತ ಗುಡುಗುಡಿ ತಯಾರಿಸಿ ಕೊಟ್ಟಳು. ಬಳಿಕ ಸ್ವಲ್ಪ ಹೊತ್ತಿನಲ್ಲೇ ನಿವೇದಿತಾ ಮತ್ತು ಸರಳಾ ಘೋಷಾಲರಿಬ್ಬರೂ ಸ್ವಾಮೀಜಿಯವರಿಂದ ಬೀಳ್ಕೊಂಡು ತೆರಳಿದರು. ಆಗ ಸ್ವಾಮೀಜಿ ತಮ್ಮ ಸಹಸಂನ್ಯಾಸಿಗಳಿಗೆ ಹೇಳಿದರು, “ನಾನು ಗುಡುಗುಡಿ ತಯಾರಿಸಿ ಕೊಡು ವಂತೆ ನಿವೇದಿತೆಗೆ ಹೇಳಿದ್ದು ಏಕೆ ಗೊತ್ತೇನು ? ಬಂಗಾಳದ ವಿದ್ಯಾವಂತ ವರ್ಗದ ಕೆಲವರು ಮಾತನಾಡಿಕೊಳ್ಳುತ್ತಾರಂತೆ, ‘ಸ್ವಾಮೀಜಿಯವರು ಈ ಪಾಶ್ಚಾತ್ಯ ಶಿಷ್ಯರನ್ನೆಲ್ಲ, ಒಳ್ಳೇ ಬೆಣ್ಣೆಯ ಮಾತುಗಳನ್ನಾಡುತ್ತ ಮತ್ತು ಅವರ ಒಲವನ್ನು ನೋಡಿಕೊಂಡು ಅದಕ್ಕೆ ತಕ್ಕ ಹಾಗೆ ನಡೆದು ಕೊಳ್ಳುತ್ತ ಆಕರ್ಷಿಸಿ ಹಿಡಿದಿಟ್ಟುಕೊಂಡಿದ್ದಾರೆ’ ಅಂತ. ಆದ್ದರಿಂದ ನಾನು ಬೇಕೆಂದೇ ನಿವೇದಿತೆಗೆ ಆ ಕೆಲಸ ಹೇಳಿದೆ.”</p>
  <p>1899ರಮಾಚ್R ವೇಳೆಗೆ ಸ್ವಾಮೀಜಿಯವರ ಆರೋಗ್ಯಸ್ಥಿತಿ ಮತ್ತೆ ಇಳಿಮುಖವಾಯಿತು. ಈ ಸಮಯದಲ್ಲಿ ಗಂಗಾನದಿಯ ಮೇಲೆ ಬೀಸುವ ತಂಗಾಳಿಯಲ್ಲಿ ವಿರಮಿಸಲು ಸಾಧ್ಯವಾಗು ವಂತೆ ಅವರ ಅಭಿಮಾನಿಗಳಾದ ಕೆಲವು ಶ್ರೀಮಂತರು ಅವರಿಗಾಗಿ ಒಂದು ದೋಣಿಮನೆಯನ್ನು ಬಿಟ್ಟುಕೊಟ್ಟರು. ಈ ದೋಣಿಯಲ್ಲಿ ಕುಳಿತು ಸ್ವಾಮೀಜಿ ಮುಂಜಾವಿನಲ್ಲಿ ಮತ್ತು ಸಂಜೆಯ ವೇಳೆಯಲ್ಲಿ ವಾಯುಸಂಚಾರ ಮಾಡಲು ಅನುಕೂಲವಾಯಿತು. ಅನೇಕ ವೇಳೆ ಅವರು ದೋಣಿ ಮನೆಯ ಛಾವಣಿಯ ಮೇಲೆ ಕುಳಿತು ಧ್ಯಾನಮಗ್ನರಾಗುತ್ತಿದ್ದರು. ಇನ್ನು ಕೆಲವೊಮ್ಮೆ ಅವ ರೊಂದು ‘ಮಹಾಶಿಶು’ವಿನ ಭಾವದಲ್ಲಿರುತ್ತಿದ್ದರು. ಮಂದಹಾಸ ತುಂಬಿದ ಮುಖದಿಂದ, ಮೃದುಮಧುರ ಭಾವವನ್ನು ಸೂಸುವ ಕಣ್ಣುಗಳಿಂದ ಕೂಡಿದ, ತನ್ನತನವನ್ನೇ ಮರೆತ ಅವರ ಪ್ರತಿಯೊಂದು ಚಲನವಲನವೂ ಅವರ ಜಿತೇಂದ್ರಿಯತ್ವವನ್ನು ಸಾರಿಹೇಳುತ್ತಿತ್ತು. ದೋಣಿಯು ಸಾಮಾನ್ಯವಾಗಿ ಉತ್ತರ ದಿಕ್ಕಿನಲ್ಲಿ ದಕ್ಷಿಣೇಶ್ವರದತ್ತ ನಿಧಾನವಾಗಿ ಸಾಗುತ್ತಿತ್ತು. ಮುಂಜಾನೆಯ ಅಥವಾ ಸಂಜೆಯ ನಸುಬೆಳಕಿನಲ್ಲಿ ಸ್ವಾಮೀಜಿ ಆಗಾಗ ಗಾಢ ಚಿಂತನೆಯಲ್ಲಿ ಮುಳುಗಿರುತ್ತಿದ್ದರು. ತಮ್ಮ ಶಿಷ್ಯರೊಂದಿಗೆ ಮತ್ತು ತಮ್ಮ ದರ್ಶನಾರ್ಥಿಗಳಾಗಿ ಬಂದು ಮುತ್ತುತ್ತಿದ್ದ ಇತರರೊಂದಿಗೆ ಇಡೀ ದಿನವನ್ನು ಪಾಠ-ಪ್ರವಚನ-ಸಂಭಾಷಣೆಗಳಲ್ಲಿ ಕಳೆದ ಬಳಿಕ ಸಂಜೆಯ ಜಲಸಂಚಾರದ ಕಾರ್ಯಕ್ರಮ ಅವರಲ್ಲಿ ನವೋತ್ಸಾಹವನ್ನುಂಟುಮಾಡುತ್ತಿತ್ತು.</p>
  <p>ತಮ್ಮ ಶಿಷ್ಯರಲ್ಲಿ ಆತ್ಮವಿಶ್ವಾಸವನ್ನು ತುಂಬುವುದು ಸ್ವಾಮೀಜಿಯವರು ನೀಡುತ್ತಿದ್ದ ಶಿಕ್ಷಣದ ಒಂದು ಬಹು ಮುಖ್ಯ ಅಂಶವಾಗಿತ್ತು. ಈಗ ಅವರು ನಿವೇದಿತೆಯಲ್ಲೂ ಇಂತಹ ಆತ್ಮ ವಿಶ್ವಾಸವನ್ನು ಜಾಗೃತಗೊಳಿಸುವಂತೆ ಮತ್ತು ಜನಸಮೂಹದ ಟೀಕೆಗಳ ಬಗ್ಗೆ ಆಕೆ ತಲೆ ಕೆಡಿಸಿಕೊಳ್ಳದಿರುವಂತೆ ತರಬೇತಿ ನೀಡತೊಡಗಿದರು. ಶ್ರೀರಾಮಕೃಷ್ಣರು ತಮಗೆ ಹೇಳಿಕೊಟ್ಟ ಒಂದು ಅಮೂಲ್ಯ ಪಾಠವನ್ನು ಆಕೆಗೆ ಅವರು ಮತ್ತೆ ಮತ್ತೆ ಹೇಳಿಕೊಟ್ಟರು. ಶ್ರೀರಾಮಕೃಷ್ಣರು ಆಗಾಗ ಹೇಳುತ್ತಿದ್ದ ಮಾತು ಇದು–‘ಲೋಕ್ ನಾ, ಪೋಕ್’, ‘ಜನ ಅಲ್ಲ, ಹುಳ’ ; ಅರ್ಥಾತ್, ಜನಗಳೆಂದರೆ ಹುಳುಗಳು. ಸ್ವಾಮೀಜಿ ಶಿಕಾಗೋದಲ್ಲಿದ್ದಾಗ ಒಮ್ಮೆ ತೀವ್ರ ಆತಂಕ-ಕಾತರ ಗಳಿಂದ ಬಳಲಿ ನೆಲದ ಮೇಲೆ ಮಲಗಿದ್ದರು. ಆಗ ಶ್ರೀರಾಮಕೃಷ್ಣರು ಕೋಣೆಯಲ್ಲಿ ಕಾಣಿಸಿ ಕೊಂಡು ಅವರನ್ನು ಮುಟ್ಟಿ ಹೇಳಿದರು, “ಏ, ಕಿ ? ಉಠೋ ಗೋ, ಲೋಕ್ ನಾ ಪೋಕ್ !” “ಛೆ, ಇದೇನಯ್ಯ ? ಎದ್ದೇಳು, ಇವರೆಲ್ಲ ಜನ ಅಲ್ಲ, ಹುಳ !” ಸ್ವಾಮೀಜಿ ತಮ್ಮ ಈ ಅನು ಭವವನ್ನು ನಿವೇದಿತೆಗೆ ಹೇಳಿ ಅವಳಲ್ಲಿ ಆತ್ಮವಿಶ್ವಾಸವುಂಟುಮಾಡಲು ಪ್ರಯತ್ನಿಸಿದರು.</p>
  <p>ಈ ದಿನಗಳಲ್ಲಿ ಸ್ವಾಮೀಜಿಯವರು, ತಮ್ಮ ಆರೋಗ್ಯ ಚೆನ್ನಾಗಿರಲಿ ಇಲ್ಲದಿರಲಿ, ಯಾವಾ ಗಲೂ ಬಹಳ ಚಟುವಟಿಕೆಯಿಂದ ಕೂಡಿರುತ್ತಿದ್ದರು. ವೈದ್ಯರ ಆದೇಶದಂತೆ ಅವರು ಭಾಷಣ ಗಳನ್ನು ಮಾಡುವಂತಿರಲಿಲ್ಲ. ಆದರೂ ಅವರು ಸೋದರಿ ನಿವೇದಿತಾ ನೀಡಿದ “ಯುವಭಾರತ ಚಳವಳಿ” ಎಂಬ ಉಪನ್ಯಾಸದ ಸಂದರ್ಭದಲ್ಲಿ ಭಾಷಣ ಮಾಡಿದರು. ಭಾನುವಾರಗಳಂದು ಬೇಲೂರು ಮಠದಲ್ಲಿ ನಡೆಯುತ್ತಿದ್ದ ಸಭೆಗಳಲ್ಲಿ ಅವರೇ ಪ್ರಮುಖ ವ್ಯಕ್ತಿ. ಇವುಗಳಲ್ಲದೆ ಅವರು ಇನ್ನೂ ಅನೇಕ ಸಾರ್ವಜನಿಕ ಸಮಾರಂಭಗಳಲ್ಲಿ ಭಾಗವಹಿಸಿ ಜನರನ್ನು ಸ್ಫೂರ್ತಿಗೊಳಿಸಿದರು.</p>
  <p>ಈ ನಡುವೆ ನಿವೇದಿತಾ ತನ್ನನ್ನು ರಾಮಕೃಷ್ಣ ಮಹಾಸಂಘದ ‘ಆಜೀವ ಸದಸ್ಯೆ’ಯನ್ನಾಗಿ ಮಾಡಿಕೊಳ್ಳಬೇಕೆಂದು ಸ್ವಾಮೀಜಿಯವರನ್ನು ಪ್ರಾರ್ಥಿಸಿಕೊಂಡಳು. ಇದಕ್ಕೆ ಸ್ವಾಮೀಜಿ ಸಮ್ಮತಿಸಿ ದರು. ಅವರ ಸ್ಫೂರ್ತಿದಾಯಕ ತರಬೇತಿಯ ಪರಿಣಾಮವಾಗಿ ಆಕೆಯಲ್ಲಿ ತ್ಯಾಗದ ಅಗ್ನಿ ಪ್ರಜ್ವಲಿಸ ಲಾರಂಭಿಸಿತ್ತು. ಆದ್ದರಿಂದ ಅವಳೀಗ ತಾನು ಸಂಪ್ರದಾಯ ರೀತ್ಯಾ ಸಂನ್ಯಾಸ ಸ್ವೀಕರಿಸಬೇಕೆಂಬ ಇಚ್ಛೆಯನ್ನು ವ್ಯಕ್ತಪಡಿಸಿದಳು. ಈಗ ತಾನು ಸಂನ್ಯಾಸ ಪಡೆದುಕೊಳ್ಳಲು ತಕ್ಕ ಕಾಲ ಬಂದಿದೆ ಯೆಂದು ಬಹುಶಃ ಆಕೆಗೆ ಅನ್ನಿಸಿತ್ತು.</p>
  <p>ಆದರೆ ಸ್ವಾಮೀಜಿಯವರ ಆಲೋಚನೆಯ ದಿಕ್ಕು ಬೇರೆಯೇ ಆಗಿತ್ತು. ಅವರು ನಿವೇದಿತೆಗೆ ‘ನೈಷ್ಠಿಕ ಬ್ರಹ್ಮಚರ್ಯ’ದ ದೀಕ್ಷೆಯನ್ನು ನೀಡಲು ನಿರ್ಧರಿಸಿದ್ದರೇ ಹೊರತು ಸಂನ್ಯಾಸದೀಕ್ಷೆಯ ನ್ನಲ್ಲ. 1899ರ ಮಾಚ್R 25ರಂದು–ಎಂದರೆ, ಅವಳು ಮಂತ್ರದೀಕ್ಷೆಯನ್ನು ಪಡೆದ ಒಂದು ವರ್ಷಕ್ಕೆ ಸರಿಯಾಗಿ–ನೈಷ್ಠಿಕ ಬ್ರಹ್ಮಚರ್ಯ ದೀಕ್ಷೆಯನ್ನು ನೀಡಿದರು. ಆ ಸಂದರ್ಭದಲ್ಲಿ ಅನೇಕ ಸಂನ್ಯಾಸಿಗಳು ಉಪಸ್ಥಿತರಿದ್ದರು. ಅಗ್ನಿಕುಂಡದ ಮುಂದೆ ನಿವೇದಿತೆ ಆಜೀವ ಬ್ರಹ್ಮಚರ್ಯ, ವಿಧೇಯತೆ ಮತ್ತು ಸರಳತೆಯ ವ್ರತವನ್ನು ಕೈಗೊಂಡಳು. ವೇದಮಂತ್ರಗಳ ಘೋಷದ ನಡುವೆ ಅಗ್ನಿಗೆ ಆಹುತಿಗಳನ್ನು ನೀಡಲಾಯಿತು. ವಿಧ್ಯುಕ್ತ ಕಾರ್ಯಗಳೆಲ್ಲ ಮುಗಿದ ಮೇಲೆ ನಿವೇದಿತೆ ತನ್ನ ಗುರುದೇವನ ಪಾದಗಳಿಗೆ ಎರಗಿದಳು. ಸ್ವಾಮೀಜಿ ಆಕೆಯ ಹಣೆಯ ಮೇಲೆ ವಿಭೂತಿಯನ್ನು ಹಚ್ಚಿದರು. ಈ ವಿಭೂತಿಯು ವೈರಾಗ್ಯಸೂಚಕ. ನಾವು ಯಾವ ಈ ಶರೀರವನ್ನು ತುಂಬ ಅಭಿಮಾನದಿಂದ ಕೊಬ್ಬಿಸಿ ಅಲಂಕರಿಸಿ ಮೆರೆದಾಡಿಸುತ್ತಿರುತ್ತೇವೊ ಅದು ಒಂದಲ್ಲ ಒಂದು ದಿನ ಹಿಡಿ ಬೂದಿಯಾಗಲಿದೆ ಎಂಬ ಸತ್ಯವನ್ನು ಸದಾ ನೆನಪಿಸಿಕೊಡುತ್ತದೆ ಈ ವಿಭೂತಿ. ಆದ್ದರಿಂದಲೇ ಭೋಗಭೂಮಿಯಿಂದ ಬಂದ ನಿವೇದಿತೆಗೆ ಸ್ವಾಮೀಜಿಯವರು ತ್ಯಾಗಸೂಚಕವಾದ ವಿಭೂತಿ ಯನ್ನು ಹಚ್ಚಿದರು. ಸಂನ್ಯಾಸಿಗಳೊಬ್ಬರು ಯುಕ್ತ ಮಂತ್ರಗಳನ್ನು ಪಠಿಸುವುದರೊಂದಿಗೆ ಸಮಾರಂಭ ಮುಕ್ತಾಯವಾಯಿತು. ಆ ದಿನ ನಿವೇದಿತಾ ಮಠದಲ್ಲೇ ಉಳಿದುಕೊಂಡಳು. ಮಧ್ಯಾಹ್ನ ಊಟವಾದ ಬಳಿಕ ಸ್ವಾಮೀಜಿ ಅವಳಿಗೊಂದು ರುದ್ರಾಕ್ಷಿ ಮಾಲೆಯನ್ನು ನೀಡಿದರು. ಅಂದಿನಿಂದ ಅವಳು ಶ್ವೇತವಸ್ತ್ರವನ್ನು ಧರಿಸಿ ಕೊರಳಿನಲ್ಲಿ ರುದ್ರಾಕ್ಷಿ ಮಾಲೆಯನ್ನು ಧರಿಸಲಾರಂ ಭಿಸಿದಳು.</p>
  <p>ಈ ಸಮಾರಂಭದ ಬಗ್ಗೆ ನಿವೇದಿತೆ ಮಿಸ್ ಮೆಕ್ಲಾಡಳಿಗೆ ಬರೆಯುತ್ತಾಳೆ :</p>
  <p>“ನಾನು ಬೆಳಿಗ್ಗೆ ಎಂಟು ಗಂಟೆಯ ವೇಳೆಗೆ ಮಠಕ್ಕೆ ಹೋದೆ. ಅಲ್ಲಿನ ಪ್ರಾರ್ಥನಾ ಮಂದಿರ ದಲ್ಲಿ ಎಲ್ಲರೂ ನೆಲದ ಮೇಲೆ ಕುಳಿತೆವು. ಪೂಜೆಗಾಗಿ ಹೂವುಗಳು ಬರುವವರೆಗೂ ಸ್ವಾಮೀಜಿ ನನ್ನೊಡನೆ ಬುದ್ಧನ ವಿಷಯವಾಗಿ ಮಾತನಾಡುತ್ತಿದ್ದರು. ಜಾತಕ ಕತೆಗಳ ಪ್ರಕಾರ ಒಬ್ಬಾತ ಇತರರಿಗಾಗಿ ತನ್ನ ಜೀವವನ್ನು ಐನೂರು ಸಲ ಸಮರ್ಪಿಸಿದ ಮೇಲೆ ಆತ ಬೋಧಿಯ ಬೆಳಕನ್ನು ಕಂಡ ಬುದ್ಧನಾಗುತ್ತಾನೆ ಎಂಬ ವಿಷಯವನ್ನು ಸ್ವಾಮೀಜಿ ನನಗೆ ತಿಳಿಸಿದರು. ಎಂತಹ ಸಂದರ್ಭೋಚಿತ ಮಾತಲ್ಲವೆ ಅದು ? ಅನಂತರ ಪೂಜಾ ಸಾಮಗ್ರಿಗಳನ್ನು ತಂದಿರಿಸಲಾಯಿತು. ಆಗ ಸ್ವಾಮೀಜಿಯವರು ನನಗೆ ಪೂಜಾ ವಿಧಾನವನ್ನು ಅರ್ಥಸಹಿತವಾಗಿ ಮಧುರ ದನಿಯಲ್ಲಿ ವಿವರಿಸುತ್ತ ತೋರಿಸಿಕೊಟ್ಟರು. ನನ್ನ ನೆತ್ತಿಯ ಮೇಲಿರಿಸಿಕೊಳ್ಳಲು ಅವರು ಕೊಟ್ಟ ಶ್ವೇತ ಪುಷ್ಪವನ್ನು ನಾನು ನಿನಗೆ ಕಳಿಸುತ್ತಿದ್ದೇನೆ.”</p>
  <p>ನಿವೇದಿತೆ ಈಗ ನೈಷ್ಠಿಕ ಬ್ರಹ್ಮಚಾರಿಣಿಯಾಗಿದ್ದಾಳೆ. ಆದರೆ ತನ್ನನ್ನು ಸ್ವಾಮೀಜಿಯವರು ಸಂನ್ಯಾಸಿನಿಯನ್ನಾಗಿ ಮಾಡದಿರುವುದು ಅವಳಿಗೆ ತುಂಬ ನಿರಾಶೆಯನ್ನುಂಟುಮಾಡಿತ್ತು. ಅವಳು ಶ್ರೀಮತಿ ಸಾರಾ ಹಾಗೂ ಮಿಸ್ ಮೆಕ್ಲಾಡ್ಳಿಗೆ ಬರೆದ ಪತ್ರಗಳಿಂದ ಇದು ವ್ಯಕ್ತವಾಗುತ್ತದೆ. ಶ್ರೀಮತಿ ಸಾರಾಳಿಗೆ ಆಕೆ ಬರೆಯುತ್ತಾಳೆ : “ಸ್ವಾಮೀಜಿಯವರು ನನ್ನನ್ನು ಆಜನ್ಮಬ್ರಹ್ಮಚಾರಿಣಿ ಯನ್ನಾಗಿ ಮಾಡಿದ್ದರಲ್ಲಿ ಎರಡು ಉದ್ದೇಶಗಳಿರಬಹುದೆಂದು ನನಗನ್ನಿಸುತ್ತದೆ–ಮೊದಲನೆಯ ದಾಗಿ ನೈಷ್ಠಿಕ ಬ್ರಹ್ಮಚಾರಿಣಿಯರ ಸಂಪ್ರದಾಯವನ್ನು ಪುನಃ ಸ್ಥಾಪಿಸುವುದು ; ಎರಡನೆಯದಾಗಿ, ಪ್ರಾಯಶಃ ಅವರ ದೃಷ್ಟಿಯಲ್ಲಿ ನಾನಿನ್ನೂ ಇದಕ್ಕಿಂತ ಉತ್ತಮವಾದದ್ದಕ್ಕೇನೂ ಅರ್ಹಳಾಗಿಲ್ಲ ದಿರುವುದು.”</p>
  <p>ಈ ವಿಷಯವಾಗಿ ನಿವೇದಿತಾ ಸ್ವಾಮೀಜಿಯವರೊಂದಿಗಿನ್ನೂ ಮಾತನಾಡಿರಲಿಲ್ಲ. ಕೆಲದಿನ ಗಳಲ್ಲೇ ಆಕೆ ಮಠಕ್ಕೆ ಹೋಗಿದ್ದಾಗ ಅದಕ್ಕೊಂದು ಅವಕಾಶ ಸಿಕ್ಕಿತು. ಆಕೆ ಕೇಳಿದಳು, “ನನ್ನಲ್ಲಿ ಸಂನ್ಯಾಸಿನಿಯಾಗುವ ಯೋಗ್ಯತೆ ಉಂಟಾಗಬೇಕಾದರೆ ನಾನು ಯಾವ ಪರಿಪೂರ್ಣತೆಯ ಮಟ್ಟ ಕ್ಕೇರಬೇಕಾಗಿದೆ ಸ್ವಾಮೀಜಿ ?” ಸ್ವಾಮೀಜಿಯವರು ಅದಕ್ಕೊಂದು ಮಾರ್ಗವನ್ನು ಸೂಚಿಸಿದರೆ ಸಾಕು, ಎಷ್ಟೇ ಕಷ್ಟವಾದರೂ ತಾನು ಅದಕ್ಕನುಗುಣವಾಗಿ ನಡೆದುಕೊಂಡು ಸಂನ್ಯಾಸವನ್ನು ಸ್ವೀಕರಿಸುವಂತಾಗಬೇಕು ಎಂಬುದು ನಿವೇದಿತೆಯ ಹಂಬಲ. ಆದರೆ ಸ್ವಾಮೀಜಿ ಒಂದೇ ಮಾತಿನಲ್ಲಿ ಆ ವಿಚಾರಕ್ಕೆ ಪೂರ್ಣವಿರಾಮ ಹಾಕಿದರು, “ನೀನು ಈಗಿರುವಂತೆಯೇ ಇರು.” ನಿವೇದಿತಾ ಆ ವಿಚಾರವನ್ನು ಮತ್ತೆಂದೂ ಪ್ರಸ್ತಾಪಿಸಲಿಲ್ಲ.</p>
  <p>1899ರ ಮಾಚ್R 28 ; ಶ್ರೀರಾಮಕೃಷ್ಣ ಮಹಾಸಂಘದ ಸದಸ್ಯರಿಗೆಲ್ಲ ಅದೊಂದು ದುಃಖದ ದಿನ. ಅಂದು ಶ್ರೀರಾಮಕೃಷ್ಣರ ಸಂನ್ಯಾಸೀ ಶಿಷ್ಯರಲ್ಲೊಬ್ಬರಾದ ಸ್ವಾಮಿ ಯೋಗಾ ನಂದರು ಮಹಾಸಮಾಧಿಯನ್ನೈದಿದರು. ಅವರು ಕೆಲಕಾಲದಿಂದ ತೀವ್ರ ರೋಗಗ್ರಸ್ತರಾಗಿದ್ದರು. ಅವರ ಮರಣದ ಬಗ್ಗೆ ಸ್ವಾಮೀಜಿ ವಿಷಾದದಿಂದ ನುಡಿದರು, “ನಮ್ಮ ಕಟ್ಟಡದ ಇಟ್ಟಿಗೆ ಗಳಲ್ಲೊಂದು ಬಿದ್ದುಹೋಯಿತು” ಎಂದು.</p>
</html>
