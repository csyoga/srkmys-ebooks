<?xml version="1.0"?>
<html>
  <h1>26</h1>
  <h1>ಮತ್ತೊಮ್ಮೆ ಪಶ್ಚಿಮದತ್ತ</h1>
  <p class="noindent">ಸುಮಾರು ಒಂದು ವರ್ಷದಿಂದಲೂ ಸ್ವಾಮೀಜಿ ಪಶ್ಚಿಮ ದೇಶಗಳಿಗೆ ಮತ್ತೆ ಹೋಗಬೇಕೆಂದು ಆಲೋಚಿಸುತ್ತಲೇ ಇದ್ದರು. ಆದರೆ ಅದು ಮುಂದುಮುಂದಕ್ಕೆ ಹೋಗುತ್ತಲೇ ಇತ್ತು. ಈಗ ಅವರಿಗೆ ಚಿಕಿತ್ಸೆ ಮಾಡುತ್ತಿದ್ದ ಮಹಾನಂದ ಪಂಡಿತ ಎಂಬವರು, ಸ್ವಾಮೀಜಿಯವರು ಆರೋಗ್ಯ ಸುಧಾರಣೆಗಾಗಿ ಸಮುದ್ರ ಪ್ರಯಾಣ ಕೈಗೊಂಡರೆ ಒಳ್ಳೆಯದು ಎಂದು ಸಲಹೆ ನೀಡಿದರು. ಅದರಲ್ಲೂ, ಹೆಚ್ಚು ಸಮಯ ತೆಗೆದುಕೊಳ್ಳುವ ಸರಕು ಸಾಗಣೆಯ ಹಡಗಾದರೆ ಉತ್ತಮ. ಈಗಾಗಲೇ ಅವರ ಆರೋಗ್ಯ ವಿಷಮ ಸ್ಥಿತಿಯಲ್ಲಿದ್ದುದರಿಂದ ಅವರು ಹವಾ ಬದಲಾವಣೆಗಾಗಿ ಕೂಡಲೇ ಹೊರಡಬೇಕೆಂದು ಬ್ರಹ್ಮಾನಂದರೇ ಮೊದಲಾದವರು ಒತ್ತಾಯಿಸಿದರು. ಆಗಿನ ತಮ್ಮ ಆರೋಗ್ಯದ ಬಗ್ಗೆ ಸ್ವಾಮೀಜಿಯವರು ಏಪ್ರಿಲ್ ಹನ್ನೊಂದರಂದು ಕ್ರಿಸ್ಟೀನಳಿಗೊಂದು ಪತ್ರ ಬರೆದರು–“ನನ್ನ ತೊಂದರೆ ನಿಜಕ್ಕೂ ಏನು . . . ? ನನಗೆ ಗೊತ್ತಿಲ್ಲ. ಕೆಲವರು ಆಸ್ತಮಾ ಎನ್ನುತ್ತಾರೆ. ಇನ್ನು ಕೆಲವರು ಅತಿ ಪರಿಶ್ರಮದಿಂದ ಉಂಟಾದ ಹೃದಯ ದೌರ್ಬಲ್ಯ ಎನ್ನುತ್ತಾರೆ. ಆದರೂ, ಹಿಂದೆ ಒಮ್ಮೆ ಬಂದರೆ ಅನೇಕ ದಿನಗಳವರೆಗೆ ಒಂದೇ ಸಮನೆ ಕಾಡುತ್ತಿದ್ದ ಭಯಂಕರ ಆಸ್ತಮಾ ಕಳೆದೆರಡು ತಿಂಗಳಲ್ಲಿ ಮರುಕಳಿಸಿಲ್ಲ. ಆದರೆ ಇತರ ಆಸ್ತಮಾ ರೋಗಿಗಳಿಗೆ ಇರ ದಂತಹ ಹೃದಯದ ಒಂದು ಬಗೆಯ ದೌರ್ಬಲ್ಯ ಯಾವಾಗಲೂ ಇದ್ದೇ ಇರುತ್ತದೆ . . . ಒಮ್ಮೆ ಸಮುದ್ರಯಾನ ಮಾಡುವುದರಿಂದ ಖಂಡಿತವಾಗಿಯೂ ಅನುಕೂಲವಾಗುತ್ತದೆ. ಜೊತೆಗೆ ಕಲ್ಕತ್ತ ದಲ್ಲಿ ಪ್ಲೇಗ್ ಪರಿಹಾರಕ್ಕಾಗಿ ಸ್ವಲ್ಪ ಕೆಲಸ ಪ್ರಾರಂಭಿಸಿರುವುದರಿಂದ ನನ್ನ ಅಂತರಂಗಕ್ಕೂ ಸಮಾಧಾನವಾಗಿದೆ. ಒಟ್ಟಿನಲ್ಲಿ ತೀರ ಅನಿರೀಕ್ಷಿತವಾದದ್ದೇನೂ ಸಂಭವಿಸದಿದ್ದರೆ ಈ ಬೇಸಿಗೆ ಯಲ್ಲಿ ನಾನು ಇಂಗ್ಲೆಂಡಿನಲ್ಲಿರುವುದು ಖಚಿತ. ನೀನೂ ಆ ವೇಳೆಗೆ ಇಂಗ್ಲೆಂಡಿಗೆ ಬರಲು ಸಾಧ್ಯವಾಗಬಹುದೆ ? ಸುಮ್ಮನೆ ಪ್ರವಾಸಕ್ಕಾಗಿ ! ನಿನ್ನನ್ನು ನೋಡಲು ನನಗಂತೂ ತುಂಬ ಸಂತೋಷವಾಗುತ್ತದೆ. ನೀನು ಅಲ್ಲಿಗೆ ಬಂದರೆ ಇಂಗ್ಲೆಂಡನ್ನೂ ಪ್ರಪಂಚದ ಅತ್ಯುತ್ತಮ ವಸ್ತುವಾದ ನನ್ನನ್ನೂ ನೋಡಬಹುದು . . . ಆದರೆ ನಿನಗೆ ನನ್ನ ಗುರುತು ಹಿಡಿಯುವುದು ಬಹಳವೇ ಕಷ್ಟವಾಗುತ್ತದೆ. ನಾನು ಅಷ್ಟೊಂದು ಇಳಿದುಹೋಗಿದ್ದೇನೆ, ಅಷ್ಟೊಂದು ಮುದುಕ ನಾಗಿಬಿಟ್ಟಿದ್ದೇನೆ. ಎರಡು ವರ್ಷದ ಕಾಯಿಲೆ-ನರಳಾಟಗಳು ನನ್ನ ಆಯುಸ್ಸಿನಿಂದ ಇಪ್ಪತ್ತು ವರ್ಷಗಳನ್ನೇ ಕಿತ್ತುಕೊಂಡುಬಿಟ್ಟಿವೆ. ಇರಲಿ, ಆದರೆ ಒಳಗಿನ ಆತ್ಮವೇನೂ ಬದಲಾಗಿಲ್ಲ. ಅದೆಂದಾದರೂ ಬದಲಾದೀತೆ ? ಅದು ಅಲ್ಲಿ ಇದ್ದೇ ಇದೆ–ಅದೇ ಹುಚ್ಚಪ್ಪ ಆತ್ಮ. ಒಂದೇ ಆಲೋಚನೆಯನ್ನು ಕುರಿತು ಬಲವಾದ ಹುಚ್ಚು ಹಿಡಿದಿರುವ ಆತ್ಮ. . .”</p>
  <p>ಒಟ್ಟಿನಲ್ಲಿ ಸ್ವಾಮೀಜಿ ಪಶ್ಚಿಮ ದೇಶಗಳಿಗೆ ಮತ್ತೆ ಹೊರಡುವುದಂತೂ ಖಚಿತವಾಗಿತ್ತು. ಆದರೆ ಯಾವ ದಿನವೆಂಬುದು ಇನ್ನೂ ನಿರ್ಧಾರವಾಗಿರಲಿಲ್ಲ. ಧರ್ಮಪ್ರಚಾರ ಕಾರ್ಯಕ್ಕೆಂದು ಕಾಥೇವಾಡಕ್ಕೆ ತೆರಳಿದ್ದ ಶಾರದಾನಂದರೂ ತುರೀಯಾನಂದರೂ ಇನ್ನೂ ಹಿಂದಿರುಗಿರಲಿಲ್ಲ. ಸ್ವಾಮೀಜಿ ಇವರಿಬ್ಬರ ಆಗಮನವನ್ನೇ ನಿರೀಕ್ಷಿಸುತ್ತಿದ್ದರು. ಶಾರದಾನಂದರಿಗೆ ಮಠದ ನಿರ್ವಹಣೆ ಯನ್ನು ವಹಿಸಿಕೊಟ್ಟು, ತುರೀಯಾನಂದರನ್ನು ತಮ್ಮೊಂದಿಗೆ ಕರೆದೊಯ್ಯಬೇಕೆಂಬುದು ಅವರ ಉದ್ದೇಶವಾಗಿತ್ತು. ಅಂತೂ ಸ್ವಾಮೀಜಿಯವರ ಕರೆಯ ಮೇರೆಗೆ ಅವರಿಬ್ಬರೂ ಮೇ ಮೂರ ರಂದು ಹಿಂದಿರುಗಿದರು.</p>
  <p>ಸ್ವಾಮಿ ತುರೀಯಾನಂದರು ಸ್ವಭಾವತಃ ಧ್ಯಾನಶೀಲ ವ್ಯಕ್ತಿ. ಆದ್ದರಿಂದ ಅವರಿಗೆ ಸಾರ್ವಜನಿಕ ಜೀವನವೆಂದರೆ ಅಷ್ಟಕ್ಕಷ್ಟೆ. ಅವರನ್ನು ಸಾರ್ವಜನಿಕ ಕಾರ್ಯರಂಗಕ್ಕೆ ಕರೆತರಲು ಸ್ವಾಮೀಜಿ ಬಹಳ ಕಾಲದಿಂದಲೂ ಪ್ರಯತ್ನ ಪಡುತ್ತಿದ್ದರು. ಆದರೇನೂ ಪ್ರಯೋಜನವಾಗಿರಲಿಲ್ಲ. ಕಡೆ ಗೊಂದು ದಿನ ಅವರಿಬ್ಬರಿಗೂ ಈ ವಿಷಯವಾಗಿ ವಾಗ್ವಾದ ಪ್ರಾರಂಭವಾಯಿತು. ತುರೀಯಾ ನಂದರು ತಮ್ಮ ಪಟ್ಟು ಬಿಡದೆ, ಆದರೆ ವಿನಯದಿಂದಲೇ, ಈ ಭಾಷಣ-ಪ್ರವಚನಗಳೆಲ್ಲ ತಮಗೆ ಹೇಳಿಸಿದ್ದಲ್ಲ ಎಂದು ವಾದಿಸಿದರು. ಕಡೆಗೆ ಸ್ವಾಮೀಜಿ, ತಮ್ಮ ಚತುರೋಪಾಯಗಳೂ ಮುಗಿದು ಹೋದಾಗ ತುರೀಯಾನಂದರ ಕೊರಳ ಸುತ್ತ ತಮ್ಮ ತೋಳುಗಳನ್ನು ಬಳಸಿ ತಮ್ಮ ತಲೆಯನ್ನು ಅವರ ಎದೆಯ ಮೇಲೊರಗಿಸಿ ಕಣ್ಣೀರ ಕೋಡಿ ಹರಿಸುತ್ತ ನುಡಿದರು, “ಪ್ರಿಯ ಹರಿಭಾಯ್, ನಿನಗೆ ಕಾಣಿಸುತ್ತಿಲ್ಲವೆ, ನಾನು ನಮ್ಮ ಗುರುದೇವರ ಕಾರ್ಯವನ್ನು ಪೂರೈಸುವುದಕ್ಕಾಗಿ ನನ್ನ ಜೀವವನ್ನು ಅಂಗುಲ ಅಂಗುಲವಾಗಿ ಕೊನೆಯುಸಿರಿನವರೆಗೂ ತೇಯುತ್ತಿರುವುದು ? ಈ ನನ್ನ ಮಹಾಭಾರದಲ್ಲಿ ನೀನು ಒಂದಿಷ್ಟನ್ನಾದರೂ ಹೊರದೆ ಸುಮ್ಮನೆ ನೋಡುತ್ತ ನಿಂತಿರಬಲ್ಲೆಯಾ?” ಈ ಮಾತನ್ನು ಕೇಳಿದೊಡನೆಯೇ ತುರೀಯಾನಂದರು ಕರಗಿಹೋದರು. ಸ್ವಾಮೀಜಿಯವರ ಮೇಲಣ ಅವರ ಪ್ರೀತಿ ಅಂಥದು. ಅವರ ಸಂಕೋಚ-ಹಿಂಜರಿಕೆಯೆಲ್ಲ ಕ್ಷಣಮಾತ್ರದಲ್ಲಿ ಮಾಯವಾಯಿತು. ಸ್ವಾಮೀಜಿ ತಮಗೆ ಯಾವ ಕೆಲಸವನ್ನು ಒಪ್ಪಿಸುವರೋ ಅದನ್ನು ಮರುಮಾತಿ ಲ್ಲದೆ ಮಾಡುವುದಾಗಿ ಆಗಲೇ ಪ್ರತಿಜ್ಞೆ ಮಾಡಿದರು. ಅಂದಿನಿಂದಲೇ ಅವರು ತಮ್ಮ ಸೋದರ ಸಂನ್ಯಾಸಿಗಳೊಂದಿಗೆ ಕೆಲಸಕಾರ್ಯಗಳ ಹೊಣೆಗಾರಿಕೆಯನ್ನು ವಹಿಸಿಕೊಳ್ಳತೊಡಗಿದರು. ಅಲ್ಲದೆ ಈಗ ಸ್ವಾಮೀಜಿ ಅವರನ್ನು ತಮ್ಮೊಂದಿಗೆ ಪಶ್ಚಿಮ ದೇಶಗಳಿಗೆ ವೇದಾಂತ ಪ್ರಚಾರಕ್ಕಾಗಿ ಬರು ವಂತೆ ಕೇಳಿಕೊಂಡಾಗ ತುರೀಯಾನಂದರು ಅದನ್ನು ಜಗನ್ಮಾತೆಯ ಇಚ್ಛೆ ಎಂದು ಭಾವಿಸಿ ಮರು ಮಾತಿಲ್ಲದೆ ಒಪ್ಪಿಕೊಂಡರು.</p>
  <p>ಸ್ವಾಮಿ ತುರೀಯಾನಂದರು ತಾವು ಬಾಲ್ಯದಿಂದಲೇ ನಡೆಸುತ್ತಿದ್ದಂತಹ ಕಟ್ಟುನಿಟ್ಟಿನ ಬ್ರಹ್ಮ ಚರ್ಯ ಹಾಗೂ ತಪಸ್ಸಿನ ಜೀವನ, ಪ್ರಜ್ವಲಿಸುತ್ತಿದ್ದ ತ್ಯಾಗ ಮನೋಭಾವ ಮತ್ತು ಉನ್ನತ ಮಟ್ಟದ ಆಧ್ಯಾತ್ಮಿಕ ಸ್ವಭಾವ–ಇವುಗಳಿಂದಾಗಿ ತಮ್ಮ ಸಹಸಂನ್ಯಾಸಿಗಳೆಲ್ಲರ ಪೂಜ್ಯತೆ-ಗೌರವ- ಪ್ರೀತಿಗಳನ್ನು ಗಳಿಸಿದ್ದರು. ಧ್ಯಾನಸಿದ್ಧರೂ ಸಂಸ್ಕೃತದಲ್ಲಿ ಪರಿಣತರೂ ಆಗಿದ್ದ ತುರೀಯಾ ನಂದರು ಆಲಂಬಜಾರ್ ಮಠದ ದಿನಗಳಿಂದಲೇ ತರಗತಿಗಳ ಹಾಗೂ ಸಂಭಾಷಣೆಗಳ ಮೂಲಕ, ಅದಕ್ಕೂ ಮಿಗಿಲಾಗಿ ತಮ್ಮ ಆದರ್ಶ ಜೀವನದ ಮೂಲಕ ಸಂಘದ ಕಿರಿಯ ಸದಸ್ಯರಿಗೆ ಮಾರ್ಗ ದರ್ಶಕರಾಗಿದ್ದರು. ತಮ್ಮೊಂದಿಗೆ ಅಮೆರಿಕೆಗೆ ಬರಬೇಕು ಎಂದು ಸ್ವಾಮೀಜಿ ಕರೆದಾಗ ಅವರು ತಮ್ಮೊಂದಿಗೆ ಕೆಲವು ವೇದಾಂತಕೃತಿಗಳನ್ನು ಕೊಂಡೊಯ್ಯಲು ಇಚ್ಛಿಸಿದರು. ಆಗ ಸ್ವಾಮೀಜಿ ಉದ್ಗರಿಸಿದರು, “ಓಹ್ ! ಅವರಿಗೆ (ಅಮೆರಿಕದ ಜನರಿಗೆ) ಪುಸ್ತಕಗಳೂ ಪುಸ್ತಕಜ್ಞಾನವೂ ಸಾಕುಸಾಕಾಗಿದೆ ! ಅವರು ಇಲ್ಲಿಯವರಿಗೆ ಕ್ಷಾತ್ರಶಕ್ತಿಯನ್ನು ಕಂಡದ್ದಾಗಿದೆ. ನಾನವರಿಗೆ ಈಗ ಬ್ರಾಹ್ಮಣ ತೇಜಸ್ಸನ್ನು ತೋರಿಸಬೇಕಾಗಿದೆ !” ಎಂದರೆ, ಹೋರಾಡುವ ಮತ್ತು ರಕ್ಷಿಸುವ ಮನೋಭಾವವನ್ನು ಪಾಶ್ಚಾತ್ಯರು ತಮ್ಮಲ್ಲಿ ಈಗಾಗಲೇ ಕಂಡುಕೊಂಡಿದ್ದಾರೆ ; ಈಗ ಅವರಿಗೆ ಬ್ರಾಹ್ಮಣತ್ವದ ಉಚ್ಚ ಸಂಪ್ರದಾಯಗಳಲ್ಲಿ ಮತ್ತು ಕಟ್ಟುನಿಟ್ಟಿನ ನಿಯಮಗಳಲ್ಲಿ ಹುಟ್ಟಿಬೆಳೆದ ಧ್ಯಾನಶೀಲ ವ್ಯಕ್ತಿಯೊಬ್ಬನನ್ನು ತೋರಿಸಿಕೊಡಬೇಕಾದ ಕಾಲ ಬಂದಿದೆ ಎಂಬುದು ಸ್ವಾಮೀಜಿ ಯವರ ಅಭಿಪ್ರಾಯ.</p>
  <p>ಈ ನಡುವೆ ನಿವೇದಿತೆಯೂ ಸ್ವಾಮೀಜಿಯವರೊಂದಿಗೆ ಇಂಗ್ಲೆಂಡಿಗೆ ಹೋಗುವ ಪ್ರಸ್ತಾಪ ಬಂದಿತ್ತು. ಅದರ ಮುಖ್ಯ ಉದ್ದೇಶ ಅವಳ ಶಾಲೆಗಾಗಿ ಧನಸಂಗ್ರಹಣೆ ಮಾಡುವುದು. ಹೆಣ್ಣು ಮಕ್ಕಳಿಗಾಗಿ ಮತ್ತು ವಿಧವೆಯರಿಗಾಗಿ ಎಂದು ಅವಳು ಸ್ಥಾಪಿಸಿದ್ದ ಶಾಲೆಯ ಸಂಪೂರ್ಣ ಹೊಣೆ ಗಾರಿಕೆ ಅವಳದ್ದೇ ಆಗಿತ್ತು. ಆದರೆ ಕಲ್ಕತ್ತದಲ್ಲಿ ಆ ಶಾಲೆಗೆ ಉದಾರ ಸಹಾಯ ನೀಡಬಲ್ಲ ದಾನಿ ಗಳಾರೂ ಸಿಕ್ಕಿರಲಿಲ್ಲ. ಆದ್ದರಿಂದ ಶಾಲೆ ಹೇಗೋ ಕುಂಟಿಕೊಂಡು ಸಾಗುತ್ತಿತ್ತು. ಅಲ್ಲದೆ ಅಕ್ಷರಾಭ್ಯಾಸಕ್ಕೆಂದು ಬರುತ್ತಿದ್ದ ಹೆಣ್ಣು ಮಕ್ಕಳಿಗೆಲ್ಲ ಮನೆಯವರು ಮದುವೆ ಮಾಡಿ ಅರ್ಧಕ್ಕೆ ಶಾಲೆಯಿಂದ ಬಿಡಿಸಿಬಿಡುತ್ತಿದ್ದರು. ಇದರಿಂದ ನಿವೇದಿತೆಗೆ ತುಂಬ ನಿರಾಸೆ, ಬೇಸರ. ಇದನ್ನು ಕಂಡು ಸ್ವಾಮೀಜಿ ಆಕೆಗೆ ಹೇಳಿದರು, “ನೀನೂ ನನ್ನೊಂದಿಗೆ ಇಂಗ್ಲೆಂಡಿಗೆ ಬಂದುಬಿಡು. ಇಲ್ಲಿ ನೀನು ಎಷ್ಟೇ ಪ್ರಯತ್ನಪಟ್ಟರೂ ನಿನಗೆ ಬೇಕಾಗುವಷ್ಟು ಹಣ ಸಿಗಲಾರದು. ಆದ್ದರಿಂದ ಇಂಗ್ಲೆಂಡಿಗೆ ಬಂದು ಸ್ವಲ್ಪ ಹಣ ಮಾಡಿಕೊಂಡು ಹಿಂದಿರುಗಬಹುದು.” ಅಲ್ಲದೆ ಇದೇ ವೇಳೆಗೆ, ಕೆಲದಿನಗಳ ಮಟ್ಟಿಗೆ ಹಿಂದಿರುಗುವಂತೆ ಅವಳ ಮನೆಯವರಿಂದ ಅವಳಿಗೊಂದು ಪತ್ರ ಬಂದಿತು. ನಿವೇದಿತೆಯ ತಂಗಿ ಒಂದು ಶಾಲೆಯನ್ನು ನಡೆಸುತ್ತಿದ್ದು, ಅದಕ್ಕೆ ಸಂಬಂಧಿಸಿದ ಎಡೆಬಿಡದ ಕಾರ್ಯಗಳಿಂದಾಗಿ ಆಕೆಯ ಮದುವೆಯನ್ನು ನೆರವೇರಿಸಲು ಸಾಧ್ಯವಾಗಿರಲಿಲ್ಲ. ಆದ್ದರಿಂದ ಕೆಲ ಸಮಯದ ಮಟ್ಟಿಗೆ ನಿವೇದಿತಾ ಆ ಜವಾಬ್ದಾರಿಯನ್ನು ವಹಿಸಿಕೊಂಡರೆ ಅವಳ ತಂಗಿ ಮದುವೆ ಯಾಗಲು ಸಾಧ್ಯವಿತ್ತು. ಈ ವಿಷಯ ತಿಳಿದ ಮೇಲೆ ಸ್ವಾಮೀಜಿ, “ಹಾಗಾದರೆ ಬೇರೆ ದಾರಿಯೇ ಇಲ್ಲ. ನೀನು ನನ್ನೊಂದಿಗೆ ಬರಲೇಬೇಕಾಗುತ್ತದೆ” ಎಂದರು. ನಿವೇದಿತಾ ಈ ಬಗ್ಗೆ ಆಲೋಚಿಸಿ ಕಡೆಗೆ ಅದೇ ಸರಿಯೆಂದು ತೀರ್ಮಾನಿಸಿದಳು.</p>
  <p>ಈ ಬಾರಿ ಸ್ವಾಮೀಜಿ ಇಂಗ್ಲೆಂಡಿನ ಮೂಲಕ ಅಮೆರಿಕೆಗೆ ಹೋಗುವುದೆಂದೂ, ಇಂಗ್ಲೆಂಡಿನಲ್ಲಿ ಕೆಲ ದಿನ ಮಾತ್ರ ಉಳಿದುಕೊಳ್ಳುವುದೆಂದೂ ನಿಶ್ಚಯವಾಯಿತು. ಸ್ವಾಮೀಜಿಯವರು ಪ್ರಯಾಣ ಹೊರಡಲು ಇನ್ನೂ ಒಂದು ತಿಂಗಳಿಗಿಂತ ಹೆಚ್ಚುಕಾಲ ಇರುವಾಗಲೇ ಭಕ್ತರಿಂದ, ದರ್ಶನಾರ್ಥಿ ಗಳಿಂದ ಮಠ ಗಿಜಿಗುಟ್ಟಲಾರಂಭಿಸಿತ್ತು. ಕಡೆಯ ಘಳಿಗೆಯವರೆಗೂ ಸ್ವಾಮೀಜಿ ನಿರಂತರ ಬೋಧನೆ ಸಲಹೆ ಸೂಚನೆಗಳನ್ನು ನೀಡುವುದರಲ್ಲಿ ನಿರತರಾಗಿದ್ದರು. ಕೆಲವೊಮ್ಮೆ ಅವರು ತಮ್ಮ ಹೃದಯದ ಭಾವವನ್ನು ಧಾರೆಹರಿಸುತ್ತ ಹಾಡುಗಳನ್ನು ಹಾಡುವುದು ಕೇಳಿಬರುತ್ತಿತ್ತು.</p>
  <p>ಜೂನ್ 19ರಂದು ಬೇಲೂರು ಮಠದಲ್ಲಿ ಸ್ವಾಮಿಗಳಿಬ್ಬರಿಗೂ ಬೀಳ್ಕೊಡುಗೆಯ ಸಮಾರಂಭ ವನ್ನು ನಡೆಸಲಾಯಿತು. ಸೋದರ ಸಂನ್ಯಾಸಿಗಳು ಸ್ವಾಮಿ ವಿವೇಕಾನಂದರಿಗೂ ತುರೀಯಾನಂದ ರಿಗೂ ಶುಭ ಹಾರೈಸಿದರು. ಸ್ವಾಮಿ ಅಖಂಡಾನಂದರು ಈ ಸಂದರ್ಭಕ್ಕಾಗಿ ಮಾಹುಲಾದಿಂದ ನಾಲ್ವರು ಅನಾಥ ಮಕ್ಕಳೊಂದಿಗೆ ಬಂದಿದ್ದರು. ಶಾರದಾನಂದರು, ಅಖಂಡಾನಂದರು ಹಾಗೂ ತ್ರಿಗುಣಾತೀತಾನಂದರು ಪುಟ್ಟ ಭಾಷಣಗಳನ್ನು ಮಾಡಿದರು. ಸ್ವಾಮಿ ತುರೀಯಾನಂದರು ಇವುಗಳಿಗೆ ಉತ್ತರವಾಗಿ ಅತ್ಯಂತ ಸೂಕ್ತವಾದ ಕೆಲವು ಮಾತುಗಳನ್ನಾಡಿದರು. ಬಳಿಕ ಸ್ವಾಮೀಜಿ ಯವರು ‘ಸಂನ್ಯಾಸ–ಅದರ ಆದರ್ಶ ಮತ್ತು ಅನುಷ್ಠಾನ’ ಎಂಬ ವಿಷಯವಾಗಿ ತುಂಬ ಉಜ್ಜಲ ವಾದ ಭಾಷಣ ಮಾಡಿದರು–“ಸಂನ್ಯಾಸಿಯಾದವನು ಮೃತ್ಯುವನ್ನು ಪ್ರೀತಿಸಬೇಕು. ಆಗ ಮಾತ್ರವೇ ಅವನ ಪ್ರತಿಯೊಂದು ಕರ್ಮವೂ ಇತರರ ಹಿತಕ್ಕಾಗಿಯೇ ಮಾಡಲ್ಪಡುತ್ತದೆ. ಮತ್ತು ಅದು ನಿಃಸ್ವಾರ್ಥವಾಗಿಯೇ ಇರುತ್ತದೆ. ಆದರೆ ತೀರಾ ಉನ್ನತವಾದ ಆದರ್ಶವನ್ನಿಟ್ಟುಕೊಳ್ಳುವುದು ಒಳ್ಳೆಯದಲ್ಲ. ಬೌದ್ಧ ಹಾಗೂ ಜೈನ ಸುಧಾರಕರು ಮಾಡಿದ ತಪ್ಪು ಅದೇ. ತೀರಾ ಸಾಧಾರಣ ಮಟ್ಟದ ಆದರ್ಶವೂ ಅಪೇಕ್ಷಣೀಯವಲ್ಲ. ಈ ಎರಡು ಅತಿಗಳನ್ನೂ ತಪ್ಪಿಸಬೇಕು. ನೀವು ನಿಮ್ಮ ಜೀವನದಲ್ಲಿ ಒಂದು ಅದ್ಭುತ ಆದರ್ಶದೊಂದಿಗೆ ತೀವ್ರ ಸಾಧನೆಯನ್ನು ಸಮ್ಮಿಳನಗೊಳಿಸಿ ಕೊಳ್ಳಲು ಪ್ರಯತ್ನಿಸಬೇಕು. ಈ ಕ್ಷಣಕ್ಕೆ ನೀವು ಗಾಢ ಧ್ಯಾನಮಗ್ನರಾಗಲು ಸಿದ್ಧರಿರಬೇಕು ; ಮರು ಕ್ಷಣಕ್ಕೆ ಹೊಲಕ್ಕೆ ಹೋಗಿ ಉಳುವುದಕ್ಕೂ ತಯಾರಾಗಿರಬೇಕು. ಈ ಘಳಿಗೆಯಲ್ಲಿ ಶಾಸ್ತ್ರಗಳ ಸೂಕ್ಷ್ಮ ವಿಚಾರಗಳನ್ನು ವಿವರಿಸಲು ಸಿದ್ಧರಿರಬೇಕು ; ಇನ್ನೊಂದು ಘಳಿಗೆಯಲ್ಲಿ ಹೊಲದಲ್ಲಿ ಬೆಳೆದ ಬೆಳೆಯನ್ನು ಮಾರುಕಟ್ಟೆಗೆ ಒಯ್ದು ಮಾರಿಕೊಂಡು ಬರಲೂ ಅಣಿಯಾಗಿರಬೇಕು. ವ್ಯಕ್ತಿ ನಿರ್ಮಾಣವೇ ಮಠದ ಗುರಿಯೆಂಬುದನ್ನು ಪ್ರತಿಯೊಬ್ಬನೂ ನೆನಪಿಡಬೇಕು. ಆಶ್ರಮವಾಸಿ ಗಳೆಲ್ಲರೂ ಪುಷಿಗಳೇ ಆಗಬೇಕು.” ಮತ್ತೆ ಮಾತನ್ನು ಮುಂದುವರಿಸುತ್ತ ನುಡಿದರು, “ಯಾವನು ಅತ್ಯಂತ ಶಕ್ತಿವಂತನಾಗಿದ್ದರೂ ಒಬ್ಬ ಹೆಂಗಸಿನ ಹೃದಯವನ್ನು ಹೊಂದಿರುತ್ತಾನೋ ಅವನೇ ನಿಜವಾದ ಪುರುಷ. ಇನ್ನೊಂದು ಬಹುಮುಖ್ಯವಾದ ಅಂಶವೇನೆಂದರೆ ಪ್ರತಿಯೊಬ್ಬ ಸದಸ್ಯನೂ ಸಂಘದ ಬಗ್ಗೆ ಅತ್ಯುನ್ನತ ಗೌರವಾದರಗಳನ್ನು ಹೊಂದಿರಬೇಕು. ಮತ್ತು ಸಂಘಕ್ಕೆ ವಿಧೇಯ ನಾಗಿರಬೇಕು.” ಹೀಗೆ ಕಡೆಯ ಸೂಚನೆಗಳನ್ನು ಕೊಟ್ಟ ಸ್ವಾಮೀಜಿಯವರು ತಂದೆ ತನ್ನ ಮಕ್ಕಳನ್ನು ನೋಡುವಂತೆ ಸಂಘದ ಸದಸ್ಯರನ್ನೆಲ್ಲ ಒಮ್ಮೆ ವಾತ್ಸಲ್ಯಭರಿತ ದೃಷ್ಟಿಯಿಂದ ವೀಕ್ಷಿಸಿ ಆಶೀರ್ವದಿ ಸಿದರು.</p>
  <p>ಜೂನ್ 17ರಂದು ಸ್ವಾಮೀಜಿ ಇನ್ನಿತರ ಸಂನ್ಯಾಸಿಗಳೊಂದಿಗೆ ಮಾಸ್ಟರ್ ಮಹಾಶಯರ ಆಹ್ವಾನವನ್ನು ಮನ್ನಿಸಿ ಅವರ ಮನೆಗೆ ಹೋದರು. ಅದೇ ದಿನ ಸಂಜೆ ಸರ್ ಜತೀಂದ್ರ ಮೋಹನ ಟಾಗೋರರನ್ನು ಭೇಟಿಯಾದರು. ಪ್ರಯಾಣ ಹೊರಡುವ ಹಿಂದಿನ ದಿನ ಸ್ವಾಮೀಜಿಯವರ ಹಾಗೂ ತುರೀಯಾನಂದರ ಛಾಯಾಚಿತ್ರಗಳನ್ನೂ ಎರಡು ಸಾಮೂಹಿಕ ಛಾಯಾಚಿತ್ರಗಳನ್ನೂ ತೆಗೆದುಕೊಳ್ಳಲಾಯಿತು.</p>
  <p>ಸ್ವಾಮೀಜಿ ಪ್ರಯಾಣ ಹೊರಡುವ ದಿನದಂದು (ಜೂನ್ 20) ಶ್ರೀಮಾತೆ ಶಾರದಾದೇವಿ ಯವರು ತಮ್ಮೆಲ್ಲ ಸಂನ್ಯಾಸೀ ಪುತ್ರರಿಗೂ ತಮ್ಮ ನಿವಾಸದಲ್ಲಿ ಔತಣವನ್ನೇರ್ಪಡಿಸಿದರು. ಸ್ವಾಮೀಜಿಯವರನ್ನೂ ತುರೀಯಾನಂದರನ್ನೂ ಅವರು ವಿಶೇಷ ವಾತ್ಸಲ್ಯದಿಂದ ಉಪಚರಿಸಿದರು. ಬಳಿಕ ಸ್ವಾಮೀಜಿಯವರು ಶ್ರೀಮಾತೆಯವರ ಆಶೀರ್ವಾದವನ್ನು ಪಡೆದುಕೊಂಡು ಮೂರು ಗಂಟೆಯ ವೇಳೆಗೆ ಕುದುರೆ ಗಾಡಿಯಲ್ಲಿ ಬಂದರಿನ ಕಡೆಗೆ ಹೊರಟರು. ಬಂದರಿನ ಬಳಿಯಲ್ಲಿ ಸ್ವಾಮಿಗಳಿಗೆ ವಿದಾಯ ಹೇಳಲು ಅನೇಕ ಜನ ಸೇರಿದ್ದರು. ಸ್ವಾಮೀಜಿಯವರಂತೂ ಬಹಳ ಆನಂದದ ಭಾವದಲ್ಲಿದ್ದರು. ಅಲ್ಲದೆ ಇತರರಿಗೂ ಹಸನ್ಮುಖಿಗಳಾಗಿರುವಂತೆ ಹೇಳಿದರು. ಸ್ವಾಮೀಜಿ ತಮ್ಮ ಹೃದಯದಲ್ಲಿ ಯಾವಾಗಲೂ ಇದ್ದೇ ಇರುತ್ತಾರೆ ಎಂಬುದು ಭಕ್ತರಿಗೆ ಹಾಗೂ ವಿಶ್ವಾಸಿಗರಿಗೆ ಗೊತ್ತಿದ್ದುದೇ ಆದರೂ ಹೊರಡುವ ವೇಳೆ ಸಮೀಪಿಸಿದಂತೆಲ್ಲ ಅವರ ಹೃದಯ ವನ್ನು ಒಂದು ಬಗೆಯ ಹೇಳಲಾರದ ದುಃಖ ಆವರಿಸಿಬಿಟ್ಟಿತ್ತು.</p>
  <p>ಹಡಗು ಕಲ್ಕತ್ತದಿಂದ ಹೊರಡುವುದಾದ್ದರಿಂದ ಪ್ರಯಾಣಿಕರೆಲ್ಲರೂ ಕಟ್ಟುನಿಟ್ಟಿನ ವೈದ್ಯ ಕೀಯ ಪರೀಕ್ಷೆಗೆ ಒಳಗಾಗಬೇಕಾಗಿತ್ತು. ಭಯಂಕರ ಸಾಂಕ್ರಾಮಿಕ ರೋಗವಾದ ಪ್ಲೇಗು ಕಲ್ಕತ್ತ ದಲ್ಲಿ ಸುಳಿದಾಡಿದ್ದರಿಂದ ಆ ರೋಗ ಇತರ ಸ್ಥಳಗಳಿಗೂ ಹಬ್ಬದಂತೆ ತಡೆಯಲು ಈ ಮುನ್ನೆ ಚ್ಚರಿಕೆ. ಅಂತೂ ಪರೀಕ್ಷೆ-ನಿರೀಕ್ಷೆಗಳೆಲ್ಲ ಮುಗಿದ ಮೇಲೆ ಸ್ವಾಮಿಗಳು ಮತ್ತು ನಿವೇದಿತಾ ಹಡಗನ್ನೇರಿದರು. ಮೂವರೂ ಪ್ರಥಮ ದರ್ಜೆಯ ಪ್ರಯಾಣಿಕರು. ಸ್ವಾಮಿ ಶಾರದಾನಂದರ ಸೋದರನಾದ ಸತೀಶಚಂದ್ರನೂ ಇದೇ ಹಡಗಿನಲ್ಲಿ ಹೊರಟಿದ್ದ. ಅವನು ಬಾಸ್ಟನ್ನಿಗೆ ಹೋಗ ಲಿದ್ದವನು. ಜಹಜು ಸಂಜೆ ಐದು ಘಂಟೆಗೆ ಸರಿಯಾಗಿ ಬಂದರನ್ನು ಬಿಟ್ಟು ಹೊರಟಿತು. ಆಗ ಅಲ್ಲಿ ನೆರೆದಿದ್ದ ಭಕ್ತಾದಿಗಳು ತಮ್ಮ ಕಣ್ಣೀರನ್ನು ಹತ್ತಿಕ್ಕಲಾರದೆ ಹೋದರು. ಎಲ್ಲರೂ ಒಂದೇ ಸಲಕ್ಕೆ ದೀರ್ಘದಂಡ ಪ್ರಣಾಮ ಮಾಡಿ ತಮ್ಮ ವಿದಾಯ ಗೌರವವನ್ನು ಸೂಚಿಸಿದರು. ಅಲ್ಲಿದ್ದ ಇತರರೆಲ್ಲ ಇದನ್ನು ಕಂಡು ವಿಸ್ಮಯಮೂಕರಾದರು. ಹಡಗಿನಲ್ಲಿ ನಿಂತಿದ್ದ ಸ್ವಾಮೀಜಿ ಮತ್ತು ಅವರ ಸಂಗಡಿಗರು ಕಣ್ಣಿಗೆ ಕಾಣುತ್ತಿರುವವರೆಗೂ ಸಂನ್ಯಾಸಿಗಳು, ಸ್ನೇಹಿತರು ಮತ್ತು ಭಕ್ತರು ತಮ್ಮ ಕೈಗಳನ್ನು ಇಲ್ಲವೆ ಕರವಸ್ತ್ರಗಳನ್ನು ಬೀಸುತ್ತಲೇ ಇದ್ದರು.</p>
  <h1>27</h1>
  <h1>ಪ್ರಯಾಣದೊಂದಿಗೆ ಶಿಕ್ಷಣ</h1>
  <p class="noindent">ಸ್ವಾಮೀಜಿಯವರೀಗ ಮತ್ತೆ ಪಶ್ಚಿಮದತ್ತ ಹೊರಟಿದ್ದಾರೆ. ಮೇಲ್ನೋಟಕ್ಕೆ ಇದು ಅವರು ಆರೋಗ್ಯ ಸುಧಾರಣೆಗಾಗಿ ವೈದ್ಯರ ಸಲಹೆಯ ಮೇರೆಗೆ ಕೈಗೊಂಡ ಸಮುದ್ರ ಯಾನದಂತೆ ಕಂಡು ಬಂದರೂ ಇದರಲ್ಲಿ ಇನ್ನೂ ಹೆಚ್ಚಿನ ಮಹತ್ವದ ಅರ್ಥವೊಂದು ಅಡಗಿದೆ. ತಾವು ಮತ್ತೊಮ್ಮೆ ಪಶ್ಚಿಮರಾಷ್ಟ್ರಗಳಿಗೆ ಭೇಟಿ ನೀಡುವ ಇಚ್ಛೆಯನ್ನು ಅವರು ಒಂದು ವರ್ಷದಿಂದಲೂ ವ್ಯಕ್ತಪಡಿಸು ತ್ತಲೇ ಇದ್ದರು. ಅವರೇ ಹೇಳುತ್ತಿದ್ದರು, ‘ಪಶ್ಚಿಮದೇಶಗಳಿಗೆ ನಾನು ಕೊಡಬೇಕಾದ ಸಂದೇಶ ವನ್ನಿನ್ನೂ ಪೂರ್ತಿಯಾಗಿ ಕೊಟ್ಟಿಲ್ಲ’ ಎಂದು. ಎಂದಮೇಲೆ ಅವರು ಈ ಉದ್ದೇಶದಿಂದಲೇ ತಮ್ಮ ಪ್ರಯಾಣವನ್ನು ಯೋಜಿಸಿಕೊಂಡು ಹೊರಡಬಹುದಿತ್ತು. ಆದರೆ ಈಗ ಅವರು ಹೊರಡುತ್ತಿರು ವುದು ವೈದ್ಯನೊಬ್ಬನ ಸಲಹೆಯ ಮೇರೆಗೆ ! ಈ ವೈದ್ಯನ ಸಲಹೆಯೆಂಬುದು ಕೇವಲ ನಿಮಿತ್ತ ಮಾತ್ರ. ಏಕೆಂದರೆ ಸ್ವಾಮೀಜಿಯವರು ಮುಂದೆ ಅಮೆರಿಕದಲ್ಲಿ ಸಾಧಿಸಲಿರುವ ಮಹಾಕಾರ್ಯ ಗಳನ್ನು ನೋಡಿದಾಗ ಇವೆಲ್ಲ ‘ರೋಗಿ’ಯೊಬ್ಬನಿಂದ ಸಾಧ್ಯವಾಗಬಹುದಾದ ಕೆಲಸವೆ ಎಂದು ನಾವು ಬೆಕ್ಕಸಬೆರಗಾಗದಿರಲಾರೆವು. ಹೀಗೆ ಅವರ ಪ್ರತಿಯೊಂದು ಕಾರ್ಯದ ಹಿಂದೆಯೂ ಅಗೋಚರ ಶಕ್ತಿಯೊಂದರ ಕೈವಾಡವನ್ನು ನಾವು ಕಾಣಬಹುದಾಗಿದೆ.</p>
  <p>ಸ್ವಾಮೀಜಿಯವರನ್ನು ಹೊತ್ತ ಎಸ್.ಎಸ್. ಗೋಲ್ಕೊಂಡ ಎಂಬ ಹಡಗು ಕಲ್ಕತ್ತ ಬಂದರನ್ನು ಬಿಟ್ಟು ಹೊರಟಿತು. ಅದು ಹೂಗ್ಲಿ ನದಿಯ ಮೂಲಕ ಸಾಗಿ ಬಂಗಾಳ ಕೊಲ್ಲಿಯನ್ನು ಸೇರಬೇಕಾ ಗಿದೆ. ಆದರೆ ಈ ಹೂಗ್ಲಿ ನದಿಯ ಪ್ರಯಾಣ ಸ್ವಲ್ಪ ಅಪಾಯಕರ, ಆದ್ದರಿಂದ ಬಹಳ ನಿಧಾನ. ಬೆಳಗಿನ ಹೊತ್ತಿನಲ್ಲಿ ಮಾತ್ರವೇ, ಅದೂ ಬಹಳ ಎಚ್ಚರಿಕೆಯಿಂದ, ಇಲ್ಲಿ ಸಾಗಬಹುದು, ಆದ್ದರಿಂದ ಈ ಹಡುಗು ನದಿಯಿಂದ ಸಮುದ್ರಕ್ಕಿರುವ ಸ್ವಲ್ಪವೇ ದೂರವನ್ನು ಕ್ರಮಿಸಲು ಎರಡು ದಿನ ಬೇಕಾಯಿತು.</p>
  <p>ಸ್ವಾಮೀಜಿಯವರು ಈ ಪಶ್ಚಿಮ ದೇಶಗಳ ಯಾತ್ರೆಯ ತಮ್ಮ ಅನುಭವಗಳನ್ನು ಬಂಗಾಳೀ ಭಾಷೆಯಲ್ಲಿ ಲೇಖನರೂಪದಲ್ಲಿ ಬರೆದು, ಹೊಸದಾಗಿ ಪ್ರಾರಂಭವಾಗಿದ್ದ ‘ಉದ್ಬೋಧನ’ ಪತ್ರಿಕೆಗೆ ಕಳಿಸಿಕೊಡಲು ಒಪ್ಪಿದರು. ಸ್ವಾಮಿ ತ್ರಿಗುಣಾತೀತಾನಂದರ ಕೋರಿಕೆಯಿಂದ ಇದು ಸಾಧ್ಯವಾಯಿತು. ಅವರ ಈ ಲೇಖನಗಳು ‘ಪರಿವ್ರಾಜಕ’ ಎಂಬ ಶೀರ್ಷಿಕೆಯಲ್ಲಿ ‘ಉದ್ಬೋಧನ’ ದಲ್ಲಿ ಧಾರಾವಾಹಿಯಾಗಿ ಪ್ರಕಟವಾದುವು. ಈಗ ಇವನ್ನು <span class="en">Memoirs of European Travel</span> ಎಂಬ ಹೆಸರಿನಲ್ಲಿ ಇಂಗ್ಲಿಷಿಗೂ, ‘ಪರಿವ್ರಾಜಕ’ ಎಂಬ ಹೆಸರಿನಲ್ಲಿ ಕನ್ನಡಕ್ಕೂ ಅನುವಾದಿಸ ಲಾಗಿದ್ದು ವಿವೇಕಾನಂದರ ‘ಕೃತಿಶ್ರೇಣಿ’ಯಲ್ಲಿ ಇವನ್ನು ಕಾಣಬಹುದಾಗಿದೆ. ಸ್ವಾಮೀಜಿ ಬರೆದಿ ರುವ ಈ ಲೇಖನ ಮಾಲೆಯು ನಮ್ಮ ಪಾಲಿನ ಸುಕೃತಫಲವೇ ಸರಿ. ಇದರಿಂದ ಅವರ ರಸಮಯ ಪ್ರವಾಸದ ಸುಂದರ ಚಿತ್ರಣವೊಂದು ನಮಗೆ ಲಭ್ಯವಾಗಿದೆ. ಅಲ್ಲದೆ, ಇತರ ಹಲವಾರು ವೈವಿಧ್ಯಮಯ ವಿಷಯಗಳ ಬಗ್ಗೆ ಅವರು ಬರೆದಿರುವ ವಿವರಗಳು ಬಹುಶಃ ನಮಗೆ ಇನ್ನೆಲ್ಲೂ ಸಿಗಲಾರದಂಥವು. ಓದುಗರಿಗೆ ಅದು ಸ್ವಾಮೀಜಿಯವರ ಸಾನ್ನಿಧ್ಯದ ಅನುಭವವನ್ನೇ ಮಾಡಿಸಿ ಕೊಡುತ್ತದೆ. ಅವರು ತಮ್ಮ ಜೀವನದ ಯಾವುದೇ ಕಾಲದ ಬಗ್ಗೆಯೂ ಈ ರೀತಿಯಾಗಿ ಬರೆದ ದ್ದಿಲ್ಲ.</p>
  <p>ಬಂಗಾಳಕೊಲ್ಲಿಯನ್ನು ಸೇರಿದ ಹಡಗು ಈಗ ಮದ್ರಾಸಿನತ್ತ ಹೊರಟಿತು. ಮತ್ತೆ ಎರಡು ದಿನಗಳ ಪ್ರಯಾಣ. ಆದರೆ ಚಂಡಮಾರುತದಿಂದಾಗಿ ಸಮುದ್ರದಲ್ಲಿ ಬೆಟ್ಟದೆತ್ತರದ ಅಲೆಗಳು ಏಳುತ್ತಿದ್ದುದರಿಂದ ಪ್ರಯಾಣ ಅಷ್ಟೇನೂ ಸುಖಕರವಾಗಿರಲಿಲ್ಲ. ಅಂತೂ ಹಡಗು ಮದ್ರಾಸಿಗೆ ಬಂದು ಸೇರಿತು. ಸ್ವಾಮೀಜಿ ಕಲ್ಕತ್ತದಿಂದ ಹೊರಟ ಸುದ್ದಿ ಆಗಲೇ ತಂತಿ ಮೂಲಕ ಮದ್ರಾಸಿಗೆ ಬಂದು ತಲುಪಿತ್ತು. ಈ ವರ್ತಮಾನ ಮಿಂಚಿನಂತೆ ನಗರದಲ್ಲೆಲ್ಲ ಹಬ್ಬಿ, ಸ್ವಾಮೀಜಿಯವರನ್ನು ಎದುರ್ಗೊಳ್ಳಲು ಇಡೀ ನಗರವೇ ಗರಿಗೆದರಿ ಸಿದ್ಧವಾಗಿತ್ತು. ಆದರೆ ಕಲ್ಕತ್ತವು ಪ್ಲೇಗ್ ಪೀಡಿತವಾದ್ದರಿಂದ ಅಲ್ಲಿನ ಭಾರತೀಯ ಪ್ರಯಾಣಿಕರು ಹಡಗಿನಿಂದ ಇಳಿಯುವಂತಿರಲಿಲ್ಲ. ಈ ವಿಷಯ ತಿಳಿದು ಬಂದಾಗ ಸ್ವಾಮೀಜಿಯವರ ಬರವಿಗಾಗಿಯೇ ಕಾದು ಕುಳಿತಿದ್ದ ಅಸಂಖ್ಯಾತ ಜನರಿಗೆ ಆದ ನಿರಾಶೆ ಅಷ್ಟಿಷ್ಟಲ್ಲ. ಆದರೆ ಸ್ವಾಮೀಜಿಯವರನ್ನು ಹಡಗಿನಿಂದ ಇಳಿಯಲು ಬಿಡಲಾರರೆಂದು ಈ ಮೊದಲೇ ತಿಳಿದಿದ್ದ ಕೆಲವು ಸಾರ್ವಜನಿಕರು ಕೆಲದಿನಗಳ ಹಿಂದೆಯೇ ಪ್ರಮುಖರನ್ನೆಲ್ಲ ಸೇರಿಸಿ ಸಭೆಗೂಡಿಸಿದ್ದರು. ಆ ಸಭೆಯಲ್ಲಿ ಒಂದು ನಿರ್ಣಯವನ್ನು ತಂದು, ಸ್ವಾಮಿ ವಿವೇಕಾನಂದರು ಕೆಲವು ಗಂಟೆಗಳ ಮಟ್ಟಿಗಾದರೂ ಮದ್ರಾಸಿನಲ್ಲಿ ಇಳಿಯಲು ಅನುಮತಿ ನೀಡಬೇಕು ಎಂದು ಸರ್ಕಾರಕ್ಕೆ ಮನವಿ ಸಲ್ಲಿಸಿದರು. ಆದರೆ ಸರ್ಕಾರದ ಕಿವುಡು ಕಿವಿಗೆ ಈ ಮೊರೆ ಕೇಳಿಸಲೇ ಇಲ್ಲ. ಹಡಗುಕಟ್ಟೆಯ ಆರೋಗ್ಯಾಧಿಕಾರಿಗೆ ‘ಮೇಲಿಂದ’ ಯಾವ ಸೂಚನೆಯೂ ಬಾರದಿದ್ದರಿಂದ ಅವನೂ ಕೈ ಅಲ್ಲಾಡಿಸಿ ಬಿಟ್ಟ. ಹಡಗಿನಿಂದ ಇಳಿದು ಹೋಗಿಬರಲು ಐರೋಪ್ಯ ರಿಗೆ ಅವಕಾಶವಿತ್ತು. ಭಾರತೀಯರಿಗೆ ಮಾತ್ರ ಈ ನಿಷೇಧ. ಭಾರತೀಯ ಎಂದರಾಯಿತು. ಅವನು ಎಂಥವನೇ ಆಗಿರಲಿ, ಅವನೊಬ್ಬ ಕೊಳಕು ಅಭ್ಯಾಸಗಳುಳ್ಳವನಾಗಿದ್ದು ಅವನ ಮೂಲಕ ಪ್ಲೇಗ್ ಕ್ರಿಮಿಗಳು ಖಂಡಿತವಾಗಿ ಹರಡುತ್ತವೆ ಎನ್ನುವುದು ಆ ಅಧಿಕಾರಿಗಳ ಅಭಿಪ್ರಾಯವಾಗಿರಬೇಕು. ಅಂತೂ ಸ್ವಾಮೀಜಿಯವರಿಗೆ ಹಡಗಿನಿಂದ ಇಳಿಯಲು ಅನುಮತಿ ಸಿಗಲೇ ಇಲ್ಲ.</p>
  <p>ಸ್ವಾಮೀಜಿ ಇಳಿದು ಬರುವುದಿಲ್ಲವೆಂಬುದು ಖಚಿತವಾದ ಮೇಲೆ ಎಷ್ಟೋ ಜನ ನಿರಾಶರಾಗಿ ಹಿಂದಿರುಗಿದರು. ಆದರೆ, ಏನಾದರೂ ಸರಿಯೆ, ತಾವು ಸ್ವಾಮೀಜಿಯವರ ದರ್ಶನ ಮಾಡಲೇ ಬೇಕು ಎಂದು ತೀರ್ಮಾನಿಸಿದವರು ಸಣ್ಣ ಸಣ್ಣ ಗುಂಪುಗಳಾಗಿ ದೋಣಿಗಳ ಮೂಲಕ ಹಡಗಿನ ಬಳಿಗೆ ಸಾಗಿದರು. ಆದರೆ ಅವರು ಹಡಗಿನ ಒಳಗೆ ಹೋಗುವಂತಿರಲಿಲ್ಲ. ಸ್ವಾಮಿ ರಾಮಕೃಷ್ಣಾ ನಂದರೂ ಸ್ವಾಮಿ ನಿರ್ಭಯಾನಂರೂ ತಮ್ಮ ದೋಣಿಯಲ್ಲೇ ನಿಂತು ಸ್ವಾಮೀಜಿಯವರನ್ನು ಕಂಡು ನಮಸ್ಕರಿಸಿದರು. ಅನೇಕ ಹಳೆಯ ಭಕ್ತರು ಸ್ನೇಹಿತರು ಅಭಿಮಾನಿಗಳು ಹಡಗಿನ ಸಮೀಪ ಬಂದು, ತಮ್ಮ ದೋಣಿಗಳಲ್ಲಿ ತುಂಬಿಕೊಂಡು ತಂದ ಮಾವಿನ ಹಣ್ಣು, ಬಾಳೆಹಣ್ಣು, ಎಳನೀರು, ಮೊಸರನ್ನ ಮತ್ತು ರಾಶಿ ರಾಶಿ ಸಿಹಿ-ಖಾರದ ತಿಂಡಿ ಇವನ್ನೆಲ್ಲ ಸ್ವಾಮೀಜಿಯವರಿಗೆ ತಲುಪಿಸಿ ದರು. ಬರಬರುತ್ತ ಜನಸಂಖ್ಯೆ ವಿಪರೀತ ಹೆಚ್ಚಾಯಿತು. ಆದರೆ ಬಿಸಿಲೇರುತ್ತಿತ್ತು. ತೆರೆದ ದೋಣಿ ಗಳಲ್ಲಿ ತುಂಬ ಹೊತ್ತು ನಿಂತಿರುವುದು ಸಾಧ್ಯವಿರಲಿಲ್ಲ. ಆ ಬಿಸಿಲಿನಲ್ಲೂ ತಾವು ದಿನವಿಡೀ ಅಲ್ಲೇ ನಿಂತಿರುವುದಾಗಿ ರಾಮಕೃಷ್ಣಾನಂದರೂ ನಿರ್ಭಯಾನಂದರೂ ಹೇಳಿದಾಗ ಸ್ವಾಮೀಜಿ ಅವರನ್ನು ಸ್ವಲ್ಪ ಗದರಿಸಬೇಕಾಯಿತು. ಆಗ ರಾಮಕೃಷ್ಣಾನಂದರು ದೋಣಿಯಲ್ಲಿ ನಿಂತೇ ಹಡಗಿನ ಸುತ್ತ ಮೂರು ಬಾರಿ ಪ್ರದಕ್ಷಿಣೆ ಬಂದು ತಮ್ಮ ಪ್ರೀತಿಯ ಗುರುಭಾಯಿಯೂ ನಾಯಕನೂ ಆದ ಸ್ವಾಮೀಜಿಯವರಿಗೆ ನಮಸ್ಕರಿಸಿ ದಡದ ಕಡೆಗೆ ಹೊರಟರು. ಹಡಗಿನ ಕಟಕಟೆಯ ಮೇಲೆ ಬಾಗಿಕೊಂಡು ಬಹಳ ಹೊತ್ತು ನಿಂತಿದ್ದರಿಂದ ಸ್ವಾಮೀಜಿಯವರಿಗೂ ಆಯಾಸವಾಗಿತ್ತು. ಆದ್ದರಿಂದ ದೋಣಿಗಳಲ್ಲಿ ನೆರೆದಿದ್ದ ತಮ್ಮ ವಿಶ್ವಾಸಿಗರ, ಭಕ್ತರ ಕಡೆಗೆ ಕೈಬೀಸಿ ವಿದಾಯ ಹೇಳಿ ತಮ್ಮ ಕೋಣೆಯನ್ನು ಸೇರಿಕೊಂಡರು.</p>
  <p>ಸ್ವಾಮೀಜಿಯವರ ಪ್ರಮುಖ ಮದ್ರಾಸೀ ಶಿಷ್ಯರಾದ ಅಳಸಿಂಗ ಪೆರುಮಾಳರಿಗೆ, ಮದ್ರಾಸಿನಲ್ಲಿ ನಡೆಯಬೇಕಾದ ಅನೇಕ ಕೆಲಸಗಳ ಬಗ್ಗೆ ಹಾಗೂ ‘ಬ್ರಹ್ಮವಾದಿನ್’ ಪತ್ರಿಕೆಯ ಬಗ್ಗೆ ಅವರೊಂ ದಿಗೆ ಮಾತನಾಡಬೇಕಾದ ವಿಷಯ ಬಹಳವಿತ್ತು. ಆದರೆ ಅದಕ್ಕೆ ಅವಕಾಶವಾಗದ್ದರಿಂದ ಅವಸರ ವಸರವಾಗಿ ಒಂದು ಟಿಕೆಟ್ಟು ಕೊಂಡು ತಾವೂ ಅದೇ ಹಡಗನ್ನೇರಿ ಕೊಲಂಬೋವರೆಗೆ ಹೊರ ಟರು.</p>
  <p>ಸಂಜೆಯ ಹೊತ್ತಿಗೆ ಹಡಗು ಬಂದರನ್ನು ಬಿಟ್ಟಿತು. ಅದು ಹೊರಡುತ್ತಿದ್ದಂತೆ ಜನಗಳ ಕಡೆ ಯಿಂದ ಗಟ್ಟಿಯಾದ ಕೂಗು ಕೇಳಿಬಂದಿತು. ಸ್ವಾಮೀಜಿ ತಮ್ಮ ಕೋಣೆಯ ಕಿಟಕಿಯಿಂದ ಇಣಿಕಿ ನೋಡುತ್ತಾರೆ–ಮದ್ರಾಸಿನ ಸಾವಿರಾರು ಮಂದಿ ಸ್ತ್ರೀಪುರುಷರು ದೂರದ ದಡದಲ್ಲಿ ನಿಂತು ಭಕ್ತ್ಯುತ್ಸಾಹದಿಂದ ಗಟ್ಟಿಯಾದ ದನಿಯಲ್ಲಿ ವಿದಾಯ ಕೋರುತ್ತಿದ್ದಾರೆ !</p>
  <p>ಹಡಗು ಈಗ ಕೊಲಂಬೋ ಕಡೆಗೆ ಚಲಿಸುತ್ತಿದೆ. ಕಲ್ಕತ್ತವನ್ನು ಬಿಟ್ಟಾಗಿನಿಂದಲೂ ಅನನು ಕೂಲಕರವಾಗಿಯೇ ಇದ್ದ ಸಮುದ್ರಪ್ರಯಾಣ ಈಗ ಮತ್ತಷ್ಟು ಕಷ್ಟಕರವಾಗುತ್ತ ಬಂದಿತು. ಭಾರೀ ಗಾತ್ರದ ಅಲೆಗಳಿಂದಾಗಿ ಹಡಗು ವಿಪರೀತ ತೂರಾಡಲಾರಂಭಿಸಿತು. ಇದರಿಂದ ಪ್ರಯಾ ಣಿಕರಲ್ಲಿ ಅನೇಕರಿಗೆ ‘ಸಮುದ್ರರೋಗ’ವುಂಟಾಯಿತು. ಸ್ವಾಮಿ ತುರೀಯಾನಂದರೂ ಸ್ವಲ್ಪ ಬಳಲಿದರಾದರೂ ಬೇಗ ಚೇತರಿಸಿಕೊಂಡರು. ಆದರೆ ಇಬ್ಬರು ಬಂಗಾಳೀ ಹುಡುಗರು ಮಾತ್ರ ಬಹಳ ಒದ್ದಾಡಿದರು. ಒಬ್ಬನಂತೂ ತಾನು ಸತ್ತುಹೋಗುವುದೇ ಖಂಡಿತ ಎಂದು ತೀರ್ಮಾನಿಸಿ ಬಿಟ್ಟಿದ್ದ. ಸ್ವಾಮೀಜಿ ಅವನನ್ನು ಸಂತೈಸುತ್ತ ‘ಈ ತೊಂದರೆಗಳೆಲ್ಲ ಸಾಮಾನ್ಯವಾದವು ; ಕೆಲವು ದಿನ ಇದ್ದು ಹೊರಟುಹೋಗುತ್ತವೆ. ಖಂಡಿತವಾಗಿಯೂ ಯಾರೂ ಸಾಯುವುದಿಲ್ಲ’ ಎಂದು ಧೈರ್ಯ ತುಂಬಿದರು. ಅಂತೂ ಆ ಇಬ್ಬರು ಹುಡುಗರೂ ಬೇಗ ಸುಧಾರಿಸಿಕೊಂಡರು. ಅವರಿಗೆ ತಿಂಡಿಯ ಕಡೆಗೆ ಸ್ವಲ್ಪ ಗಮನ ಹರಿಯುವಂತಾದಾಗ, ಸ್ವಾಮೀಜಿ ತಮಗೆ ಕಾಣಿಕೆಯಾಗಿ ಬಂದಿದ್ದ ಹಣ್ಣು ಹಂಪಲು, ಮೊಸರನ್ನ, ಸಿಹಿತಿನಿಸು–ಇವುಗಳಲ್ಲಿ ಸಿಂಹಪಾಲನ್ನು ಅವರಿಗೇ ಕೊಟ್ಟು ಬಿಟ್ಟರು.</p>
  <p>ಹಡಗಿನ ತೂರಾಟ ಹಾರಾಟಗಳಿಂದ ಸ್ವಲ್ಪವೂ ವಿಚಲಿತರಾಗದಿದ್ದವರಲ್ಲಿ ಅಳಸಿಂಗರೊ ಬ್ಬರು. ಇವರದು ಒಂದು ವಿಶಿಷ್ಟವಾದ ವ್ಯಕ್ತಿತ್ವ, ವಿಶಿಷ್ಟವಾದ ವೇಷಭೂಷಣ. ಶಿಖೆಯನ್ನು ಬಿಟ್ಟರೆ ನುಣ್ಣಗೆ ಮಾಡಿದ ತಲೆ ; ಬರಿಗಾಲು ; ಮೇಲುಕೋಟೆ ಪಂಚೆ ; ಹಣೆಯ ಮೇಲೆ ಶೋಭಿ ಸುವ ತೆಂಗಲೆಯ ತಿರುನಾಮ. ಪೆರುಮಾಳರು ಕಟ್ಟಾ ಸಂಪ್ರದಾಯಸ್ಥರು. ಇವರು ತಮ್ಮ ಪ್ರಯಾಣ ಕಾಲದ ‘ಊಟ’ಕ್ಕಾಗಿ ಎರಡು ಗಂಟುಗಳನ್ನು ತಂದಿದ್ದರು. ಒಂದರಲ್ಲಿ ಅವಲಕ್ಕಿ, ಮತ್ತೊಂದರಲ್ಲಿ ಅರಳು ಮತ್ತು ಹುರಿದ ಬಟಾಣಿ. “ತನ್ನ ಜಾತಿ ಕೆಡಬಾರದೆಂದು ಈ ಸಿದ್ಧತೆ ಗಳು” ಎಂದು ಸ್ವಾಮೀಜಿ ಹಾಸ್ಯವಾಗಿ ಬರೆಯುತ್ತಾರೆ. ಆದರೆ ಸ್ವಾಮೀಜಿಯವರಿಗೆ ಪೆರುಮಾಳರ ಮೇಲೂ ಅವರ ಸಂಪ್ರದಾಯನಿಷ್ಠೆಯ ಮೇಲೂ ತುಂಬ ಗೌರವವಿತ್ತು. ಅವರೇ ಮತ್ತೆ ಬರೆಯುತ್ತಾರೆ, “ನಮ್ಮ ಅಳಸಿಂಗನಂತಹವರು ಕಾಣಸಿಗುವುದು ನಿಜಕ್ಕೂ ತುಂಬ ದುರ್ಲಭ. ಅವನಷ್ಟು ನಿಃಸ್ವಾರ್ಥಿಯಾದವರು, ಕಷ್ಟಪಟ್ಟು ದುಡಿಯುವವರು, ಮತ್ತು ಅಂತಹ ಗುರುಭಕ್ತಿ ಯನ್ನುಳ್ಳ ಶಿಷ್ಯರು ಈ ಭೂಮಿಯಲ್ಲಿ ತೀರ ಅಪರೂಪವೇ ಸರಿ.”</p>
  <p>ಮೂರು ಹಗಲು ಎರಡು ಇರುಳಿನ ಬಳಿಕ ಹಡಗು ಕೊಲಂಬೋ ತಲುಪಿತು. ಅಲ್ಲಿನ ಕೆಲವು ಭಕ್ತರು, ಸ್ವಾಮೀಜಿ ಮತ್ತವರ ಜೊತೆಗಾರರು ಇಳಿಯಲು ವಿಶೇಷ ಅನುಮತಿ ಪಡೆದುಕೊಂಡಿದ್ದು ದರಿಂದ ಸ್ವಾಮೀಜಿ ಹಡಗಿನಿಂದ ಇಳಿಯಲು ಸಾಧ್ಯವಾಯಿತು. ಬಂದರಿನಲ್ಲಿ ನೆರೆದಿದ್ದ ನೂರಾರು ಜನ ಸ್ವಾಮೀಜಿಯವರನ್ನು ಹರ್ಷೋದ್ಗಾರಗಳೊಂದಿಗೆ ಬರಮಾಡಿಕೊಂಡರು. ಪಿ. ಕುಮಾರ ಸ್ವಾಮಿ ಮೊದಲಾದ ಹಲವಾರು ಗಣ್ಯ ವ್ಯಕ್ತಿಗಳು ಸ್ವಾಮೀಜಿಯವರನ್ನು ಎದುರುಗೊಂಡರು. ಕೊಲಂಬೋದಲ್ಲಿ ಅವರು ಹಲವಾರು ಸ್ಥಳಗಳನ್ನು ಸಂದರ್ಶಿಸಿದರು. ಹೀಗೆ ಅವರು ಸಂದರ್ಶಿ ಸಿದ ಸ್ಥಳಗಳಲ್ಲಿ ಅವರಿಗೆ ಪರಿಚಿತಳಾದ ಕೌಂಟೆಸ್ ಕೆನೋವರ ಎಂಬ ಅಮೆರಿಕನ್ ಮಹಿಳೆ ನಡೆಸುತ್ತಿದ್ದ ಹಲವಾರು ಶಾಲೆಗಳು ಮತ್ತು ಒಂದು ಅನಾಥಾಲಯ ಕೂಡ ಸೇರಿದ್ದುವು. ವಿದ್ಯಾ ಸಂಸ್ಥೆಗಳನ್ನು ನಡೆಸಿಕೊಂಡು ಬರುವ ಯೋಜನೆ ಹಾಕಿಕೊಂಡಿದ್ದ ನಿವೇದಿತಾ ಇವುಗಳನ್ನೆಲ್ಲ ತುಂಬ ಆಸಕ್ತಿಯಿಂದ ವೀಕ್ಷಿಸಿದಳು.</p>
  <p>ಸ್ವಾಮೀಜಿಯವರು ಹಡಗಿಗೆ ಹಿಂದಿರುಗುವ ವೇಳೆಯಾಯಿತು. ಆಗ ಅಲ್ಲಿನ ಭಕ್ತರೊಬ್ಬರ ಮನೆಯಲ್ಲಿ ಸಂಭ್ರಮದ ಬೀಳ್ಕೊಡುಗೆಯ ಸಮಾರಂಭ ನಡೆಯಿತು. ಆ ಸಮಾರಂಭವನ್ನು ನಿವೇದಿತಾ ಮಿಸ್ ಮೆಕ್ಲಾಡಳಿಗೆ ಬರೆದ ಪತ್ರದಲ್ಲಿ ಹೀಗೆ ಬಣ್ಣಿಸುತ್ತಾಳೆ :</p>
  <p>“ಹಡಗಿಗೆ ಹಿಂದಿರುಗುವ ದಾರಿಯಲ್ಲಿ ನಮ್ಮನ್ನು ಒಂದು ಮನೆಗೆ ಬರಮಾಡಿಕೊಳ್ಳಲಾಯಿತು. ಮನೆಯ ಮುಂಭಾಗದಲ್ಲಿ ಬ್ಯಾಂಡು-ತುತ್ತೂರಿಗಳೊಂದಿಗೆ ಸ್ವಾಗತಿಸಿದರು. ಮನೆಯ ಒಳಗೂ ವಿಪರೀತ ಜನ. ಅಬ್ಬ, ಅದೇನು ಜನಸಂದಣಿ ! ಅಲ್ಲದೆ ಅವರೆಲ್ಲ ಸ್ವಾಮೀಜಿಯವರನ್ನು ಹೇಗೆ ನೋಡುತ್ತಿದ್ದರು ಗೊತ್ತೆ ? ಅವರ ಪಾಲಿಗೆ ಸ್ವಾಮೀಜಿ ಒಂದು ಅವತಾರವೇ ಸರಿ. ಸ್ವಾಮೀಜಿ ತಮ್ಮ ಐರೋಪ್ಯ ಉಡುಗೆಯತ್ತ ಬೆರಳು ಮಾಡಿ ತೋರಿಸಿದರು. ಆದರೆ ಜನ ಅದನ್ನೆಲ್ಲ ಗಮನಿಸುವವರಲ್ಲ. ಬಳಿಕ ಸ್ವಾಮೀಜಿಯವರು ಜನಗಳ ಸಂತೋಷಕ್ಕಾಗಿ ಒಂದು ಪುಟ್ಟ ಹಣ್ಣನ್ನೂ ತೊಟ್ಟು ಹಾಲನ್ನೂ ಸ್ವೀಕರಿಸಿದರು. . . ಅವರು ಹೊರಟು ನಿಲ್ಲುತ್ತಿದ್ದಂತೆಯೇ ಜನರೆಲ್ಲ ‘ಹರನಮಃ ಪಾರ್ವತೀಪತಯೇ ಹರಹರ ಮಹಾದೇವ !’ ಎಂದು ಉದ್ಘೋಷಿಸಿದರು. ಅದನ್ನು ನೀನು ಕೇಳಬೇಕಿತ್ತು . . . ! ಕಿವಿ ಕಿವುಡಾಗುವಂತಿತ್ತು !! ನಾವು ಹೊರಗೆ ಬಂದು ನೋಡುತ್ತೇವೆ–ಭಾರೀ ಜನಜಾತ್ರೆ ಸೇರಿಬಿಟ್ಟಿದೆ !ಪುನಃ ಬಂದರಿನ ಬಳಿ ಜನಸಂದಣಿ ! ಕೊಲಂಬೋದಲ್ಲಿ ನಮ್ಮ ಮೊದಲ ಆತಿಥೇಯರಾಗಿದ್ದ ಶ್ರೀಮತಿ ಮತ್ತು ಶ್ರೀ ಕುಮಾರಸ್ವಾಮಿ ಯವರು ನಮಗೆ ವಿದಾಯ ಹೇಳಲು, ಲೆಕ್ಕವಿಲ್ಲದಷ್ಟು ಉಡುಗೊರೆಗಳೊಂದಿಗೆ ಬಂದಿದ್ದರು.... ನಾವು ಹಡಗು ಹತ್ತಿ ಹೊರಡುತ್ತಿದ್ದಂತೆಯೇ ಮತ್ತೆ ಮೂರು ಸಲ ‘ಹರ ನಮಃ ಪಾರ್ವತಿಪತಯೇ ಹರಹರ ಮಹಾದೇವ !’ ಎಂದೂ, ಮೂರು ಸಲ ‘ಸ್ವಾಮಿ ವಿವೇಕಾನಂದಜೀ ಕೀ ನಮಸ್ಕಾರ್!’ ಎಂದೂ ಘೋಷಿಸಿ ನಮಗೆ ವಿದಾಯ ಹೇಳಿದರು.”</p>
  <p>ಸ್ವಾಮೀಜಿಯವರಿಂದ ಸಲಹೆ ಸೂಚನೆಗಳನ್ನು ಪಡೆದುಕೊಂಡು ಅಳಸಿಂಗ ಪೆರುಮಾಳರು ಮದ್ರಾಸಿಗೆ ಹಿಂದಿರುಗಿದರು. ಜೂನ್ 28ರಂದು <span class="en">‘ S. S.</span>ಗೋಲ್ಕೊಂಡ’ ಹಡಗು ಕೊಲಂಬೋ ಬಿಟ್ಟು ದೀರ್ಘ ಪ್ರಯಾಣ ಹೊರಟಿತು. ಇಲ್ಲಿಂದ ಮುಂದಿನ ಪ್ರಯಾಣ ಮೊದಲಿಗಿಂತಲೂ ದುರ್ಭರವಾಗಿ ಕಂಡುಬರತೊಡಗಿತು. ಉದ್ದಕ್ಕೂ ಚಂಡಮಾರುತ, ಭಯಂಕರ ಮಳೆ, ಹಡಗು ಮುಂದೆಮುಂದೆ ಹೋದಂತೆಲ್ಲ ಪ್ರಕೃತಿಯ ಗರ್ಜನೆಯೂ ಜೋರಾಗುತ್ತಿದೆ ! ವರ್ಷಾಕಾಲದ ಮಧ್ಯಬಾಗ. ಸುಂಯ್ಯನೆ ಬಿರುಗಾಳಿ ಬೀಸುತ್ತಿದೆ. ಶ್ಯಾಮಮೇಘಾಚ್ಛಾದಿತ ಗಗನದಿಂದ ಮುಸಲ ಧಾರೆ ಸುರಿಯುತ್ತಿದೆ. ಸಮುದ್ರರಾಜನೂ ತನ್ನ ದನಿಗೂಡಿಸುತ್ತ ವಿಕಟಾಟ್ಟಹಾಸಗೈಯುತ್ತಿದ್ದಾನೆ. ಪ್ರಕೃತಿಯ ಆರ್ಭಟವನ್ನು ತಾಳಲಾರದೆ ಬಡ ಹಡಗು ಗಡಗಡನೆ ನಡುಗುತ್ತ ಒಮ್ಮೆ ಆಗಸಕ್ಕೆ ನೆಗೆಯುತ್ತ ಮತ್ತೊಮ್ಮೆ ಪಾತಾಳಕ್ಕೆ ಕುಸಿಯುತ್ತ, ಹುಚ್ಚು ಕುದುರೆಯ ಮೇಲೇರಿ ಹೋಗುವಂತೆ ಮುನ್ನಡೆಯುತ್ತಿದೆ. ಪ್ರಯಾಣಿಕರಿಗೋ, ಬಲವಂತವಾಗಿ ತೊಟ್ಟಿಲಿಗೆ ಕಟ್ಟಿಹಾಕಿ ತೂಗಿದ ಅನು ಭವ. ಡೆಕ್ಕಿನ ಮೇಲೆ ನಿಂತರೆ ಹಡಗನ್ನೇ ಪುಡಿಗೈಯಲೆತ್ನಿಸುವ ಅಲೆಗಳು ಬಡಿಯುವ ಕಠೋರ ಶಬ್ದ. ಸೂರ್ಯನಿಗಂತೂ ಇಣಿಕಿ ನೋಡಲೂ ಅವಕಾಶವಿಲ್ಲ. ಹೋಗಲಿ, ಕೋಣೆಯೊಳಗೇ ಕುಳಿತು ಪ್ರಕೃತಿಯ ತಾಂಡವವನ್ನು ನೋಡೋಣ ಎಂದು ತುರೀಯಾನಂದರು ಮೆಲ್ಲನೆ ಕಿಟಕಿ ತೆಗೆದರೆ, ಸಮುದ್ರರಾಜ ಕೋಣೆಯೊಳಗೇ ನುಗ್ಗಿಬಿಡಬೇಕೆ ! ಹಡಗಿನ ಅನುಭವೀ ಕ್ಯಾಪ್ಟನ್ನನೂ ಬೆರಗಾಗಿ “ಈ ವರ್ಷದ ಮಳೆಗಾಲ ಯಾಕೋ ಬಹಳ ಜೋರಾಗಿದೆ !” ಎಂದುದ್ಗರಿಸಿದ. ಆ ತೂಗಾಟದಲ್ಲಿ ಓದುವುದು-ಬರೆಯುವುದು ಸಾಧ್ಯವಿರಲಿಲ್ಲ. ಇಂಥ ಸ್ಥಿತಿಯಲ್ಲೂ ಸ್ವಾಮೀಜಿ ಆಗಾಗ ಕುಳಿತು ತಮ್ಮ ಪ್ರವಾಸಕಥನವನ್ನು ಬರೆದರು.</p>
  <p>ಹೀಗೆ ಈ ಬಿರುಗಾಳಿ-ಮಳೆಗಳ ನಡುವೆಯೇ ಹಡಗು ಮುಂದುವರಿಯಿತು. ಏಡನ್ಗೆ 450 ಮೈಲಿ ಪೂರ್ವಕ್ಕಿರುವ ಸುಕೋತ್ರ ದ್ವೀಪದ ಬಳಿಗೆ ಬಂದಾಗ ಪ್ರಕೃತಿಯ ಪ್ರತಾಪ ತುತ್ತತುದಿ ಯನ್ನು ಮುಟ್ಟಿತು. “ಇದೇ ಚಂಡಮಾರುತದ ಕೇಂದ್ರವಾಗಿರಬೇಕು” ಎಂದು ಕ್ಯಾಪ್ಟನ್ ನುಡಿದ. ಅವನೆಂದಂತೆಯೇ ಅಲ್ಲಿಂದ ಮುಂದೆ ಮಳೆಯ ರಭಸ ಕಡಿಮೆಯಾಗುತ್ತ ಬಂದು ಪ್ರಯಾಣ ಹೆಚ್ಚು ಸಹನೀಯವಾಯಿತು.</p>
  <p>ಆದರೆ ಕೊಲಂಬೋದಿಂದ ಏಡನ್ನಿನವರೆಗಿನ ಪ್ರಯಾಣ ಮಾತ್ರ ಒಂದು ದೀರ್ಘ ದುಸ್ವಪ್ನವೇ ಸರಿ. ಈ ಪ್ರಯಾಣಕ್ಕೆ ಯಾವಾಗಲೂ ಆರು ದಿನ ಬೇಕಾಗುತ್ತಿದ್ದುದು ಈ ಸಲ ಹತ್ತು ದಿನ ತೆಗೆದು ಕೊಂಡಿತು. ಅಂತೂ ಹಡಗು ಏಡನ್ ತಲಪಿತು. ಆದರೆ ಇಲ್ಲಿ ಕರಿಯರಿಗೇ ಆಗಲಿ, ಬಿಳಿಯರಿಗೇ ಆಗಲಿ–ಯಾರಿಗೂ ಹಡಗಿನಿಂದಿಳಿಯಲು ಅವಕಾಶವಿರಲಿಲ್ಲ. ಅಲ್ಲದೆ ಇಲ್ಲಿ ನೋಡುವಂಥದೂ ಕೂಡ ಏನಿರಲಿಲ್ಲ. ಆದ್ದರಿಂದ ಪ್ರಯಾಣಿಕರೆಲ್ಲ ಹಡಗಿನಲ್ಲೇ ಸ್ವಸ್ಥವಾಗಿ ವಿರಮಿಸಿದರು.</p>
  <p>ಸ್ವಾಮೀಜಿ ತಮ್ಮ ಹೆಚ್ಚಿನ ಸಮಯವೆಲ್ಲ ಓದುತ್ತಲೋ, ನಿವೇದಿತಾ ಅಥವಾ ತುರೀಯಾನಂದ ರೊಡನೆ ಮಾತನಾಡುತ್ತಲೋ, ಇಲ್ಲವೆ ‘ಉದ್ಬೋಧನ’ ಪತ್ರಿಕೆಗಾಗಿ ಬಂಗಾಳಿಯಲ್ಲಿ ಪ್ರವಾಸ ಕಥನವನ್ನು ಬರೆಯುತ್ತಲೋ ಇದ್ದರು. ತಮ್ಮ ಆರೋಗ್ಯದ ಬಗ್ಗೆ ಅವರು ವಿಶೇಷ ಎಚ್ಚರ ವಹಿಸುತ್ತಿದ್ದರು. ಪ್ರತಿದಿನ ವ್ಯಾಯಾಮ ಮಾಡಬೇಕು ಎಂದು ನಿರ್ಧರಿಸಿ ತುರೀಯಾನಂದರಿಗೆ ಹೇಳಿದರು, “ನೋಡು, ನಾನು ಪ್ರತಿ ದಿನ ವ್ಯಾಯಾಮ ಮಾಡಬೇಕು ಎಂದುಕೊಂಡಿದ್ದೇನೆ. ನಾನೇ ನಾದರೂ ಮರೆತುಬಿಟ್ಟರೆ ನೀನು ಜ್ಞಾಪಿಸಬೇಕು.” ತುರೀಯಾನಂದರು ಸಂತೋಷದಿಂದ ಒಪ್ಪಿ ಕೊಂಡರು. ಕೆಲದಿನ ವ್ಯಾಯಾಮ ಬಿಡದೆ ನಡೆದುಕೊಂಡುಬಂದಿತು. ಆದರೆ ಆಮೇಲೆ ಆಗಾಗ ಸ್ವಾಮೀಜಿಯವರು ನಿವೇದಿತೆಯೊಂದಿಗೆ ಸಂಭಾಷಣೆಯಲ್ಲಿ ಮುಳುಗಿ ವ್ಯಾಯಾಮದ ವಿಷಯ ವನ್ನು ಮರೆತುಬಿಡುತ್ತಿದ್ದರು. ತುರೀಯಾನಂದರು ಬಂದು ಜ್ಞಾಪಿಸಿದರೆ ಸ್ವಾಮೀಜಿ ಹೇಳುತ್ತಿ ದ್ದರು, “ಇವತ್ತು ಬೇಡ. ನಾನೀಗ ಸಾಕಷ್ಟು ಆರೋಗ್ಯವಾಗಿದ್ದೇನೆ. ಅಲ್ಲದೆ ಈಗ ನಿವೇದಿತೆ ಯೊಂದಿಗೆ ಮಾತನಾಡುತ್ತಿದ್ದೇನೆ. ಅವಳು ವಿದೇಶೀಯಳು. ನನ್ನಿಂದ ಈ ವಿಷಯಗಳನ್ನೆಲ್ಲ ತಿಳಿದುಕೊಳ್ಳಲೆಂದೇ ತನ್ನ ದೇಶವನ್ನು ಬಿಟ್ಟು ಬಂದಿದ್ದಾಳೆ. ಅಲ್ಲದೆ ಅವಳು ಬಹಳ ಜಾಣೆ. ಅವಳ ಜೊತೆಯಲ್ಲಿ ಮಾತನಾಡುವುದಕ್ಕೆ ಬಹಳ ಸಂತೋಷವಾಗುತ್ತದೆ.”</p>
  <p>ಆದರೆ ವ್ಯಾಯಾಮ ಮಾಡಲಿ ಮಾಡದಿರಲಿ, ಸ್ವಾಮೀಜಿಯವರೇ ನಿರೀಕ್ಷಿಸಿದ್ದಂತೆ ಸಮುದ್ರ ಯಾನದಿಂದ ಅವರ ಆರೋಗ್ಯ ಬಹುಮಟ್ಟಿಗೆ ಸುಧಾರಿಸುತ್ತ ಬಂದಿತು. ಹಡಗು ಸೂಯೆಜ್ ಕಾಲುವೆಯ ಬಳಿ ಸಾಗುತ್ತಿರುವಾಗ (ಜುಲೈ 14ರಂದು) ಅಮೆರಿಕನ್ ಶಿಷ್ಯೆ ಕ್ರಿಸ್ಟೀನಳಿಗೆ ಬರೆದ ಪತ್ರದಲ್ಲಿ ಸ್ವಾಮೀಜಿ ಅದನ್ನೆ ಹೇಳುತ್ತಾರೆ :</p>
  <p>“ಭಾರತದಲ್ಲಿದ್ದಾಗ ನನ್ನ ಆರೋಗ್ಯ ಎಷ್ಟು ಹದಗೆಟ್ಟಿತ್ತೆಂದರೆ, ನನ್ನ ಹೃದಯದ ಬಡಿತವೇ ತಾಳತಪ್ಪಿಹೋಗಿತ್ತು. ಪರ್ವತಗಳನ್ನು ಏರಿದ್ದೇನು ! ಹಿಮನದಿಯಲ್ಲಿ ಮಿಂದದ್ದೇನು ! ಆ ಭಕ್ತ್ಯಾವೇಶದ ಭಾವವೇನು ! ಇವುಗಳಿಂದೆಲ್ಲ ನನ್ನ ಶರೀರ ಜರ್ಜರಿತವಾಗಿಬಿಟ್ಟಿತ್ತು. ಆಗಾಗ ಆಸ್ತಮಾದ ಹೊಡೆತಗಳು ಬೀಳುತ್ತಲೇ ಇದ್ದುವು. ಅದು ಕಡೆಯ ಬಾರಿ ಬಡಿದಾಗಲಂತೂ ಏಳು ದಿನ ಏಳು ರಾತ್ರಿ ಹಿಡಿದುಕೊಂಡುಬಿಟ್ಟಿತ್ತು. ಉಸಿರಿಗಾಗಿ ಚಡಪಡಿಸುತ್ತ ನಾನು ಎದ್ದು ನಿಂತೇ ಇರುತ್ತಿದ್ದೆ.</p>
  <p>“ಈ ಪ್ರವಾಸ ನನ್ನನ್ನು ಹೊಸ ಮನುಷ್ಯನನ್ನಾಗಿ ಮಾಡಿದೆ. ಈಗ ನಾನು ಎಷ್ಟೋ ಹಾಯಾಗಿ ದ್ದೇನೆ. ಇದು ಹೀಗೆಯೇ ಮುಂದುವರಿದರೆ ನಾನು ಅಮೆರಿಕೆಗೆ ಸೇರುವಷ್ಟರಲ್ಲಿ ಸಾಕಷ್ಟು ಶಕ್ತಿ ವಂತನಾಗಿರಬಲ್ಲೆ ಎಂದು ಭಾವಿಸುತ್ತೇನೆ.”</p>
  <p>ಆದರೆ ಈ ಪತ್ರವು ಕ್ರಿಸ್ಟೀನಳ ಕೈಸೇರುವಷ್ಟರಲ್ಲೇ ಸ್ವಾಮೀಜಿ ಅವಳನ್ನು ಸಂಧಿಸಲಿದ್ದರು. ಈ ವಿಚಾರ ಆಗ ಅವರಿಗೆ ತಿಳಿದಿರಲಿಲ್ಲ. ಅವರು ಮೂರು ತಿಂಗಳ ಹಿಂದೆಯೇ, ಎಂದರೆ ಏಪ್ರಿಲ್ 11ರಂದು ಆಕೆಗೆ ಬರೆದ ಪತ್ರದಲ್ಲಿ, ತಮ್ಮನ್ನು ಭೇಟಿಯಾಗಲು ಇಂಗ್ಲೆಂಡಿಗೆ ಬರುವಂತೆ ಆಹ್ವಾನಿಸಿರಲಿಲ್ಲವೆ ? ಅದರ ಪ್ರಕಾರ ಕ್ರಿಸ್ಟೀನ ಮತ್ತು ಶ್ರೀಮತಿ ಮೇರಿ ಫಂಕೆ ಆಗಲೇ ಲಂಡನ್ನಿಗೆ ಬಂದು ಸೇರಿದ್ದರು. ಈ ವಿಷಯ ಸ್ವಾಮೀಜಿಯವರಿಗೆ ತಿಳಿದದ್ದು ಅವರು ಮಾರ್ಸೆಲ್ಸ್ ತಲುಪಿದ ಮೇಲೆ ಪಡೆದ ತಂತಿಯಿಂದಲೇ.</p>
  <p>ಈ ಸುದೀರ್ಘ ಪ್ರಯಾಣದಿಂದ ಸ್ವಾಮೀಜಿಯವರಿಗಾದ ಮತ್ತೊಂದು ಅನುಕೂಲವೇ ನೆಂದರೆ, ಅವರಿಗೆ ಸಾಕಷ್ಟು ಮಾನಸಿಕ ವಿಶ್ರಾಂತಿಯೂ ದೊರೆಯುವಂತಾದದ್ದು. ಅತ್ಯಧಿಕ ಪರಿಶ್ರಮದ ಕಾರ್ಯಕಲಾಪಗಳಿಂದ ಅವರಿಗೊಂದು ಬದಲಾವಣೆ ಸಿಕ್ಕಂತಾಗಿತ್ತು. ಸ್ವಾಮೀಜಿ ಯವರ ಲೇಖನಿಯಿಂದ ಮೂಡಿಬಂದ ‘ಪರಿವ್ರಾಜಕ’ ಎಂಬ ಪುಸ್ತಕವನ್ನು ಓದುತ್ತಿದ್ದಂತೆ, ಅದನ್ನವರು ನಿರಾಳವಾದ ಮನಸ್ಥಿತಿಯಲ್ಲಿ ಬರೆದಿರಬೇಕು ಎಂದು ನಮಗನ್ನಿಸುತ್ತದೆ. ಆದ್ದರಿಂದ, ಅವರು ಯಾವುದೇ ಗಂಭೀರ ಕಾರ್ಯಭಾರದಲ್ಲಿ ತೊಡಗಿರಲಿಲ್ಲ. ಮತ್ತು ಅವರು ಕೈಗೊಂಡದ್ದು ಕೇವಲ ಮನರಂಜನೆಯ ಉದ್ದೇಶವಿರಿಸಿಕೊಂಡ ಪ್ರವಾಸ ಮಾತ್ರ ಎಂಬ ಭಾವನೆ ನಮ್ಮಲ್ಲಿ ಮೂಡಿದರೆ ಅಚ್ಚರಿಯೇನಿಲ್ಲ. ಅವರ ಅಗಾಧ ಜ್ಞಾನ, ವೈವಿಧ್ಯಮಯ ಮಾಹಿತಿ, ತಮ್ಮ ಸುತ್ತಲಿನ ಪರಿಸರ-ಸನ್ನಿವೇಶಗಳನ್ನು ಸೂಕ್ಷ್ಮವಾಗಿ ಮತ್ತು ಸಂಕೀರ್ಣವಾಗಿ ಗಮನಿಸಬಲ್ಲ ಸಾಮರ್ಥ್ಯ ಮತ್ತು ಅವರ ಅಸಾಮಾನ್ಯ ಹಾಸ್ಯಪ್ರಜ್ಞೆ–ಇವು ಅವರ ಲೇಖನಿಯಿಂದ ಅತ್ಯಂತ ಸುಲಲಿತ, ಮೋಹಕ ಶೈಲಿಯಲ್ಲಿ ಪ್ರವಹಿಸಿವೆ ; ಅಪೂರ್ವ ಹಾಸ್ಯ ಹಾಗೂ ವಾಕ್ಚಾತುರ್ಯದಿಂದ ತುಂಬಿವೆ. ಬಂಗಾಳೀ ಮೂಲವನ್ನು ಓದಿ ಆನಂದಿಸಬಲ್ಲವರಿಗೆ ಆ ಪುಸ್ತಕದ ಭಾಷೆಯ ಸೊಗಸು ತಿಳಿಯು ತ್ತದೆ. ಮನಸ್ಸು ಮಾಡಿದ್ದರೆ, ಅವರೊಬ್ಬ ಶ್ರೇಷ್ಠ ಬಂಗಾಳೀ ಸಾಹಿತಿಯಾಗಬಹುದಾಗಿತ್ತು ಎಂಬುದು ಅರಿವಾಗುತ್ತದೆ.</p>
  <p>ಆದರೆ ಸ್ವಾಮೀಜಿಯವರು ಮೇಲ್ನೋಟಕ್ಕೆ ಕಾಣುವಷ್ಟು ನಿರಾಳವಾಗೇನೂ ಇರಲಿಲ್ಲ. ಅವರ ಅಂತರಂಗದಲ್ಲಿ ಅದೇ ಮಹಾ ಭಾವನೆಗಳೇ ತುಂಬಿದ್ದುವು ಹಾಗೂ ತಮ್ಮ ಮುಂದಿನ ಕಾರ್ಯ ಗಳ ಬಗೆಗಿನ ಗಂಭೀರವಾದ ಆಲೋಚನೆಗಳು ಸುಳಿದಾಡುತ್ತಿದ್ದುವು. ಇದು ಅವರು ಪೋಟ್R ಸೆಡ್ನಿಂದ ಇಂಗ್ಲೆಂಡಿನ ತಮ್ಮ ಬೆಂಬಲಿಗ ಹಾಗೂ ಶಿಷ್ಯ ಇ. ಟಿ. ಸ್ಟರ್ಡಿಗೆ ಬರೆದ ಈ ಪತ್ರದಿಂದ ತಿಳಿದು ಬರುತ್ತದೆ : “ನಿನಗೆ ತಿಳಿದೇ ಇರುವಂತೆ, ಈಗ (ಬೇಸಿಗೆಯಲ್ಲಿ) ಲಂಡನ್ನಿನಲ್ಲಿ ನನ್ನ ಹೆಚ್ಚಿನ ಸ್ನೇಹಿತರಾರೂ ಇರುವುದಿಲ್ಲ. ಮಿಸ್ ಮೆಕ್ಲಾಡ್ ಕೂಡ ನಾನು ಬೇಗನೆ ಅಮೆರಿಕೆಗೆ ಬರಬೇಕೆಂದು ಬಯಸುತ್ತಾಳೆ. ಆದ್ದರಿಂದ, ಇಂಗ್ಲೆಂಡಿನಲ್ಲಿ ಹೆಚ್ಚುದಿನ ಉಳಿದುಕೊಳ್ಳುವುದು ಅಷ್ಟೇನೂ ಅಪೇಕ್ಷಣೀಯವಲ್ಲ. ಅಲ್ಲದೆ, ನನ್ನ ಆಯುಸ್ಸಾದರೂ ಇನ್ನು ಹೆಚ್ಚೇನೂ ಉಳಿದಿಲ್ಲ. ಕಡೆಯ ಪಕ್ಷ ನಾನಂತೂ ಈ ದೃಷ್ಟಿಯಿಂದಲೇ ಮುಂದುವರಿಯಬೇಕಾಗಿದೆ. ಆದ್ದರಿಂದ ಅಮೆರಿಕದಲ್ಲಿ ನಾನೇನಾದರೂ ಸಾಧಿಸಬೇಕೆಂದಿದ್ದರೆ ಇದೇ ಸಮಯ.”</p>
  <p>ಈ ಪ್ರಯಾಣದ ಪ್ರಾರಂಭದಿಂದಲೂ ಸ್ವಾಮೀಜಿಯವರ ವಿಚಾರಧಾರೆ ನಿರಂತರವಾಗಿ ಹರಿಯುತ್ತಿತ್ತು. ಅವರ ಚಿಂತನೆಯಲ್ಲಿ ಯಾವ ಕ್ಷಣದಲ್ಲಿ ಹೊಸ ಮಿಂಚೊಂದು ಬೆಳಗು ತ್ತದೆಯೋ ಹೇಳಲು ಬರುವಂತಿರಲಿಲ್ಲ. ಅವರ ಮುಖದಿಂದ ಇದ್ದಕ್ಕಿದ್ದಂತೆ ನವನೂತನ ಸತ್ಯ ವೊಂದು ಹೊಮ್ಮುತ್ತಿತ್ತು ; ಬೆರಗಾಗಿಸುವಂತಹ ಉದ್ಗಾರವೊಂದು ಬರುತ್ತಿತ್ತು. ಒಂದು ಮಧ್ಯಾಹ್ನ ನಿವೇದಿತೆಯೊಂದಿಗೆ ಮಾತುಕತೆಯಾಡುತ್ತಿದ್ದಾಗ ಅವರು ಹಠಾತ್ತನೆ ಉದ್ಗರಿಸುತ್ತಾರೆ: “ಹೌದು ; ದಿನ ಕಳೆದಂತೆಲ್ಲ ನನಗೆ ಹೆಚ್ಚುಹೆಚ್ಚಾಗಿ ಅನ್ನಿಸುತ್ತಿದೆ–ಎಲ್ಲವೂ ಇರುವುದು ಪೌರುಷ ದಲ್ಲಿ ಎಂದು. ಇದು ನನ್ನ ನೂತನ ಸಂದೇಶ : ಕೆಡಕನ್ನೂ ಕೂಡ ಪೌರುಷದಿಂದ ಮಾಡು ! ನೀನು ದುಷ್ಟನಾಗಲೇಬೇಕಿದ್ದರೆ ದೊಡ್ಡ ಪ್ರಮಾಣದಲ್ಲಿ ದುಷ್ಟನಾಗು !” ಇದಕ್ಕೆ ಕೆಲದಿನ ಮುಂಚೆ ನಿವೇದಿತೆ, ಭಾರತದಲ್ಲಿ ಕ್ರೌರ್ಯ-ಅಪರಾಧ ಬಹಳ ಕಡಿಮೆ ಎಂಬ ಅಂಶವನ್ನು ಪ್ರಸ್ತಾಪಿಸಿ ಆ ಬಗ್ಗೆ ಮೆಚ್ಚಿಗೆ ಸೂಚಿಸುವ ರೀತಿಯಲ್ಲಿ ಮಾತನಾಡಿದಳು. ಆಗ ಸ್ವಾಮೀಜಿ ಉದ್ವಿಗ್ನರಾಗಿ ಹೇಳುತ್ತಾರೆ, “ದೇವರ ದಯದಿಂದ ನನ್ನ ನಾಡಿನಲ್ಲಿ ಈ ಪರಿಸ್ಥಿತಿ ತದ್ವಿರುದ್ಧವಾಗಲಿ ! ಏಕೆಂದರೆ, ಇದು ಖಂಡಿತವಾಗಿಯೂ ಮೃತ್ಯುವಿಗೆ ಸಮೀಪವಾದಂತಹ ಸ್ಥಿತಿಯೇ ಸರಿ !” ಒಳ್ಳೆಯತನದ ಹೆಸರಿನಲ್ಲಿ ಜನರು ದುರ್ಬಲರೂ ತಮೋಗುಣಿಗಳೂ ಆಗಿರುವುದಕ್ಕಿಂತ ಅಪರಾಧಗಳನ್ನು ಮಾಡಬಲ್ಲ ಧೀರರಾದರೂ ಆಗಲಿ ಎಂಬುದು ಸ್ವಾಮೀಜಿಯವರ ಅಭಿಪ್ರಾಯ.</p>
  <p>ಈ ಪ್ರಯಾಣದ ಸಮಯದಲ್ಲಿ ಅವರು ನಿವೇದಿತೆಗೆ ಶಿವರಾತ್ರಿ ಕತೆ, ವಿಕ್ರಮಾದಿತ್ಯನ ನ್ಯಾಯಸಿಂಹಾಸನದ ಕತೆ, ಬುದ್ಧ-ಯಶೋಧರೆಯರಿಗೆ ಸಂಬಂಧಿಸಿದ ಐತಿಹ್ಯಗಳು, ಇವೇ ಮೊದಲಾದ ನೂರಾರು ಕತೆಗಳನ್ನು ಹೇಳಿದರು. ಒಂದು ಗಮನಾರ್ಹ ಸಂಗತಿಯೇನೆಂದರೆ, ಒಂದೇ ಕಥೆಯನ್ನು ಅವರು ಎಂದೂ ಎರಡು ಬಾರಿ ಹೇಳುತ್ತಿರಲಿಲ್ಲ. ಅಲ್ಲದೆ ಅವರ ಸಂಭಾ ಷಣೆಗಳಲ್ಲಿ ಪ್ರಸ್ತಾಪಿಸಲ್ಪಡದ ವಿಷಯವೇ ಇರುತ್ತಿರಲಿಲ್ಲ. ಉದಾಹರಣೆಗೆ, ಅವರು ಚಾತುರ್ ವಣ್ಯRದ ಸಮಸ್ಯೆಯನ್ನು ಮತ್ತೆ ಮತ್ತೆ ಪ್ರಸ್ತಾಪಿಸಿ ಅದನ್ನು ಹೊಸ ಹೊಸ ದೃಷ್ಟಿಕೋನಗಳಿಂದ ಪರಿಶೀಲಿಸುತ್ತಿದ್ದರು ; ಆ ವಿಷಯದಲ್ಲಿ ಹಿಂದೆ ಆಗಿರುವ, ಮುಂದೆ ಆಗಬೇಕಾದ ಕಾರ್ಯಗಳ ಬಗ್ಗೆ ಚರ್ಚಿಸುತ್ತಿದ್ದರು.</p>
  <p>ಸ್ವಾಮೀಜಿಯವರ ಭಾವಗಳೂ ವೈವಿಧ್ಯಪೂರ್ಣ, ಸಂಭಾಷಣೆಗಳೂ ವೈವಿಧ್ಯಪೂರ್ಣ. ಕೆಲ ವೊಮ್ಮೆ ಅವರು ಗಾಢ ಆಲೋಚನೆಯಲ್ಲಿ ಮುಳುಗಿ ದೀರ್ಘಕಾಲ ಮೌನವಾಗಿ ಕುಳಿತುಬಿಡು ತ್ತಿದ್ದರು. ಹಾಗೆ ಕುಳಿತಾಗ ಅವರು ನಿದ್ರೆಯ ಸೆಳೆತಕ್ಕೆ ಸಿಲುಕಿದ್ದಾರೋ ಎನ್ನುವಂತೆ ಕಾಣಬಹು ದಾಗಿತ್ತು. ಆದರೆ ಅವರು ಇದ್ದಕ್ಕಿದ್ದಂತೆ ಎದ್ದು ನಿಂತು ತಾವು ಆಲೋಚಿಸುತ್ತಿದ್ದ ವಿಷಯದ ಬಗ್ಗೆ ತಮ್ಮ ಹೊಸ ಸಂಶೋಧನೆಯನ್ನು ಹೊರಗೆಡಹುತ್ತಿದ್ದರು.</p>
  <p>ಸಂಭಾಷಣೆಯ ಸಂದರ್ಭದಲ್ಲೊಮ್ಮೆ ಸ್ವಾಮೀಜಿ ನುಡಿದರು, “ನಾವು ಕಿತ್ತೊಗೆಯಲು ಪ್ರಯತ್ನಿಸಬೇಕಾದದ್ದು ಸ್ವಾರ್ಥಬುದ್ಧಿಯನ್ನು, ನಾನು ನನ್ನ ಜೀವನದಲ್ಲಿ ತಪ್ಪು ಮಾಡಿದಾಗಲೆಲ್ಲ ಕಂಡುಕೊಂಡಿದ್ದೇನೆ–ಅದಕ್ಕೆ ಕಾರಣ ನನ್ನ ಯೋಜನೆಯಲ್ಲಿ ಸ್ವಾರ್ಥ ಪ್ರವೇಶಿಸಿದ್ದೇ ಎಂದು. ಈ ಸ್ವಾರ್ಥ ಎಲ್ಲಿ ಪ್ರವೇಶಿಸಿರುವುದಿಲ್ಲವೋ ಅಲ್ಲೆಲ್ಲ ನನ್ನ ತೀರ್ಮಾನ ಸರಿಯಾಗಿರುತ್ತದೆ.”</p>
  <p>ಹಡಗು ಸಿಸಿಲಿ ದ್ವೀಪದ ಬಳಿಗೆ ಬಂದಾಗ ಸೂರ್ಯ ಅಸ್ತಮಿಸುತ್ತಿದ್ದ. ದೂರದ ಎಟ್ನಾ ಅಗ್ನಿಪರ್ವತದಿಂದ ಸಣ್ಣಗೆ ಹೊಗೆ ಹೊಮ್ಮುತ್ತಿತ್ತು. ಆಕಾಶ ರಕ್ತವರ್ಣವನ್ನು ತಳೆದು ಶೋಭಿಸು ತ್ತಿತ್ತು. ಪ್ರಕೃತಿಯ ವೈಭವವನ್ನು ವೀಕ್ಷಿಸುತ್ತ ಸ್ವಾಮೀಜಿ ನಿವೇದಿತೆಯೊಂದಿಗೆ ಹಡಗಿನ ಅಂಗಳ ದಲ್ಲಿ ಅಡ್ಡಾಡುತ್ತಿದ್ದರು. ‘ಸೌಂದರ್ಯವಿರುವುದು ಅದನ್ನು ಆಸ್ವಾದಿಸುವ ಮನಸ್ಸಿನಲ್ಲೇ ಹೊರತು ಬಾಹ್ಯಪ್ರಪಂಚದಲ್ಲಲ್ಲ’ ಎಂಬ ವಿಷಯದ ಬಗ್ಗೆ ಅವರು ಮಾತನಾಡುತ್ತಿದ್ದರು. ಅಷ್ಟು ಹೊತ್ತಿಗೆ ದಿಗಂತದಲ್ಲಿ ಚಂದ್ರ ಉದಿಸಿದ. ಈಗ ಹಡಗು ಇಟಲಿಯ ಭೂಭಾಗವನ್ನೂ ಸಿಸಿಲಿ ದ್ವೀಪವನ್ನೂ ಪ್ರತ್ಯೇಕಿಸುವ ಮೆಸ್ಸಿನಾ ಜಲಸಂಧಿಯ ಬಳಿಗೆ ಬಂದಿತು. ಇತ್ತ ಇಟಲಿಯ ತೀರದ ಬೆಟ್ಟಗುಡ್ಡಗಳು ನಸುಗತ್ತಲೆಯಲ್ಲಿ ಕರಗುತ್ತಿದ್ದರೆ ಅತ್ತ ಸಿಸಿಲಿಯು ಚಂದ್ರನ ರಜತ ಕಿರಣಗಳನ್ನು ಪ್ರತಿಫಲಿಸುತ್ತಿತ್ತು. ಈ ರಮ್ಯನೋಟವನ್ನು ದಿಟ್ಟಿಸುತ್ತ ಸ್ವಾಮೀಜಿ ಉದ್ಗರಿಸಿದರು, “ಮೆಸ್ಸಿನಾ (ಪ್ರದೇಶವೇ) ನನಗೆ ಕೃತಜ್ಞವಾಗಿರಬೇಕು ! ಏಕೆಂದರೆ ಅದಕ್ಕೆ ಈ ಸೌಂದರ್ಯವನ್ನು ಕೊಟ್ಟವನು ನಾನು !” ತಾವು ಗುರುತಿಸಿದ್ದರಿಂದ ತಾನೆ ಅದಕ್ಕೆ ಆ ಸೌಂದರ್ಯ ಉಂಟಾದದ್ದು ?</p>
  <p>ಈ ದಿನಗಳಲ್ಲಿ ಸ್ವಾಮೀಜಿಯವರು ತಮಗೆ ವೈಯಕ್ತಿಕವಾಗಿ ಪರಿಚಯವಿದ್ದ ಸಂತರ-ಮಹಾ ಪುರುಷರ ಕುರಿತಾಗಿ ಮಾತನಾಡುತ್ತಿದ್ದರು. ಇವರ ಪೈಕಿ ಸರ್ವಪ್ರಧಾನರಾದವರೆಂದರೆ ಶ್ರೀರಾಮ ಕೃಷ್ಣ ಪರಮಹಂಸರು. ಅವರ ಬಗ್ಗೆ ಸ್ವಾಮೀಜಿ ನಿವೇದಿತೆಗೆ ತಿಳಿಸಿದ ಅನೇಕ ವಿಷಯಗಳು ತುಂಬ ವಿಶೇಷವಾದವುಗಳೇ ಸರಿ.</p>
  <p>ಮತ್ತೊಮ್ಮೆ ಅವರು ನಾಗಮಹಾಶಯರನ್ನು ಕುರಿತು ಉನ್ನತ ಭಾವದಿಂದ ಮಾತನಾಡಿದರು. ಅವರು ಕಲ್ಕತ್ತವನ್ನು ಬಿಟ್ಟು ಹೊರಡುವ ಕೆಲವೇ ವಾರಗಳ ಹಿಂದೆ ಅವರನ್ನು ನೋಡಲು ನಾಗ ಮಹಾಶಯರು ಬಂದಿದ್ದಾಗ ಅಲ್ಲಿ ಉಂಟಾಗಿದ್ದ ಹೃದಯಸ್ಪರ್ಶಿ ಸನ್ನಿವೇಶವನ್ನು ನಾವು ಈಗಾಗಲೇ ನೋಡಿದ್ದೇವೆ. ಆಗ ಸ್ವಾಮೀಜಿಯವರು ತಾವು ನಾಗಮಹಾಶಯರ ಸ್ವಗ್ರಾಮವಾದ ದೇವಭೋಗಕ್ಕೆ ಯಾವಾಗಲಾದರೊಮ್ಮೆ ಬರುವುದಾಗಿ ತಿಳಿಸಿ ಅವರಿಗೆ ಅತ್ಯಾನಂದವನ್ನುಂಟು ಮಾಡಿದ್ದರು. ಆದರೆ ಸ್ವಾಮೀಜಿಯವರು ಹಡಗಿನಲ್ಲಿ ಹೊರಟು ಹೂಗ್ಲಿ ನದಿಯ ಮೇಲೆ ಬರುತ್ತಿದ್ದಾಗಲೇ ಅವರಿಗೆ ನಾಗಮಹಾಶಯರು ತೀರಿಕೊಂಡರೆಂಬ ಸುದ್ದಿ ತಲುಪಿತು. ಸ್ವಾಮೀಜಿ ನಾಗಮಹಾಶಯರ ಅದ್ಭುತ ತ್ಯಾಗ-ವೈರಾಗ್ಯಗಳನ್ನು ಹೃತ್ಪೂರ್ವಕವಾಗಿ ಕೊಂಡಾಡಿದರು. ನಾಗ ಮಹಾಶಯರು ಶ್ರೀರಾಮಕೃಷ್ಣರ ಶ್ರೇಷ್ಠತಮ ಕೃತಿಗಳಲ್ಲೊಂದು ಎಂದು ಮತ್ತೆ ಮತ್ತೆ ಹೇಳಿ ದರು.</p>
  <p>ಬಳಿಕ ಅವರು ಪವಾಹಾರಿ ಬಾಬ, ಮಹಾಜ್ಞಾನಿಗಳಾದ ತ್ರೈಲಿಂಗಸ್ವಾಮಿ, ಭಕ್ತವರೇಣ್ಯರಾದ ರಘುನಾಥ ದಾಸರು–ಇವರೇ ಮೊದಲಾದ ಅನೇಕ ಸಾಧುಸಂತರನ್ನು ಕುರಿತು ಹೇಳಿದರು. ಸ್ವಾಮೀಜಿ ಇವರೆಲ್ಲರ ವಿಚಾರಗಳನ್ನು ವಿವರಿಸುತ್ತಿದ್ದಂತೆ ಕೇಳುಗರಿಗೆ ‘ಅವರಿಗಿಂತ ಶ್ರೇಷ್ಠ ರಾದವರು ಇನ್ನಿರಲಾರರು’ ಎಂಬ ಭಾವನೆ ಮೂಡುತ್ತಿತ್ತು.</p>
  <p>ಒಮ್ಮೆ ಮಾತುಕತೆಯ ಮಧ್ಯೆ, ಯೋಗಭ್ರಷ್ಟರಾದವರ ಗತಿ ಏನಾಗುತ್ತದೆ ಎಂಬ ಪ್ರಶ್ನೆ ಬಂದಿತು. ಇದಕ್ಕೆ ಉತ್ತರವಾಗಿ ಸ್ವಾಮೀಜಿ ಅತ್ಯಂತ ಮಧುರವಾದ ದನಿಯಲ್ಲಿ ಭಗವದ್ಗೀತೆಯ ಶ್ಲೋಕಗಳನ್ನು ಉದ್ಧರಿಸಿ ಹೇಳುತ್ತಾರೆ, “ಇಂಥವರು ಖಂಡಿತವಾಗಿಯೂ ನಾಶವಾಗುವುದಿಲ್ಲ. ಸತ್ಕರ್ಮಫಲವು ಎಂದಿಗೂ ಮನುಷ್ಯನ ಕೈಬಿಡುವುದಿಲ್ಲ. ಒಮ್ಮೆ ಯೋಗಭ್ರಷ್ಟನಾದವನು ಹೆಚ್ಚು ಅನುಕೂಲಕರವಾದ ಪರಿಸರದಲ್ಲಿ ಮತ್ತೆ ಜನ್ಮವೆತ್ತುತ್ತಾನೆ. ಆಗ ಅವನಿಗೆ ತನ್ನ ವ್ರತವನ್ನು ಪೂರ್ಣಗೊಳಿಸುವ ಅವಕಾಶ ದೊರೆಯುತ್ತದೆ. ಕೆಲವರಿಗೆ ಸ್ವಲ್ಪ ಮಟ್ಟಿಗೆ ಇವುಗಳ ನೆನಪಿರುತ್ತದೆ. ಅಕ್ಬರನಿಗೆ ಆಗಾಗ ಅನ್ನಿಸುತ್ತಿತ್ತು–ತಾನು ಪೂರ್ವಜನ್ಮದಲ್ಲಿ ವ್ರತಭ್ರಷ್ಟನಾದ ಬ್ರಹ್ಮಚಾರಿ ಯಾಗಿದ್ದೆ ಎಂದು. ಹೀಗೆ ರಾಜರುಗಳಿಗೆ ಕೆಲವೊಮ್ಮೆ ಪೂರ್ವಜನ್ಮದ ಧಾರ್ಮಿಕ ಅಭ್ಯಾಸಗಳು ಅಸ್ಪಷ್ಟವಾಗಿ ಸ್ಮರಣೆಗೆ ಬರುವುದುಂಟು.”</p>
  <p>ಹೀಗೆನ್ನುತ್ತ ಸ್ವಾಮೀಜಿ ಇದ್ದಕ್ಕಿದ್ದಂತೆ ನಿವೇದಿತೆಯತ್ತ ತಿರುಗಿ ಹೇಳುತ್ತಾರೆ, “ನೀನು ಏನಾದರೂ ತಿಳಿದುಕೊ ಮ್ಯಾರ್ಗಟ್, ನನಗೆ ಅಂತಹ ನೆನಪಿದೆ !”</p>
  <p>ಬಳಿಕ ಸ್ವಾಮೀಜಿ ದೀರ್ಘ ಮೌನದಲ್ಲಿ ಮುಳುಗಿದರು. ಇಬ್ಬರೂ ನಕ್ಷತ್ರಗಳ ನಸುಬೆಳಕಿನಲ್ಲಿ ವಿಶಾಲ ಸಾಗರವನ್ನು ದಿಟ್ಟಿಸುತ್ತ ಕುಳಿತರು. ಸ್ವಲ್ಪ ಹೊತ್ತಾದ ಮೇಲೆ ಸ್ವಾಮೀಜಿ ಮೌನದಿಂದೆದ್ದು ಮಾತಿನ ಸರಣಿಯನ್ನು ಮುಂದುವರಿಸುತ್ತ ಹೇಳಿದರು :</p>
  <p>“ನಾನು ಬೆಳೆದು ದೊಡ್ಡವನಾದಂತೆಲ್ಲ, ಸಣ್ಣಸಣ್ಣ ವಿಷಯಗಳಲ್ಲಿ ಹೆಚ್ಚಿನ ಮಹತ್ವವನ್ನು ಕಾಣುತ್ತಿದ್ದೇನೆ. ಒಬ್ಬ ಮಹಾಪುರುಷನೆನಿಸಿಕೊಂಡವನು ಏನನ್ನು ತಿನ್ನುತ್ತಾನೆ, ಎಂತಹ ಉಡಿಗೆ ತೊಡಿಗೆ ಧರಿಸುತ್ತಾನೆ ಮತ್ತು ತನ್ನ ಸೇವಕರ ಜೊತೆಯಲ್ಲಿ ಹೇಗೆ ವರ್ತಿಸುತ್ತಾನೆ ಎಂಬುದನ್ನು ನಾನು ನೋಡಬಯಸುತ್ತೇನೆ. ಯಾವನು ಬೇಕಾದರೂ ದೊಡ್ಡ ಸ್ಥಾನದಲ್ಲಿದ್ದುಕೊಂಡು ದೊಡ್ಡ ಮನುಷ್ಯನೆನ್ನಿಸಿಕೊಳ್ಳಬಹುದು. ದೀಪಗಳ ಪ್ರಖರ ಬೆಳಕಿನಲ್ಲಿ ಎಂತಹ ಹೇಡಿಯೂ ಕೂಡ ಮಹಾ ಪರಾಕ್ರಮಶಾಲಿಯಾಗಿ ಬೆಳಗುತ್ತಾನೆ. ಇಡೀ ಜಗತ್ತು ತನ್ನನ್ನೇ ಬೆರಗುಗಣ್ಣಿನಿಂದ ನೋಡುತ್ತಿರು ವಾಗ ಯಾರ ಹೃದಯ ತಾನೆ ಉಬ್ಬದಿರದು ! ಯಾರು ತಾನೆ ತಮ್ಮ ಅತ್ಯುನ್ನತ ಸಿದ್ಧಿಯ ಮಟ್ಟ ಕ್ಕೇರಲಾರರು ! ಆದರೆ ನನ್ನ ದೃಷ್ಟಿಯಲ್ಲಿ, ತನ್ನ ಪಾಲಿನ ಕರ್ತವ್ಯವನ್ನು ಕ್ಷಣದಿಂದ ಕ್ಷಣಕ್ಕೆ, ಘಳಿಗೆಯಿಂದ ಘಳಿಗೆಗೆ ಮೌನವಾಗಿ, ನಿರಂತರವಾಗಿ ಮಾಡಿಕೊಂಡುಹೋಗುತ್ತಿರುವ ಒಂದು ಕೀಟವೇ ಹೆಚ್ಚಿನ ಮಹತ್ವವುಳ್ಳದ್ದಾಗಿ ಕಂಡುಬರುತ್ತದೆ.”</p>
  <p>ಹಡಗು ಮುಂದೆಮುಂದೆ ಸಾಗುತ್ತಿದ್ದಂತೆ ಹೊಸಹೊಸ ಸ್ಥಳಗಳನ್ನು ಹಾದು ಹೋಗುತ್ತಿದ್ದಂತೆ ಸ್ವಾಮೀಜಿಯವರು ತಮ್ಮ ಅಗಾಧ ಜ್ಞಾನಭಂಡಾರದಿಂದ ಆಯಾಸ್ಥಳಗಳಿಗೆ ಸಂಬಂಧಿಸಿದ ಹಲವಾರು ವಿಚಾರಗಳನ್ನು ತೆಗೆದು ನಿವೇದಿತೆಯ ಮುಂದೆ ಧಾರೆಹರಿಸುತ್ತಿದ್ದರು. ಇದರಿಂದ ಆಕೆಯ ಪಾಲಿಗೆ ನಿಧಿಯೊಂದು ದೊರಕಿದಂತಾಯಿತು. ಭೂಪಟದ ಮೇಲಿನ ಒಂದೊಂದು ಸ್ಥಳದಲ್ಲೂ ಆಕೆ ನೂತನ ಸೌಂದರ್ಯವನ್ನು ಕಾಣುತ್ತಿದ್ದಳು. ಹಡಗು ಇಟಲಿಯ ತೀರದಲ್ಲಿ ಸಾಗುತ್ತಿದ್ದಂತೆ ಕ್ರೈಸ್ತ ಧರ್ಮದ ಹಾಗೂ ಚರ್ಚುಗಳ ವಿಷಯ ಬಂದಿತು. ಕೊರ್ಸಿಕಾ ದ್ವೀಪದ ತೀರದ ಬಳಿ ಸಾಗುತ್ತಿರುವಾಗ, ಯುದ್ಧವೀರನಾದ ನೆಪೋಲಿಯನ್ನನಿಗೆ ಜನ್ಮವಿತ್ತ ಆ ಸ್ಥಳವನ್ನು ಬಣ್ಣಿಸಿದರು ಸ್ವಾಮೀಜಿ.</p>
  <p>ಸ್ವಾಮೀಜಿಯವರ ಈ ಮಾತುಗಳೆಲ್ಲವೂ ಕೇವಲ ಮನರಂಜನೆಗಾಗಿ ಅಥವಾ ಕಾಲಯಾಪನೆ ಗಾಗಿ ಆಡಿದವುಗಳಲ್ಲ ; ಇಲ್ಲವೆ ನಿವೇದಿತೆಗೆ ತರಬೇತಿ ನೀಡುವುದಕ್ಕಾಗಿ ಮಾತ್ರವೇ ಹೇಳಿದಂ ಥವೂ ಆಗಿರಲಿಲ್ಲ. ಆಗಾಗ ಅವರ ಮಾತು ತಮ್ಮ ಜೀವಿತದ ಮಹೋದ್ದೇಶದ ಕಡೆಗೆ ಹೊರಳುತ್ತಿತ್ತು. ಇಂತಹ ಸಂದರ್ಭಗಳಲ್ಲಿ ನಿವೇದಿತೆ ಇನ್ನೂ ಹೆಚ್ಚಿನ ಗಮನವಿಟ್ಟು ಕಾತರತೆ ಯಿಂದ, ಅವರು ಉಚ್ಚರಿಸುವ ಪ್ರತಿಯೊಂದು ಶಬ್ದವನ್ನೂ ಹೆಕ್ಕಿ ಶೇಖರಿಸಿಕೊಳ್ಳಲು ಶ್ರಮಿಸು ತ್ತಿದ್ದಳು. ಬರಬರುತ್ತ ಆಕೆಗೆ ಒಂದು ವಿಷಯ ಮನವರಿಕೆಯಾಯಿತು–ಏನೆಂದರೆ, ಸ್ವಾಮೀಜಿ ನುಡಿಯುತ್ತಿರುವ ಹಲವಾರು ಅದ್ಭುತ ಅಮೂಲ್ಯ ನುಡಿಗಳನ್ನೆಲ್ಲ ಬರೆದಿಟ್ಟುಕೊಳ್ಳಲು, ಮುಂದೆ ಅವು ಅಸಂಖ್ಯಾತ ಜನರಿಗೆ ಚೇತೋದಾಯಕವಾಗುವಂತಾಗಲು, ತಾನೊಂದು ನಿಮಿತ್ತ ಮಾತ್ರ ಎಂದು. ಏಕೆಂದರೆ ಸ್ವಾಮೀಜಿ ನೀಡುತ್ತಿರುವ ಈ ಅಮೂಲ್ಯ ಸಂದೇಶಗಳನ್ನು ಕಾರ್ಯಗತಗೊಳಿ ಸಲು ತನ್ನೊಬ್ಬಳ ಜೀವಿತಾವಧಿಯಲ್ಲಂತೂ ಸಾಧ್ಯವೇ ಇಲ್ಲ ! ಆದರೆ ಸ್ವಾಮೀಜಿಯವರ ಭವ್ಯ ಕನಸುಗಳನ್ನು ನನಸಾಗಿಸಲು ಅವರ ರಾಷ್ಟ್ರದಲ್ಲೇ ಹಲವಾರು ಪ್ರತಿಭಾನ್ವಿತರು ಉದಯಿಸಲಿ ದ್ದಾರೆ; ಅವರಿಗೆಲ್ಲ ಈ ಭವ್ಯ ಸಂದೇಶಗಳನ್ನು ತಲುಪಿಸಲು ತಾನು ಕೇವಲ ಒಬ್ಬ ಮಧ್ಯವರ್ತಿ, ಕೇವಲ ಒಂದು ಸೇತುವೆ ಎಂಬ ಭಾವ ಅವಳಲ್ಲುಂಟಾಯಿತು. ಈ ಭಾವದಿಂದಲೇ ಅವಳು ಆ ನುಡಿಮುತ್ತುಗಳನ್ನೆಲ್ಲ ಸಂಗ್ರಹಿಸಿದಳು.</p>
  <p>ಆದರೆ ಸ್ವಾಮೀಜಿ ತಮ್ಮ ನುಡಿಮುತ್ತುಗಳ ಧಾರೆಯನ್ನು ಹರಿಯಿಸುತ್ತಿದ್ದರೆ ನಿವೇದಿತೆಗೆ ಅವನ್ನು ಆಯ್ದು ತುಂಬಿಕೊಳ್ಳಲೂ ವ್ಯವಧಾನವಿಲ್ಲ. ಆದ್ದರಿಂದ ಆಕೆ ಒಮ್ಮೊಮ್ಮೆ ಅವರನ್ನು ಬೇಡಿಕೊಳ್ಳುತ್ತಿದ್ದಳು–ತಮ್ಮ ವಾಕ್ ಪ್ರವಾಹವನ್ನು ಸ್ವಲ್ಪಕಾಲ ನಿಲ್ಲಿಸುವಂತೆ ! ತನ್ನ ಮಸ್ತಕ ದಲ್ಲಿ ತುಂಬಿಕೊಂಡ ವಿಚಾರಗಳಲ್ಲಿ ಸಾಧ್ಯವಾದಷ್ಟನ್ನು ತನ್ನ ಪುಸ್ತಕಕ್ಕಿಳಿಸಿದ ಮೇಲೆಯೇ ಅವಳಿಗೆ ಸಮಾಧಾನ. ಬಳಿಕ ಆಕೆ ಮತ್ತೆ ಸಿದ್ಧಳಾಗುತ್ತಿದ್ದಳು.</p>
  <p>ಒಂದು ದಿನ ಆಕೆ ಕೇಳಿದಳು, “ಸ್ವಾಮೀಜಿ, ಭಾರತದ ಉನ್ನತಿಗಾಗಿ ನೀವು ಆಲೋಚಿಸಿರುವ ವಿಧಾನಗಳಿಗೂ ಇತರ ಹಲವಾರು ಜನ ಬೋಧಿಸುವ ಮಾರ್ಗಗಳಿಗೂ ಇರುವ ಭೇದಗಳನ್ನು ಸ್ಥೂಲವಾಗಿ ವಿವರಿಸುವಿರಾ ?” ಆದರೆ ಸ್ವಾಮೀಜಿಯವರು ಈ ವಿವಾದಾತ್ಮಕವಾದ ವಿಷಯದ ಬಗ್ಗೆ ಏನೂ ಹೇಳಲೇ ಇಲ್ಲ. ಬದಲಾಗಿ ಇತರ ಮಾರ್ಗಗಳಲ್ಲಿ ಮುಂದುವರಿಯುತ್ತಿರುವ ಹಲ ವಾರು ಮುಖಂಡರ ವೈಯಕ್ತಿಕ ಅಂಶಗಳ ಬಗ್ಗೆಯೂ ಅವರ ಕಾರ್ಯಧೋರಣೆಗಳ ಬಗ್ಗೆಯೂ ಮೆಚ್ಚುಗೆಯನ್ನೇ ವ್ಯಕ್ತಪಡಿಸಿದರು. ಸ್ವಾಮೀಜಿ ತನ್ನ ಪ್ರಶ್ನೆಯನ್ನು ತಳ್ಳಿಹಾಕಿದರು ಎಂದುಕೊಂಡು ನಿವೇದಿತೆ ಸುಮ್ಮನಾದಳು.</p>
  <p>ಆದರೆ ಅಂದು ಸಂಜೆ ಸ್ವಾಮೀಜಿ ಇದ್ದಕ್ಕಿದ್ದಂತೆ ಅವಳ ಪ್ರಶ್ನೆಗೆ ಬಂದರು ; ಹೇಳಿದರು, “ಭಾರತೀಯರಿಗೆ ಪುನಃ ಅವರ ಮೂಢನಂಬಿಕೆಗಳನ್ನೇ ಬೋಧಿಸಲು ಪ್ರಯತ್ನಿಸುವವರನ್ನು ನಾನು ಒಪ್ಪುವುದಿಲ್ಲ. ಗತಕಾಲದ ಈಜಿಪ್ಟಿನ ಬಗ್ಗೆ ಪುರಾತತ್ವ ಶಾಸ್ತ್ರಜ್ಞನೊಬ್ಬನಿಗೆ ಇರುವ ಆಸಕ್ತಿ ಯಂತೆ ಈ ಜನರಿಗೆ ಭಾರತದ ಮೇಲಿರುವ ಆಸಕ್ತಿ ಕೇವಲ ಸ್ವಾರ್ಥಪ್ರೇರಿತವಾದದ್ದು. ಕೆಲವರು ತಾವು ಪುಸ್ತಕಗಳಲ್ಲಿ ಓದಿಕೊಂಡ ಅಥವಾ ಕನಸುಗಳಲ್ಲಿ ಕಟ್ಟಿಕೊಂಡ ಭಾರತವನ್ನು ಮತ್ತೆ ನೋಡಬಯಸಬಹುದು. ಆದರೆ ನಾನು ಮಾತ್ರ ಹಿಂದಿನ ಕಾಲದ ಒಳ್ಳೆಯ ಅಂಶಗಳೊಂದಿಗೆ ಇಂದಿನ ಈ ಆಧುನಿಕ ಯುಗದ ಒಳ್ಳೆಯ ಅಂಶಗಳೂ ಸಹಜವಾಗಿ ಸಮ್ಮಿಳಿತಗೊಳ್ಳಬೇಕೆಂದು ಬಯಸುವವನು. ಈ ಹೊಸ ಮಾರ್ಗವು ಬೆಳವಣಿಗೆಯ, ಪ್ರಗತಿಯ ಮಾರ್ಗವಾಗಬೇಕು.</p>
  <p>“ಆದ್ದರಿಂದಲೇ ನಾನು ನಮ್ಮ ಎಲ್ಲ ಶಾಸ್ತ್ರಗಳ ಪೈಕಿ ಉಪನಿಷತ್ತುಗಳನ್ನು ಮಾತ್ರವೇ ಬೋಧಿಸುವುದು. ಗಮನಿಸಿ ನೋಡಿದರೆ ನಿನಗೆ ತಿಳಿಯುತ್ತದೆ–ಉಪನಿಷತ್ತುಗಳಲ್ಲದೆ ಬೇರೆ ಯಾವ ಗ್ರಂಥವನ್ನೂ ನಾನು ಉದಾಹರಿಸಿಲ್ಲ. ಮತ್ತು ಆ ಉಪನಿಷತ್ತುಗಳಲ್ಲೂ ‘ಶಕ್ತಿ’ ಎಂಬ ಒಂದು ಭಾವನೆಯನ್ನು ಮಾತ್ರ ವಿಶೇಷವಾಗಿ ಆರಿಸಿಕೊಂಡಿದ್ದೇನೆ. ವೇದ ವೇದಾಂತಗಳ ಸಾರವೆಲ್ಲ ಆ ಒಂದು ಪದದಲ್ಲಿ ಅಡಕವಾಗಿದೆ. ಬುದ್ಧನು ಅಹಿಂಸೆಯನ್ನು ಬೋಧಿಸಿದ. ಆದರೆ ಅದೇ ಅಹಿಂಸಾತತ್ತ್ವವನ್ನೇ ಬೋಧಿಸುವುದಕ್ಕೆ ಈ ‘ಶಕ್ತಿ’ ಎಂಬುದು ಹೆಚ್ಚು ಉತ್ತಮ ಮಾರ್ಗವೆಂದು ನಾನು ಭಾವಿಸುತ್ತೇನೆ. ಏಕೆಂದರೆ ಬುದ್ಧ ಬೋಧಿಸಿದ ಅಹಿಂಸೆಯ ಹಿನ್ನೆಲೆಯಲ್ಲಿ ಭಯಂಕರ ದೌರ್ಬಲ್ಯವಿದೆ. ವಿರೋಧದ ಕಲ್ಪನೆ ಹುಟ್ಟುವುದೇ ದೌರ್ಬಲ್ಯದಿಂದ. ಒಂದು ಹನಿ ನೀರು ಮೈಮೇಲೆ ಸಿಡಿದರೆ ನಾನು ಅದರಿಂದ ತಪ್ಪಿಸಿಕೊಳ್ಳಬೇಕೆಂದೋ ಅಥವಾ ಅದನ್ನು ಶಿಕ್ಷಿಸಬೇಕೆಂದೋ ಆಲೋಚಿಸುವುದಿಲ್ಲ. ನಾನದನ್ನು ಗಣನೆಗೇ ತರುವುದಿಲ್ಲ. ಆದರೆ ಒಂದು ಸೊಳ್ಳೆಗೆ ಅದೇ ಒಂದು ಗಂಭೀರ ವಿಷಯ. ನಾನು ಎಲ್ಲ ಬಗೆಯ ಹಿಂಸೆಯನ್ನೂ ಇದೇ ದೃಷ್ಟಿಯಿಂದ ನೋಡುತ್ತೇನೆ. ಶಕ್ತಿ ಮತ್ತು ನಿರ್ಭಯತೆ–ಇದು ನನ್ನ ಸಂದೇಶ. ಸಿಪಾಯಿ ದಂಗೆಯ ಸಮಯದಲ್ಲಿ ಶತ್ರುಗಳ ಬಲಾತ್ಕಾರಕ್ಕೆ ತಲೆಬಾಗದೆ ಮೌನವಾಗಿಯೇ ಇದ್ದು, ಕಡೆಗೆ ತನ್ನನ್ನು ಇರಿದು ಕೊಂದವನನ್ನೂ ‘ನೀನೂ ಕೂಡ ಅವನೇ !’ ಎನ್ನುತ್ತ ಪ್ರಾಣಬಿಟ್ಟ ಆ ಮಹಾ ಸಾಧುಪುರುಷನೇ ನನ್ನ ಆದರ್ಶ.</p>
  <p>“ಆದರೆ ಉಪನಿಷತ್ತಿನ ಆಧಾರದ ಮೇಲೆ ನಡೆಸುವ ನನ್ನ ಈ ಕಾರ್ಯವಿಧಾನದಲ್ಲಿ ಶ್ರೀರಾಮ ಕೃಷ್ಣರ ಪಾತ್ರವೇನು ಎಂದು ನೀನು ಕೇಳಬಹುದು. ಅವರೇ ನನ್ನ ದಾರಿದೀಪ, ಮಾರ್ಗದರ್ಶಕ ! ನಮ್ಮ ಅರಿವಿಗೇ ಬಾರದೆ ಗೋಪ್ಯವಾಗಿ ಮಾರ್ಗದರ್ಶನ ನೀಡುತ್ತಿರುವವರು ಅವರೇ. ಅವರಿಗೆ ಇಂಗ್ಲೆಂಡಿನ ಬಗ್ಗೆಯಾಗಲಿ, ಇಂಗ್ಲಿಷರ ಬಗ್ಗೆಯಾಗಲಿ ಏನೇನೂ ತಿಳಿದಿರಲಿಲ್ಲ. ಆದರೆ ಅವರು ಅದ್ಭುತವಾದ ಜೀವನವನ್ನು ನಡೆಸಿದರು, ನಾನದರ ಅರ್ಥವನ್ನು ಅರಿತೆ. ಅವರು ಒಮ್ಮೆಯಾದರೂ ಒಬ್ಬರನ್ನು ಜರೆದವರಲ್ಲ, ಖಂಡಿಸಿದವರಲ್ಲ. ಒಮ್ಮೆ ನಾನು ವಾಮಾಚಾರವನ್ನು ಖಂಡಿಸುತ್ತ ಮೂರು ಗಂಟೆಗಳ ಕಾಲ ತೃಪ್ತಿಯಾಗುವಷ್ಟು ಬೈದೆ. ಅವರು ಎಲ್ಲವನ್ನೂ ಮಾತಿಲ್ಲದೆ ಕೇಳಿಸಿ ಕೊಂಡರು. ನಾನು ಮುಗಿಸಿದ ಮೇಲೆ ‘ಇರಲಿ ಇರಲಿ, ಪ್ರತಿಯೊಂದು ಮನೆಗೂ ಒಂದು ಹಿತ್ತಲ ಬಾಗಿಲು ಇರಬಹುದಲ್ಲವೆ ?’ ಎಂದರು ಆ ಮುದುಕ !</p>
  <p>“ಇಲ್ಲಿಯವರೆಗೆ ನಮ್ಮ ಹಿಂದೂಧರ್ಮಕ್ಕೆ ತಿಳಿದಿರುವುದು ಎರಡೇ ಶಬ್ದಗಳು–ತ್ಯಾಗ ಮತ್ತು ಮೋಕ್ಷ. ಇದೇ ಅದರ ದೊಡ್ಡ ದೋಷ. ಅಲ್ಲಿರುವುದು ಮೋಕ್ಷ ಮಾತ್ರ. ಗೃಹಸ್ಥರಿಗೆ ಏನೂ ದಾರಿಯೇ ಇಲ್ಲ ! ಆದರೆ ನಾನು ನೆರವಾಗಬೇಕೆಂದಿರುವುದು ಈ ಗೃಹಸ್ಥರಿಗೇ. ಏಕೆಂದರೆ ಎಲ್ಲರ ಆತ್ಮವೂ ಒಂದೇ ಅಲ್ಲವೆ ? ಪ್ರತಿಯೊಂದು ಜೀವಿಯ ಗುರಿಯೂ ಅದೇ ಅಲ್ಲವೆ ?”</p>
  <p>ಸ್ವಾಮೀಜಿಯವರ ಮಾತುಗಳನ್ನೆಲ್ಲ ಗಮನವಿಟ್ಟು ಕೇಳುತ್ತಿದ್ದ ನಿವೇದಿತಾ ಅದನ್ನು ಕುರಿತು ಬರೆಯುತ್ತಾಳೆ, “ಆ ಕ್ಷಣಕ್ಕೆ ನನಗೆ ಅನ್ನಿಸಿತು, ಮತ್ತು ಆಲೋಚಿಸದಂತೆಲ್ಲ ದೃಢವಾಯಿತು– ಏನೆಂದರೆ ನನ್ನ ಗುರುದೇವನ ಆ ಮಾತುಗಳನ್ನು ಕೇಳಿದ್ದೇ ಸಾಕು ; ನನ್ನ ಇಡೀ ಪ್ರಯಾಣ ಸಾರ್ಥಕವಾಯಿತು” ಎಂದು.</p>
  <p>ಹೀಗೆ ಸ್ವಾಮೀಜಿ ನಿವೇದಿತೆಗೆ ಅಸಂಖ್ಯಾತ ಅಮೂಲ್ಯ ವಿಷಯಗಳನ್ನು ತಿಳಿಸಿದರು. ಆದರೆ ಅವರು ಯಾವಾಗಲೂ ಇಂತಹ ಗಂಭೀರ ಚಿಂತನೆಯಲ್ಲೆ ತೊಡಗಿರುತ್ತಿದ್ದರು ಎಂದಲ್ಲ. ಸಾರ್ವ ಜನಿಕ ಜೀವನದ ಬಿಸಿಯಿಂದ ಸ್ವಲ್ಪ ಬಿಡುಗಡೆ ಹೊಂದಿದ್ದ ಅವರು ಆಗಾಗ ತಮ್ಮ ಗುರುಭಾಯಿ ಹಾಗೂ ಶಿಷ್ಯೆಯೊಡನೆ ಹಾಸ್ಯ ಚಟಾಕಿಗಳನ್ನು ಹಾರಿಸುತ್ತ ನಗುವಿನ ಲಹರಿಯಲ್ಲಿ ಈಜಾಡು ತ್ತಿದ್ದರು.</p>
  <h1>28</h1>
  <h1>“ಕ್ರಿಸ್ತನಂತಹ ವ್ಯಕ್ತಿ !”</h1>
  <p class="noindent">ನಲವತ್ತೆರಡು ದಿನಗಳ ದೀರ್ಘ ಪ್ರಯಾಣದ ನಂತರ ಜುಲೈ 31ರಂದು ಸ್ವಾಮೀಜಿಯವರ ಹಡಗು ಲಂಡನ್ನಿಗೆ ಬಂದು ಸೇರಿತು. ಆಗ ಅದು ಬೇಸಿಗೆಯ ಸಮಯ ; ಆದ್ದರಿಂದ ಅವರ ಭಕ್ತರು ಹಾಗೂ ವಿಶ್ವಾಸಿಗರಲ್ಲಿ ಬಹಳ ಮಂದಿ ವಿಹಾರಾರ್ಥವಾಗಿ ದೂರದೂರದ ಸ್ಥಳಗಳಿಗೆ ಹೊರಟುಹೋಗಿದ್ದರು. ಸ್ವಾಮೀಜಿಯವರನ್ನು ಸ್ವಾಗತಿಸಲು ಬಂದರಿನಲ್ಲಿದ್ದ ಕೆಲವೇ ಜನ ರೆಂದರೆ ನಿವೇದಿತೆಯ ತಾಯಿ ಮತ್ತು ತಂಗಿ, ಮಿಸ್ ಪ್ಯಾಸ್ಟನ್ ಎಂಬೊಬ್ಬ ಭಕ್ತೆ ಮತ್ತು ಅಮೆರಿಕದಿಂದ ಅವರನ್ನು ಭೇಟಿ ಮಾಡಲೆಂದೇ ಬಂದಿದ್ದ ಕುಮಾರಿ ಕ್ರಿಸ್ಟೀನ ಗ್ರೀನ್ಸ್ಟೈಡಲ್ ಮತ್ತು ಶ್ರೀಮತಿ ಮೇರಿ ಫಂಕೆ. ಸ್ವಾಮೀಜಿಯವರನ್ನು ಕಂಡ ಶ್ರೀಮತಿ ಫಂಕೆ ಆಮೇಲೆ ಹೇಳುತ್ತಾಳೆ, “ಸ್ವಾಮೀಜಿ ತುಂಬ ಇಳಿದುಹೋಗಿದ್ದರು, ಒಬ್ಬ ಹುಡುಗನಂತಾಗಿಬಿಟ್ಟಿದ್ದರು” ಎಂದು. ಆದರೆ ದೀರ್ಘ ಸಮುದ್ರ ಪ್ರಯಾಣದಿಂದ ಅವರ ಆರೋಗ್ಯ ಎಷ್ಟೋ ಸುಧಾರಿಸಿತ್ತು. ಶಕ್ತಿ ಉತ್ಸಾಹಗಳು ಬಹುಮಟ್ಟಿಗೆ ಹಿಂದಿರುಗಿದ್ದುವು.</p>
  <p>ಬಂದರಿನ ಬಳಿ ಸ್ವಾಮೀಜಿಯವರನ್ನು ಎದುರುಗೊಳ್ಳಲು ಅವರ ಹಳೆಯ ಸ್ನೇಹಿತ ಇ. ಟಿ. ಸ್ಟರ್ಡಿ ಇಲ್ಲದಿದ್ದುದು ಎದ್ದು ಕಾಣುತ್ತಿತ್ತು. ಆದರೆ ಅವನು ಈ ಹಿಂದೆಯೇ ಪತ್ರ ಬರೆದು ತಾನು ವೇಲ್ಸ್ ಪ್ರದೇಶಕ್ಕೆ ಹೋಗುತ್ತಿರುವುದಾಗಿಯೂ, ಆದ್ದರಿಂದ ಅವರು ಲಂಡನ್ನಿಗೆ ಬಂದಾಗ ಎದುರುಗೊಳ್ಳಲು ತಾನು ಇರುವುದಿಲ್ಲವೆಂದೂ ತಿಳಿಸಿದ್ದ. ಈ ಪತ್ರ ತಲುಪಿದಾಗ ಸ್ವಾಮೀಜಿ ಯವರಿಗೆ ಸ್ವಲ್ಪ ನಿರಾಶೆಯೇನೋ ಆಗಿತ್ತಾದರೂ ಅವರಿಗೆ ಸ್ಟರ್ಡಿಯ ಮೇಲಿದ್ದ ವಿಶ್ವಾಸವೇನೂ ಕುಂದಿರಲಿಲ್ಲ. ತಮ್ಮ ಕಾರ್ಯೋದ್ದೇಶದಲ್ಲಿ ಅವನು ಎಂದಿನ ನಿಷ್ಠೆ-ಉತ್ಸಾಹಗಳನ್ನೇ ಹೊಂದಿ ದ್ದಾನೆಂದು ಭಾವಿಸಿದ್ದರು. ಆದರೆ ಸ್ಟರ್ಡಿ ಸಂಪೂರ್ಣ ಬದಲಾಗಿದ್ದ. ಕೆಲದಿನಗಳಲ್ಲೇ ಸ್ವಾಮೀಜಿ ಯವರಿಗೆ ವಾಸ್ತವಾಂಶ ತಿಳಿದುಬಂದಾಗ ಅವರಿಗೆ ಮೊದಲು ಉಂಟಾಗಿದ್ದ ನಿರಾಶೆಯು ತೀವ್ರ ಆಘಾತವಾಗಿ ಪರಿಣಮಿಸಿತು.</p>
  <p>ಸ್ವಾಮೀಜಿ ಲಂಡನ್ನಿನಲ್ಲಿ ಸುಮಾರು ಹದಿನೈದು ದಿನ ಇದ್ದರು. ಈ ಅವಧಿಯಲ್ಲಿ ಸ್ಟರ್ಡಿ ವೇಲ್ಸ್ನಿಂದ ಮೂರು ದಿನಗಳ ಮಟ್ಟಿಗೆ ಬಂದುಹೋದ. ಆದರೆ ತನ್ನ ಗುರುವಿನ ಮುಂದೆ ಮುಖಕ್ಕೆ ಮುಖ ಕೊಟ್ಟು ಮನಸ್ಸಿನಲ್ಲಿರುವುದನ್ನೆಲ್ಲ ಹೇಳಲಾರದೆಹೋದ. ಆದರೆ ಏನೋ ಹದಗೆಟ್ಟಿದೆ ಎಂಬುದು ಸ್ವಾಮೀಜಿಯವರಿಗೆ ಅರ್ಥವಾಗುತ್ತಿತ್ತು. ಮುಂದೆ ಅವರು ಅಮೆರಿಕೆಗೆ ತೆರಳಿದ ಮೇಲೆ ಸ್ಟರ್ಡಿ ಅವರಿಗೊಂದು ಪತ್ರ ಬರೆದು ತನ್ನೆಲ್ಲ ಸಿಟ್ಟನ್ನೂ ಕಾರಿದ. ವಿವೇಕಾನಂದರ ಹಾಗೂ ಅವರ ಸಹ ಸಂನ್ಯಾಸಿಗಳ ಜೀವನಕ್ರಮವನ್ನೂ ಅವರ ಬೋಧನೆಗಳನ್ನೂ ತೀವ್ರವಾಗಿ ಖಂಡಿಸಿದ. ಈ ವಿಷಯವಾಗಿ ಆಗಲೆ ನಿವೇದಿತಾ, ಸ್ಟರ್ಡಿ ಹಾಗೂ ಇತರ ಪಾಶ್ಚಾತ್ಯ ಶಿಷ್ಯರ ನಡುವೆ ಬೇಕಾದಷ್ಟು ಪತ್ರವ್ಯವಹಾರ ನಡೆದಿತ್ತು. ಮತ್ತು ಆಮೇಲೂ ಮುಂದುವರಿಯಿತು. ಸ್ವಾಮೀಜಿ ಹಾಗೂ ಅವರ ಗುರುಭಾಯಿಗಳ ಸಂನ್ಯಾಸದ ಹಾಗೂ ವೈರಾಗ್ಯದ ಪುಜುತ್ವವನ್ನೇ ಸ್ಟರ್ಡಿ ಶಂಕಿಸಿದ್ದ. ಅವನು ಇಂತಹ ತೀವ್ರ ಆರೋಪಗಳನ್ನು ಮಾಡಿದರೂ ಸ್ವಾಮೀಜಿ ಶಾಂತ ವಾಗಿಯೇ ಅವುಗಳಿಗೆಲ್ಲ ಉತ್ತರಿಸಿದರು. ಆದರೆ ಸ್ಟರ್ಡಿ ಸಂಪೂರ್ಣ ಕುರುಡನಾಗಿಬಿಟ್ಟಿದ್ದ. ಕಡೆಗೆ ಸ್ವಾಮೀಜಿ ಈ ಎಲ್ಲ ಅಹಿತಕರ ವ್ಯವಹಾರಗಳಿಗೂ ಮಂಗಳ ಹಾಡುವ ಪತ್ರವೊಂದನ್ನು ಬರೆದರು, “ಸ್ಟರ್ಡಿ, . . . ಅಮರಪ್ರೇಮದ, ಅಳಿವಿಲ್ಲದ ವಿಶ್ವಾಸದ ಆ ನನ್ನ ಭಾರತವಿನ್ನೂ ಜೀವಂತವಾಗಿದೆ. ಸಂಪ್ರದಾಯಗಳು ಮಾತ್ರವಲ್ಲದೆ ಪ್ರೀತಿ ವಿಶ್ವಾಸ ಸ್ನೇಹಗಳು ಎಂದೆಂದೂ ಬದಲಾಗದ ಆ ಸನಾತನ ಭಾರತವಿನ್ನೂ ಉಳಿದುಕೊಂಡಿದೆ. ಆ ಭಾರತದ ಕೇವಲ ಒಬ್ಬ ಶಿಶುವಾದ ನಾನು ನಿನ್ನನ್ನು ಪ್ರೀತಿಸುತ್ತೇನೆ,–ಭಾರತೀಯ ಹೃದಯದಿಂದ ಪ್ರೀತಿಸುತ್ತೇನೆ, ಈಗ ಆವರಿಸಿಕೊಂಡಿರುವ ಭ್ರಮೆ ಯಿಂದ ನಿನ್ನನ್ನು ಮುಕ್ತನನ್ನಾಗಿಸಲು ನಾನು ಸಾವಿರ ಬಾರಿ ಜನ್ಮವೆತ್ತಲೂ ಸಿದ್ಧನಿದ್ದೇನೆ.”</p>
  <p>ಹೀಗೆ ಸ್ವಾಮೀಜಿಯವರಿಂದ ದೂರವಾದ ಇಂಗ್ಲಿಷ್ ಸ್ನೇಹಿತರು ಸ್ಟರ್ಡಿಯಲ್ಲದೆ ಇನ್ನೂ ಕೆಲವರಿದ್ದರು. ಆ ವರ್ಷದ ಮೊದಲ ಭಾಗದಲ್ಲಿ ಸ್ವಾಮೀಜಿಯವರನ್ನು ಕಾಣಲೆಂದೇ ಭಾರತಕ್ಕೆ ಬಂದು, ಬೇಲೂರು ಮಠದ ಸ್ಥಾಪನಾಕಾರ್ಯದಲ್ಲಿ ಆರ್ಥಿಕವಾಗಿ ಬಹಳಷ್ಟು ನೆರವಾದ ಮಿಸ್ ಮುಲ್ಲರಳೂ ಈಗ ಅವರಿಗೆ ವಿರುದ್ಧವಾಗಿದ್ದಳು. ಅವಳು ಭಾರತದಿಂದ ಇಂಗ್ಲೆಂಡಿಗೆ ಮರಳು ವಾಗಲೇ ಅವರೊಂದಿಗಿನ ತನ್ನ ಸಂಬಂಧವನ್ನು ಕಡಿದುಕೊಂಡುಬಿಟ್ಟಳು. ಅಲ್ಲದೆ ಅದನ್ನು ಪತ್ರಿಕೆಗಳಲ್ಲೂ ಘೋಷಿಸಿದಳು. ಇದನ್ನು ಕಂಡು ಶ್ರೀ ಸೇವಿಯರರು ಪತ್ರವೊಂದರಲ್ಲಿ ಬರೆಯು ತ್ತಾರೆ–“ಮಿಸ್ ಮುಲ್ಲರ್ ತನ್ನ ಮೂರ್ಖತನವನ್ನು ಪತ್ರಿಕೆಗಳಲ್ಲಿ ಜಾಹೀರಾತು ಮಾಡಬೇಕಾ ಗಿತ್ತೆ !” ಹೀಗೆ ತಮ್ಮ ಕಾರ್ಯದಲ್ಲಿ ಬಹಳಷ್ಟು ನೆರವಾಗಿದ್ದ ವ್ಯಕ್ತಿಯೊಬ್ಬಳು ತಮ್ಮಿಂದ ದೂರವಾದುದು ಸ್ವಾಮೀಜಿಯವರಿಗೆ ತುಂಬ ನಿರಾಶೆಯನ್ನೇ ಉಂಟುಮಾಡಿತೆನ್ನಬೇಕು.</p>
  <p>ಸ್ವಾಮೀಜಿಯವರಿಂದ ಪ್ರಭಾವಿತಳಾದ ಮಿಸ್ ಮುಲ್ಲರ್ ಎಷ್ಟು ರಭಸದಿಂದ ಅನುಸರಿಸಿ ಬಂದಳೋ ಅಷ್ಟೇ ರಭಸದಿಂದ ಹೊರಟುಹೋದಳು. ವಿಶ್ವಾಸದ ಮನೋಭಾವವನ್ನು ಶಾಶ್ವತ ವಾಗಿ ಉಳಿಸಿಕೊಳ್ಳುವುದು ಸುಲಭದ ಮಾತೇನಲ್ಲ. ಹೀಗೆಯೇ ಸ್ವಾಮೀಜಿಯವರ ಮೇಲಣ ಭಕ್ತಿವಿಶ್ವಾಸಗಳು ತಣ್ಣಗಾದ ಆಂಗ್ಲ ಅನುಯಾಯಿಗಳಲ್ಲಿ ಇನ್ನೊಬ್ಬಳೆಂದರೆ ಶ್ರೀಮತಿ ಆ್ಯಷ್ಟನ್ ಜಾನ್ಸನ್ ಎಂಬವಳು. ಇವಳ ದೃಷ್ಟಿಯಲ್ಲಿ, ಆಧ್ಯಾತ್ಮಿಕ ವ್ಯಕ್ತಿಗಳೆನ್ನಿಸಿಕೊಂಡವರು ಕಾಯಿಲೆ ಬೀಳಲೇಬಾರದು. ಇದು ಆಗಿನ ಕಾಲದಲ್ಲಿ ವಿಶೇಷವಾಗಿ ಪ್ರಚಲಿತವಿದ್ದ ಭಾವನೆ. ಈಗ ಸ್ವಾಮೀಜಿಯವರಲ್ಲಿ ಬಗೆಬಗೆಯ ಕಾಯಿಲೆಗಳಿಂದಾಗಿ ಮೊದಲಿನ ಶರೀರಸೌಷ್ಠವವನ್ನು ಕಾಣದ ಶ್ರೀಮತಿ ಜಾನ್ಸನ್ ಅವರನ್ನು ದೂರೀಕರಿಸಿಬಿಟ್ಟಳು. ಅವರು ಹಿಂದೆ ಅಮೆರಿಕದಲ್ಲಿ ಬಳಿಕ ಇಂಗ್ಲೆಂಡಿನಲ್ಲಿ, ಮತ್ತೆ ಭಾರತದಲ್ಲಿ ನಡೆಸಿದ ಕಠಿಣತಮ ಚಟುವಟಿಕೆಗಳನ್ನೆಲ್ಲ ಆಕೆ ಪರಿಗಣಿಸಲೇ ಇಲ್ಲ. ಸ್ವಾಮೀಜಿಯವರು ಕಾರ್ಯವೆಸಗಿದ ಪರಿಯಲ್ಲಿ ಎಂತಹ ಭೀಮಕಾಯನೂ ಬಳಲಿ ಬೆಂಡಾಗಿ ಬಿದ್ದು ಹೋಗುವುದೇ ಖಂಡಿತ. ಅವರದೂ ಮನುಷ್ಯ ಶರೀರವಲ್ಲವೆ ! ಅಲ್ಲದೆ ಸ್ವಾಮೀಜಿಯವರೇ ಹೇಳುತ್ತಿದ್ದರು, ತಾವು ನಲವತ್ತನ್ನು ದಾಟುವುದಿಲ್ಲ ಎಂದು. ಆದರೆ ಶ್ರೀಮತಿ ಜಾನ್ಸನ್ರಂಥವರು ಭಾವಿಸುತ್ತಾರೆ, ಆಧ್ಯಾತ್ಮಿಕ ವ್ಯಕ್ತಿ ಕಾಯಿಲೆ ಬೀಳಬಹುದೆ ? ಎಂದು. ಇಂಥದನ್ನೆಲ್ಲ ಮನಗಂಡೇ ಸ್ವಾಮೀಜಿ ಮುಂದೆ ಹೇಳುತ್ತಾರೆ, “ಆಲದ ಮರವೊಂದು ಆರೋಗ್ಯ ವಾಗಿ ಸಾವಿರ ವರ್ಷ ಬದುಕಬಹುದು. ಆದರೆ ಕೊನೆಗೂ ಅದೊಂದು ಆಲದ ಮರ ಮಾತ್ರ !”</p>
  <p>ಲಂಡನ್ನಿನಲ್ಲಿ ತಮ್ಮ ಕಾರ್ಯವು ಹೆಚ್ಚು ಕಡಿಮೆ ಸ್ಥಗಿತಗೊಂಡಿದೆ ಎಂಬುದನ್ನು ಸ್ವಾಮೀಜಿ ಹಿಂದೆಯೇ ಮನಗಂಡಿದ್ದರು. ಈಗ ತಮ್ಮ ಅನೇಕ ವಿಶ್ವಾಸೀ ಸ್ನೇಹಿತರು ಸಂಪೂರ್ಣ ದೂರವಾ ಗಿರುವುದನ್ನು ಕಂಡ ಸ್ವಾಮೀಜಿ ಇಂಗ್ಲೆಂಡಿನಿಂದ ಹೊರಟ ಮೇಲೆ ತಮ್ಮೊಬ್ಬ ಶಿಷ್ಯೆಗೆ ಬರೆಯು ತ್ತಾರೆ, “ಬಹುಶಃ ಇಂಗ್ಲೆಂಡಿನ ಕಾರ್ಯಕಲಾಪಗಳೆಲ್ಲ ಮುರಿದುಬಿದ್ದಂತೆಯೇ ! ಅಲ್ಲಿನ ನನ್ನ ಸ್ನೇಹಿತರೆಲ್ಲ <span class="en">‘Shaky’ (</span>ಅಸ್ಥಿರ) ಆಗಿದ್ದಾರೆ–ಸ್ಟರ್ಡಿಯೂ ಸಹ.” (ಇಂಗ್ಲಿಷಿನಲ್ಲಿ ಸ್ಟರ್ಡಿ ಎಂದರೆ ಸ್ಥಿರ-ದೃಢ ಎಂದರ್ಥ.)</p>
  <p>ಹೀಗೆ ಸ್ವಾಮೀಜಿಯವರಿಂದ ದೂರವಾದವರೆಂದರೆ ಸ್ಟರ್ಡಿ, ಮಿಸ್ ಮುಲ್ಲರ್ ಇವರು ಮಾತ್ರವಲ್ಲ, ಮುಂದೆ ಅವರ ಅಮೆರಿಕನ್ ಅನುಯಾಯಿಗಳಾದ ಸ್ವಾಮಿ ಅಭಯಾನಂದಾ (ಮಿಸ್ ಮೇರಿ ಲೂಯಿಸ್) ಮೊದಲಾದವರು ಬೇರೆಬೇರೆ ಕಾರಣಗಳಿಂದಾಗಿ ಅವರಿಂದ ದೂರವಾದರು. ಇದೆಲ್ಲವೂ ಸ್ವಾಮೀಜಿಯವರಿಗೆ ನಿರಾಶೆಯನ್ನುಂಟುಮಾಡಿತು ಎಂಬುದೇನೋ ನಿಜವೆ. ಆದರೆ ಒಂದು ಮುಖ್ಯ ಅಂಶವನ್ನು ನಾವಿಲ್ಲಿ ಗಮನಿಸಬೇಕು. ಏನೆಂದರೆ, ತಮ್ಮ ಈ ಎಲ್ಲ ಅನುಯಾಯಿ ಗಳಲ್ಲೂ ಅವರು ಇಂತಹ ದೌರ್ಬಲ್ಯಗಳನ್ನು ಬಹಳ ಹಿಂದೆಯೇ ಗುರುತಿಸಿದ್ದರು ಎಂಬುದು. ಆಯಾ ಶಿಷ್ಯರಿಗೂ ಇತರರಿಗೂ (ಅವರು ತಿರುಗಿಬೀಳುವುದಕ್ಕೆ ಬಹಳಷ್ಟು ಮೊದಲೇ) ಸ್ವಾಮೀಜಿ ಬರೆದ ಕೆಲವು ಪತ್ರಗಳಿಂದ ಇದು ಸ್ಪಷ್ಟವಾಗುತ್ತದೆ. ಉದಾಹರಣೆಗೆ, ಮಿಸ್ ಹೆನ್ರಿಟಾ ಮುಲ್ಲರಳು ಮಹಾ ಹಟಮಾರಿಯೂ ಗರ್ವಿಷ್ಠಳೂ ಆಗಿದ್ದಳು. ಅಲ್ಲದೆ ಅವಳು ತನ್ನ ಹಣದಿಂದ ಏನನ್ನು ಬೇಕಾದರೂ ಕೊಳ್ಳಬಹುದು ಎಂದು ನಂಬಿದ್ದಳು. ಅವಳಲ್ಲಿ ಇತರ ಸದ್ಗುಣಗಳೇನೇ ಇದ್ದರೂ ಈ ಅಹಂಕಾರದಿಂದಾಗಿ ಅವಳೊಂದಿಗೆ ಯಾರೂ ಇರುವಂತಿರಲಿಲ್ಲ. ಆದ್ದರಿಂದಲೇ ಸ್ವಾಮೀಜಿ ಯವರು ನಿವೇದಿತೆ ಭಾರತಕ್ಕೆ ಬರುವ ಮೊದಲೇ ಅವಳಿಗೆ ಎಚ್ಚರಿಕೆ ನೀಡಿದ್ದರು, “ನೀನು ಮಿಸ್ ಮುಲ್ಲರಳ ರೆಕ್ಕೆಯ ಕೆಳಗೆ ನಿಲ್ಲುವಂತಿಲ್ಲ !” ಎಂದು. ಅಂತೆಯೇ ಸ್ಟರ್ಡಿ, ಲ್ಯಾಂಡ್ಸ್ಬಗ್R, ಮೇರಿ ಲೂಯಿಸ್ ಮೊದಲಾದವರ ವಿಚಾರದಲ್ಲೂ ಕೂಡ. ಎಂದಮೇಲೆ ಅವರನ್ನೆಲ್ಲ ಸ್ವಾಮೀಜಿ ಒಮ್ಮೆಗೇ ಏಕೆ ದೂರ ಮಾಡಿಬಿಡಲಿಲ್ಲ ಎಂಬ ಸಂದೇಹವೇಳಬಹುದು. ಈಗ ನಾವಿಲ್ಲಿ ಮತ್ತೊಂದು ಅಂಶವನ್ನೂ ಪರಿಗಣಿಸಬೇಕಾಗುತ್ತದೆ. ಏನೆಂದರೆ ಅವರಿಂದ ದೂರವಾದವರೂ ಕೂಡ ಒಂದು ಸಮಯದಲ್ಲಿ ಅವರ ನಿಷ್ಠಾವಂತ ಬೆಂಬಲಿಗರಾಗಿ ದುಡಿದು ಮಹತ್ತರವಾದ ಸೇವೆಯನ್ನು ಸಲ್ಲಿಸಿದರು ಎಂಬುದು. ಉದಾಹರಣೆಗೆ ಮಿಸ್ ಮುಲ್ಲರ್ ಉದಾರವಾಗಿ ನೀಡಿದ 39,0ಂಂ ರೂಪಾಯಿಗಳಿಂದಲೇ ಅಲ್ಲವೆ ಬೇಲೂರು ಮಠದ ಆ ವಿಶಾಲ ನಿವೇಶನವನ್ನು ಕೊಂಡುಕೊಳ್ಳಲು ಸಾಧ್ಯವಾದುದು ? ತನ್ಮೂಲಕ ಶ್ರೀರಾಮಕೃಷ್ಣ ಮಹಾಸಂಘಕ್ಕೆ ಆಧಾರವೊದಗಿ ದುದು ? ಅದಕ್ಕೆ ಪ್ರತಿಯಾಗಿ ಸ್ವಾಮೀಜಿಯವರು ಆಕೆಗೆ ತಮ್ಮ ಶ್ರೇಷ್ಠತಮ ಆಧ್ಯಾತ್ಮಿಕತೆಯನ್ನೇ ಧಾರೆಯಾಗಿ ಎರೆದರೆಂಬುದು ಬೇರೆ ವಿಚಾರ. (ಮಿಸ್ ಮುಲ್ಲರಳಿಗೆ ಸ್ವಾಮೀಜಿಯವರ ಬಗ್ಗೆ ವೈಯಕ್ತಿಕವಾಗಿ ಅವರ ವಿಶ್ವಾಸಗಳಿನ್ನೂ ಇದ್ದುವೆಂಬುದು ಮುಂದೆ ಆಕೆ ಬರೆದ ಒಂದು ಪತ್ರ ದಿಂದ ವಿದಿತವಾಯಿತು).</p>
  <p>ಆದರೆ ಸ್ವಾಮೀಜಿಯವರಿಗೆ ಹೀಗೆ ನಿರಾಶಾದಾಯಕವಾದ ಆಘಾತಗಳಾದರೂ ಅವರ ವ್ಯಕ್ತಿತ್ವದ ಉಜ್ವಲತೆ ಮಾತ್ರ ಕುಂದಲಿಲ್ಲ. ಉತ್ಸಾಹ ಕರಗಲಿಲ್ಲ. ಅವರ ದರ್ಶನಾರ್ಥಿಗಳಾಗಿ ಬಂದ ಪ್ರತಿಯೊಬ್ಬರೂ ಅವರಿಂದ ನಿರಂತರ ಹೊರಹೊಮ್ಮುತ್ತಿದ್ದ ಆತ್ಮಶಕ್ತಿಯ ಪ್ರಕಾಶವನ್ನು ಕಾಣದಿರುತ್ತಿರಲಿಲ್ಲ.</p>
  <p>ಲಂಡನ್ನಿಗೆ ಆಗಮಿಸಿದ ಮೊದಲ ದಿನ ನಗರದಲ್ಲಿಯೇ ಇಳಿದುಕೊಂಡ ಸ್ವಾಮೀಜಿ ಮರುದಿನ ಹೊರವಲಯದಲ್ಲಿರುವ ವಿಂಬಲ್ಡನ್ನಿಗೆ ತೆರಳಿದರು. ಅಲ್ಲಿ ನಿವೇದಿತೆಯ ಸೋದರಿ ಮೇ ನೋಬೆಲ್ ಅವರಿಗಾಗಿ ವಸತಿಗೃಹವೊಂದನ್ನು ಏರ್ಪಡಿಸಿದ್ದಳು. ಅದೊಂದು ತುಂಬ ಪ್ರಶಾಂತ ವಾದ ಸ್ಥಳ. ಇಲ್ಲಿ ಅವರು ತುಂಬ ಶಾಂತಿಯಿಂದ ಕೆಲದಿನಗಳವರೆಗೆ ಇದ್ದರು. ಲಂಡನ್ನಿಗೆ ತಲುಪಿದಾಗ ಅವರು ಆರೋಗ್ಯದಿಂದಲೇ ಇದ್ದರೂ ಈಗ ಅದು ಮತ್ತೆ ಕೆಡಲಾರಂಭಿಸಿತು. ಆದ್ದರಿಂದ ಅವರು ಹೆಚ್ಚು ವಿಶ್ರಾಂತಿಯಲ್ಲೇ ಇರಬೇಕಾಯಿತು. ಅಲ್ಲದೆ ಅದು ಬೇಸಿಗೆಯ ರಜೆಯ ಸಮಯವಾದ್ದರಿಂದ ಸಾರ್ವಜನಿಕ ಕಾರ್ಯಕ್ರಮಗಳನ್ನು ಇಟ್ಟುಕೊಳ್ಳುವಂತೆಯೇ ಇರಲಿಲ್ಲ. ಹಿಂದೆ ಅವರನ್ನು ಮುತ್ತುತ್ತಿದ್ದ ಜನಸಮುದಾಯದ ಪೈಕಿ ಕೆಲವರು ಮಾತ್ರ ಹಿಂದಿನ ವಿಶ್ವಾಸ-ಶ್ರದ್ಧೆಗಳಿಂದ ಅವರಲ್ಲಿಗೆ ಬಂದು ಹೋಗುತ್ತಿದ್ದರು.</p>
  <p>ಈ ದಿನಗಳಲ್ಲಿ ನಿವೇದಿತೆಯ ಕುಟುಂಬವರ್ಗದವರು ಸ್ವಾಮೀಜಿಯವರೊಂದಿಗೆ ನಿಕಟ ಸಂಪರ್ಕಕ್ಕೆ ಬರಲು ಸಾಧ್ಯವಾಯಿತು. ಇದರಿಂದ ಸ್ವಾಮೀಜಿಯವರ ಮೇಲಿನ ಅವರ ಭಕ್ತಿ ವಿಶ್ವಾಸ ಇನ್ನಷ್ಟು ಗಾಢವಾಯಿತು. ಅವರೆಲ್ಲ ಸ್ವಾಮೀಜಿಯವರಿಗೆ ಮಂಡಿಯೂರಿ ನಮಸ್ಕರಿಸುವು ದನ್ನು ಕಂಡಾಗಲಂತೂ ನಿವೇದಿತೆಗೆ ಆಶ್ಚರ್ಯಾನಂದ. ಸ್ವಾಮೀಜಿ ತಮ್ಮ ಉಜ್ವಲ ವಾಕ್ಲಹರಿ ಯಿಂದ ಅವರೆಲ್ಲರನ್ನೂ ಮಂತ್ರಮುಗ್ಧರನ್ನಾಗಿಸಿದರು, ಅವರೆಲ್ಲರ ಹೃದಯವನ್ನು ಮಿಡಿದರು. ಶೀಘ್ರದಲ್ಲಿಯೇ ವಿವಾಹವಾಗಲಿದ್ದ ನಿವೇದಿತೆಯ ತಂಗಿ ಮೇ ನೋಬೆಲ್ಲಳಿಗೂ ಕೂಡ ತನ್ನ ಅಕ್ಕನಂತೆಯೇ ತಾನೂ ತನ್ನ ಜೀವನವನ್ನು ಸ್ವಾಮೀಜಿಯವರಿಗೆ ಅರ್ಪಿಸಿ ಅವರನ್ನು ಹಿಂಬಾಲಿ ಸುವ ಉತ್ಕಟೇಚ್ಛೆ ಉಂಟಾಯಿತು ! ನಿವೇದಿತೆಯ ಹದಿವಯಸ್ಕ ಸೋದರ ರಿಚ್ಮಂಡ್ನಿಗೆ ಸ್ವಾಮೀಜಿ ‘ಕ್ರಿಸ್ತನಂತಹ ವ್ಯಕ್ತಿ’ಯಾಗಿ ತೋರಿದರು. ಮುಂದೆ ಅವನು ಅವರ ಬಗ್ಗೆ ಬರೆಯು ತ್ತಾನೆ :</p>
  <p>“ನನ್ನ ಅಕ್ಕ ಅವರ ಕರೆಗೆ ಓಗೊಟ್ಟು ಹೋದುದರಲ್ಲಿ ಅಚ್ಚರಿಯೇನೂ ಇಲ್ಲ. ಏಕೆಂದರೆ ನಾನೂ ಕೂಡ ಅವರನ್ನು ಕಂಡವನು, ಅವರ ಶಕ್ತಿಯನ್ನು ಅರಿತವನು. ಸ್ವಾಮೀಜಿಯವರನ್ನು ಕಂಡು ಅವರ ಮಾತುಗಳನ್ನು ಕೇಳಿದ ಯಾರೇ ಆದರೂ ಪ್ರಭಾವಿತರಾಗಲೇ ಬೇಕು. ಸ್ವಾಮೀಜಿ ಸತ್ಯವನ್ನೇ ನುಡಿಯುತ್ತಿದ್ದಾರೆಂಬುದು ಕೇಳುಗರಿಗೆ ಖಚಿತವಾಗುತ್ತಿತ್ತು. ಏಕೆಂದರೆ ಅವರೊಬ್ಬ ಪಂಡಿತನಂತಾಗಲಿ ಪಾದ್ರಿಯಂತಾಗಲಿ ಮಾತನಾಡುತ್ತಿರಲಿಲ್ಲ ; ಅದು ಅಷ್ಟು ಅಧಿಕಾರಯುತ ವಾಗಿತ್ತು. ಅವರ ಮಾತುಗಳಲ್ಲಿ ಒಂದು ನಿಶ್ಚಿತತೆಯಿತ್ತು. ಅವರು ತಮ್ಮ ಮಾತುಗಳನ್ನು ಕೇಳಿದವರಲ್ಲೊಂದು ಭರವಸೆಯನ್ನು ಮೂಡಿಸುತ್ತಿದ್ದರು. ಧೈರ್ಯ ತುಂಬುತ್ತಿದ್ದರು. ನನಗನ್ನಿ ಸುತ್ತದೆ, ಇದನ್ನೇ ಅವರು ನನ್ನ ಸೋದರಿಗೂ ಮಾಡಿರಬೇಕು, ಎಂದು. ಆದ್ದರಿಂದಲೇ ಅವಳು ನಿರ್ಭಯವಾಗಿ ಅವರ ಕರೆಯನ್ನು ಮನ್ನಿಸಿದಳು. ಒಮ್ಮೆ ತನ್ನನ್ನು ಅವರಿಗೆ ಒಪ್ಪಿಸಿಕೊಂಡಮೇಲೆ ಅವಳೆಂದೂ ಅದಕ್ಕಾಗಿ ವಿಷಾದಿಸಬೇಕಾಗಿ ಬರಲಿಲ್ಲ.”</p>
  <p>ನಿವೇದಿತೆಯ ತಾಯಿ ಮೇರಿ ನೋಬೆಲ್ ಸ್ವಾಮೀಜಿಯವರನ್ನು ತನ್ನ ಸ್ವಂತ ಮಗನೆಂದೇ ಭಾವಿಸಿ ಉಪಚರಿಸಿದಳು. ಅವರ ಬಗ್ಗೆ ಆಕೆಯ ಪ್ರೀತಿ-ಅಭಿಮಾನ ಎಷ್ಟರ ಮಟ್ಟಿಗಿತ್ತೆಂದರೆ, ಮಿಸ್ ಮುಲ್ಲರಳ ಅಪಪ್ರಚಾರದ ಮಾತುಗಳು ಅವಳ ಕಿವಿಗೆ ಬಿದ್ದಾಗ ತನಗೇ ಅಪಮಾನವಾಯಿ ತೆಂಬಂತೆ ಅವಳ ಕಣ್ಣುಗಳು ಹನಿಗೂಡಿದುವು.</p>
  <p>ಈ ವೇಳೆಗೆ, ಇಂಗ್ಲೆಂಡಿನಲ್ಲಿ ಹೆಚ್ಚು ದಿನ ನಿಲ್ಲದೆ ಕೂಡಲೇ ಹೊರಡುವಂತೆ ಸ್ವಾಮೀಜಿ ಯವರಿಗೆ ಅಮೆರಿಕದ ಭಕ್ತರಿಂದ ಪತ್ರಗಳ ಮೇಲೆ ಪತ್ರಗಳು ಬರಲಾರಂಭಿಸಿದುವು. ಆದ್ದರಿಂದ ಅವರು ತಮ್ಮಿಬ್ಬರು ಅಮೆರಿಕನ್ ಶಿಷ್ಯೆಯರ ಹಾಗೂ ತುರೀಯಾನಂದರ ಜೊತೆಗೆ ಇಂಗ್ಲೆಂಡಿ ನಿಂದ ಹೊರಡಲು ಅನುವಾದರು. ತನ್ನ ಗೃಹಕೃತ್ಯದಲ್ಲಿ ಕೆಲಕಾಲ ನೆರವಾಗಿ, ಬಳಿಕ ಭಾರತದಲ್ಲಿನ ಶಾಲೆಗೆ ಸಂಬಂಧಿಸಿದಂತೆ ಸಾಧ್ಯವಾದಷ್ಟು ಹಣ ಸಂಗ್ರಹ ಮಾಡಲು ಶ್ರಮಿಸುವಂತೆ ಅವರು ನಿವೇದಿತೆಗೆ ನಿರ್ದೇಶಿಸಿದರು. ಆಗಸ್ಟ್ 16ರಂದು ಲಂಡನ್ನಿನಿಂದ ಗ್ಲಾಸ್ಗೋಗೆ ಟ್ರೈನಿನಲ್ಲಿ ಹೋಗಿ, ಅಲ್ಲಿಂದ ಮರುದಿನ <span class="en">S. S.</span> ನ್ಯುಮಿಡಿಯನ್ ಎಂಬ ಹಡಗನ್ನೇರಿ ಅಮೆರಿಕದೆಡೆಗೆ ಸಾಗಿದರು.</p>
  <p>ಅಟ್ಲಾಂಟಿಕ್ ಸಾಗರವನ್ನು ದಾಟುವ ತಮ್ಮ ಈ ಪ್ರಯಾಣದ ಬಗ್ಗೆ ಶ್ರೀಮತಿ ಮೇರಿ ಫಂಕೆ ಬರೆಯುತ್ತಾಳೆ :</p>
  <p>“ಸಾಗರದ ಮೇಲೆ ನಾವು ಕಳೆದಂತಹ ಆ ಹತ್ತು ದಿನಗಳು ಎಂದೆಂದಿಗೂ ಮರೆಯಲಾರ ದಂಥವು. ಪ್ರತಿದಿನ ಬೆಳಿಗ್ಗೆ ಗೀತಾಪಾರಾಯಣ ಮತ್ತು ಗೀತಾಧ್ಯಯನದಲ್ಲಿ ತೊಡಗಿರುತ್ತಿದ್ದೆವು. ಅಲ್ಲದೆ ಸ್ವಾಮೀಜಿಯವರು ವೇದಮಂತ್ರಗಳನ್ನು ಅಥವಾ ಇತರ ಸಂಸ್ಕೃತ ಶ್ಲೋಕಗಳನ್ನು ಪಠಿಸುತ್ತಿದ್ದರು ; ಕೆಲವೊಮ್ಮೆ (ನಿವೇದಿತೆಗಾಗಿ) ಸಂಸ್ಕೃತದ ಕಥೆಗಳನ್ನು ಅನುವಾದಿಸುತ್ತಿದ್ದರು. ಸಮುದ್ರ ಬಹಳ ಶಾಂತವಾಗಿತ್ತು. ರಾತ್ರಿಯ ವೇಳೆಯಲ್ಲಿ ಬೆಳದಿಂಗಳಂತೂ ಮೈಮರೆಸು ವಂತಿತ್ತು. ಆ ಬೆಳಕಿನಲ್ಲಿ ಸ್ವಾಮೀಜಿ ಹಡಗಿನ ಡೆಕ್ಕಿನ ಮೇಲೆ ಅತ್ತಿಂದಿತ್ತ ಓಡಾಡುತ್ತಿದ್ದರೆ ಅವರ ಮನೋಹರ-ಗಂಭೀರ ವ್ಯಕ್ತಿತ್ವವು ಇನ್ನಷ್ಟು ಶೋಭಾಯಮಾನವಾಗಿ ಕಂಡುಬರುತ್ತಿತ್ತು. ಆಗಾಗ ಅವರು ನಡೆದಾಟವನ್ನು ನಿಲ್ಲಿಸಿ ನಮ್ಮೊಡನೆ ಪ್ರಕೃತಿ ಸೌಂದರ್ಯದ ಬಗ್ಗೆ ಬಣ್ಣಿಸುತ್ತಿದ್ದರು. ‘ಈ ಮಾಯೆಯೇ ಇಷ್ಟು ಸುಂದರವಾಗಿದ್ದರೆ ಇದರ ಹಿಂದಿರುವ ಸತ್ಯ ಇನ್ನೆಷ್ಟು ಸುಂದರವಾಗಿರ ಬಹುದೆಂದು ಆಲೋಚಿಸು !’ ಎಂದು ಅವರು ಉದ್ಗರಿಸುತ್ತಿದ್ದರು.</p>
  <p>“ಒಂದು ರಾತ್ರಿಯಂತೂ ಆಗಸದಲ್ಲಿ ಚಂದ್ರಮ ಸುಮನೋಹರ ಸುವರ್ಣವರ್ಣದಿಂದ ಕೂಡಿ ಪೂರ್ಣಕಾಂತಿಯಿಂದ ಬೆಳಗುತ್ತಿದ್ದ. ಆ ರಾತ್ರಿಯು ಮಂಕು ಕವಿಸುವಂತಹ ಮೋಹಕತೆ ಯಿಂದ ಕೂಡಿತ್ತು. ಈ ದಿವ್ಯ ಸುಂದರ ದೃಶ್ಯದ ಸೊಬಗನ್ನು ಹೀರುತ್ತ ಬಹಳ ಹೊತ್ತು ಮೌನವಾಗಿ ನಿಂತಿದ್ದ ಸ್ವಾಮೀಜಿ ಇದ್ದಕ್ಕಿದ್ದಂತೆ ನಮ್ಮತ್ತ ತಿರುಗಿ, ಆಗಸ-ಸಾಗರಗಳನ್ನು ತೋರಿಸುತ್ತ ಹೇಳಿದರು : ‘ಕವಿತೆಯ ಸಾರಸರ್ವಸ್ವವೇ ಅಲ್ಲಿರುವಾಗ ಕವನವನ್ನು ಹಾಡಬೇಕೇಕೆ ?’</p>
  <p>“ನಾವು ನ್ಯೂಯಾರ್ಕನ್ನು ಬಹಳ ಬೇಗ ತಲುಪಿಬಿಟ್ಟೆವು ಎನ್ನಿಸಿತು. ಗುರುದೇವನ ಸಾಮೀಪ್ಯ ದಲ್ಲಿ ಕಳೆದ ಆ ಪವಿತ್ರ ಹತ್ತುದಿನಗಳಿಗೆ ನಾವೆಷ್ಟು ಕೃತಜ್ಞರಾಗಿದ್ದರೂ ಸಾಲದು ಎಂಬ ಭಾವನೆ ನಮ್ಮಲ್ಲಿ ತುಂಬಿತ್ತು.”</p>
  <p>ದಿವ್ಯ ಪುರುಷರ ಸಹವಾಸದ ಮಹಿಮೆ ಮಹತ್ವಗಳನ್ನು ಹಲವರು ಅರಿಯದೆ ಹೋಗಬಹುದು. ಆದರೆ ಅರಿತವರ ಆನಂದವನ್ನು ಅಳೆಯಬಲ್ಲವರಾರು !</p>
</html>
