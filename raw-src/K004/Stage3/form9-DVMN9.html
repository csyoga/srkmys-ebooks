<?xml version="1.0"?>
<html>
  <p class="noindent">ಅವರೇ ಸ್ವತಃ ಶುಚಿಗೊಳಿಸುವಂತೆ ನಿರ್ದೇಶಿಸಿದರು. ಇವರ ನಿಷ್ಠಾಯುತ ಸೇವೆಯ ಮೂಲಕ ಪ್ಲೇಗ್ ರೋಗಿಗಳಿಗೆ ಸಿಕ್ಕಿದ ಸಮಾಧಾನ ಅಪರಿಮಿತ. ಅಲ್ಲದೆ ಸ್ವಾಮೀಜಿ ರೋಗಪರಿಹಾರಕ್ಕಾಗಿ ಕೈಗೊಂಡ ಈ ಕಾರ್ಯಕ್ರಮದಿಂದಾಗಿ ಜನರಿಗೆ ಅವರಲ್ಲಿ ಹೊಸ ವಿಶ್ವಾಸವುಂಟಾಯಿತು. ವಿವೇಕಾನಂದರು ಮತ್ತು ಅವರ ಸಂಘದವರು ಕೇವಲ ಒಣವೇದಾಂತಿಗಳಲ್ಲ, ಅನುಷ್ಠಾನ ವೇದಾಂತಿಗಳು ಎಂಬುದನ್ನು ಜನರು ಮನಗಂಡರು. ಏಕೆಂದರೆ, ಪ್ರತಿಯೊಬ್ಬ ವ್ಯಕ್ತಿಯೂ ಆತ್ಮಸ್ವರೂಪಿಯೆಂದು ಹೇಳುತ್ತಿದ್ದ ಸ್ವಾಮೀಜಿಯವರು, ಜನಸಾಮಾನ್ಯರೆಲ್ಲ ಕಷ್ಟಕ್ಕೆ ಗುರಿಯಾ ದಾಗ ಅದೇ ಆತ್ಮಭಾವನೆಯಿಂದ, ಆತ್ಮೀಯ ಭಾವನೆಯಿಂದ ಪೂಜಾರೂಪದ ಸೇವೆಯನ್ನು ಮಾಡಲು ಮುಂದಾದರಲ್ಲ !</p>
  <p>ಕಲ್ಕತ್ತದಲ್ಲಿ ಪ್ಲೇಗ್ ಮಾರಿ ಶಾಂತವಾಗಿ, ನಗರವನ್ನು ಬಿಟ್ಟುಹೋಗಿದ್ದ ಜನರೆಲ್ಲ ಮನೆಗಳಿಗೆ ಹಿಂದಿರುಗುವಂತಾಗುವವರೆಗೆ ಸ್ವಾಮೀಜಿ ಕಲ್ಕತ್ತದಲ್ಲೇ ಉಳಿದುಕೊಂಡರು.</p>
  <p> </p>
  <h1>14</h1>
  <h1>ವಿಚಾರ-ವಿಹಾರ</h1>
  <p class="noindent">ಈಗ ಸ್ವಾಮೀಜಿ ತಮ್ಮ ಮುಂದಿನ ಕಾರ್ಯದತ್ತ ಗಮನ ಹರಿಸಬೇಕಾಗಿತ್ತು. ಅವರು ತಮ್ಮ ಪಾಶ್ಚಾತ್ಯ ಶಿಷ್ಯರನ್ನೆಲ್ಲ ಕರೆದುಕೊಂಡು ಹಿಮಾಲಯದ ಆಲ್ಮೋರಕ್ಕೆ ಹೋಗುವ ಯೋಜನೆ ಆಗಲೇ ಸಿದ್ಧವಾಗಿತ್ತು. ಈ ವೇಳೆಗೆ ಸೇವಿಯರ್ ದಂಪತಿಗಳು ಭಾರತದ ಪ್ರವಾಸವನ್ನು ಮುಗಿಸಿಕೊಂಡು ಆಲ್ಮೋರದಲ್ಲಿ ನೆಲಸಿದ್ದರು. ಅವರು ಸ್ವಾಮೀಜಿಯವರನ್ನು ತಮ್ಮಲ್ಲಿಗೆ ಬರುವಂತೆ ಆಹ್ವಾನಿಸುತ್ತಲೇ ಇದ್ದರು. ಅಲ್ಲದೆ ಶ್ರೀಮತಿ ಸಾರಾ ಬುಲ್ ಹಾಗೂ ಮಿಸ್ ಮೆಕ್ಲಾಡ್ರ ಕಾಶ್ಮೀರ ಪ್ರವಾಸದಲ್ಲಿ ತಾವು ಜೊತೆಗೊಡುವುದಾಗಿ ಸ್ವಾಮೀಜಿ ಮಾತುಕೊಟ್ಟಿ ದ್ದರು. ಆದ್ದರಿಂದ ಅವರು 1898ರ ಮೇ 11ರಂದು ತಮ್ಮ ಬಹುದೊಡ್ಡ ಪರಿವಾರದೊಂದಿಗೆ ಆಲ್ಮೋರದತ್ತ ಹೊರಟರು. ಆ ಪರಿವಾರದಲ್ಲಿ ಇದ್ದವರೆಂದರೆ ತುರೀಯಾನಂದರು, ನಿರಂಜನಾ ನಂದರು, ಸದಾನಂದರು, ಸ್ವರೂಪಾನಂದರು, ಶ್ರೀಮತಿ ಬುಲ್, ಸೋದರಿ ನಿವೇದಿತಾ, ಮಿಸ್ ಮೆಕ್ಲಾಡ್ ಹಾಗೂ ಶ್ರೀಮತಿ ಪ್ಯಾಟರ್ಸನ್. ಶ್ರೀಮತಿ ಪ್ಯಾಟರ್ಸನ್ ಕಲ್ಕತ್ತದಲ್ಲಿನ ಅಮೆರಿಕನ್ ರಾಯಭಾರಿಯ ಪತ್ನಿ. ಹಿಂದೆ ಸ್ವಾಮೀಜಿ ಅಮೆರಿಕದ ಬಾಲ್ಟಿಮೋರ್ ನಗರಕ್ಕೆ ಬಂದಿದ್ದಾಗ ಅವರು ಕಪ್ಪು ಬಣ್ಣದವರೆಂಬ ಕಾರಣದಿಂದ ಅಲ್ಲಿನ ಯಾವ ಹೋಟೆಲಿನಲ್ಲೂ ಅವರಿಗೆ ಪ್ರವೇಶ ಸಿಕ್ಕಿರಲಿಲ್ಲ. ಇದನ್ನು ತಿಳಿದು ಆಗ ಆ ನಗರದ ಓರ್ವ ಗಣ್ಯ ಮಹಿಳೆಯಾದ ಶ್ರೀಮತಿ ಪ್ಯಾಟರ್ಸನ್ ಅವರನ್ನು ತನ್ನ ಮನೆಗೆ ಕರೆತಂದು ಸತ್ಕರಿಸಿದ್ದಳು. ಅಂದಿನಿಂದ ಅವಳು ಅವರ ವಿಶ್ವಾಸಿಗರಲ್ಲೊಬ್ಬಳಾಗಿದ್ದಳು. ಈಗ ಸ್ವಾಮೀಜಿ ಆಲ್ಮೋರದತ್ತ ಹೊರಟಿರುವರೆಂಬ ವರ್ತಮಾನ ಸಿಕ್ಕಿದೊಡನೆಯೇ ಈಕೆ ಅವರ ಪರಿವಾರವನ್ನು ಸೇರಿಕೊಂಡಳು. ಈಗಲೂ ಕೂಡ ಅವಳ ಈ ಕೃತ್ಯ ಕಲ್ಕತ್ತದ ಇಂಗ್ಲಿಷ್ ವಲಯಗಳಲ್ಲಿ ತೀವ್ರ ಟೀಕೆಗೆ ಗುರಿಯಾಯಿತು. ಆದರೆ ಸ್ವಾಮೀಜಿಯವರೊಂದಿಗೆ ಪ್ರಯಾಣ ಮಾಡುವುದೆಂದರೆ ಅವಳ ಪಾಲಿಗೊಂದು ಪರಮ ಸೌಭಾಗ್ಯದ ವಿಷಯ. ಆದ್ದರಿಂದ ಆಕೆ ಆ ಟೀಕೆಯನ್ನೆಲ್ಲ ಲೆಕ್ಕಿಸಲಿಲ್ಲ.</p>
  <p>ಕಲ್ಕತ್ತದಿಂದ ಕಥಗೋಡಂವರೆಗೆ ಎರಡು ದಿನದ ರೈಲು ಪ್ರಯಾಣ ; ಬಳಿಕ ಅಲ್ಲಿಂದ ನೈನಿ ತಾಲ್ಗೆ ಗಾಡಿಯ ಮೂಲಕ ಪ್ರಯಾಣ. ಈ ಇಡೀ ಪ್ರಯಾಣ ಕಾಲದಲ್ಲಿ ಸ್ವಾಮೀಜಿಯವರು ಅಲ್ಲಲ್ಲಿನ ಸ್ಥಳಗಳ ವರ್ಣನೆ ಮಾಡುತ್ತಿದ್ದಾಗ ಅವರ ಅಸಾಧಾರಣ ಇತಿಹಾಸ ಪ್ರಜ್ಞೆ ಮತ್ತು ಅಗಾಧ ರಾಷ್ಟ್ರಪ್ರೇಮ ಸುವ್ಯಕ್ತವಾಗುತ್ತಿತ್ತು. ಇದರಿಂದ ಅವರ ಪರಿವಾರದವರ ಪಾಲಿಗೆ ಶೈಕ್ಷಣಿಕ ಅನುಭವವೂ ಆಯಿತು. ಮನರಂಜನೆಯೂ ಆಯಿತು. ನಿಲ್ದಾಣದಿಂದ ನಿಲ್ದಾಣಕ್ಕೆ ರೈಲು ಮುಂದುವರಿದಂತೆಲ್ಲ ಸ್ವಾಮೀಜಿಯವರು ದಾರಿಯಲ್ಲಿ ಸಿಗುವ ಕಾಶೀಕ್ಷೇತ್ರದ ಮಹಿಮೆ, ಪಾಟ್ನಾ- ಲಕ್ನೋ ನಗರಗಳ ನವಾಬರ ದರ್ಬಾರು–ಇವುಗಳನ್ನೆಲ್ಲ ಸ್ವಾರಸ್ಯವಾಗಿ ಬಣ್ಣಿಸಿದರು. ಅದನ್ನು ಕೇಳುತ್ತಿದ್ದವರಿಗೆಲ್ಲ ಅನ್ನಿಸಿತು, ಆ ವೈಭವಗಳನ್ನೆಲ್ಲ ಸ್ವಾಮೀಜಿ ಕಣ್ಣಾರೆ ಕಂಡಿದ್ದಾರೆ ಮತ್ತು ಈಗ ಈ ಕ್ಷಣದಲ್ಲೂ ಕಾಣುತ್ತಿದ್ದಾರೆ ಎಂದು. ಸ್ವಾಮೀಜಿಯವರಿಗೆ ಗೊತ್ತಿಲ್ಲದ ಸ್ಥಳವೇ ಇಲ್ಲ! ಅಷ್ಟೇ ಅಲ್ಲ, ಪ್ರತಿಯೊಂದು ಸ್ಥಳದ ಬಗ್ಗೆಯೂ ಅವರಲ್ಲೊಂದು ವಿಶೇಷ ಪ್ರೀತ್ಯಾದರ ಭಾವ! ಟ್ರೈನು ‘ತೆರೈ’ ಎಂಬ ಸ್ಥಳವನ್ನು ಹಾದುಹೋಗುತ್ತಿದ್ದಾಗ–ಅದು ಬುದ್ಧ ಭಗವಂತನು ಜೀವಿಸಿದ ಮತ್ತು ಸಾಧನೆ ಮಾಡಿದ ಸ್ಥಳವಾದ್ದರಿಂದ–ಆ ಕ್ಷೇತ್ರವನ್ನು ಸ್ವಾಮೀಜಿ ಹೇಗೆ ಬಣ್ಣಿಸಿದರೆಂದರೆ, ಅವರ ಸಂಗಡಿಗರ ಕಣ್ಮುಂದೆ ಬುದ್ಧನ ಆ ದಿನಗಳು ಜೀವಂತವಾಗಿ ಮೂಡಿನಿಂತುವು ! ಅಲ್ಲಲ್ಲಿ ಗರಿಗೆದರಿ ಹಾರುವ ನವಿಲುಗಳನ್ನು ಕಂಡಾಗ, ಸ್ವಾಮೀಜಿಯವರಿಗೆ ವೀರ ರಜಪೂತರ ನೆನಪು ಒತ್ತರಿಸಿ ಬರುತ್ತಿತ್ತು ! ನಾಲ್ಕಾರು ಒಂಟೆಗಳು ನಡೆದು ಹೋಗುತ್ತಿದ್ದರೆ ಗತಕಾಲದ ಕಾರವಾನ್ ಗಳ, ವರ್ತಕರ, ವ್ಯಾಪಾರಿಗಳ ಕತೆಗಳು ನೆನಪಾಗುತ್ತಿದ್ದವು ! ದೂರದಲ್ಲೊಂದು ಆನೆ ಕಣ್ಣಿಗೆ ಬಿದ್ದರೆ, ಅಂದಿನ ರಾಜರ ಅಥವಾ ಮೊಘಲರ ಯಾವುದೋ ಯುದ್ಧದ ರಣಕಹಳೆಯ ಮೊಳಗುವಿಕೆ ಕೇಳಿಬಂದಂತಾಗುತ್ತಿತ್ತು ! ಕೆಲವೊಮ್ಮೆ ಕ್ಷಾಮ ಡಾಮರಕ್ಕೆ ತುತ್ತಾದ ನತದೃಷ್ಟ ಪ್ರದೇಶಗಳೂ ಕಣ್ಣಿಗೆ ಬೀಳುತ್ತಿದ್ದವು. ಅಲ್ಲಲ್ಲಿ ಕಂಡುಬರುವ ವಿಶಾಲವಾದ ಹೊಲಗದ್ದೆಗಳು, ಪೈರು ಪಚ್ಚೆಗಳು, ಹಳ್ಳಿಗಳು–ಇವುಗಳನ್ನೆಲ್ಲ ನೋಡಿದಾಗ ಅಲ್ಲಿನ ಗೃಹಿಣಿಯರ ದೈನಂದಿನ ಜೀವನವೊ, ವ್ಯವಸಾಯ ಪದ್ಧತಿಗಳೊ ಅಥವಾ ಹಳ್ಳಿಯ ಮುಗ್ಧ ಜನರು ದಾರಿಹೋಕ ಸಾಧುಗಳ ಸತ್ಕಾರ ಮಾಡುವ ದೃಶ್ಯವೊ ಅವರ ಮನಃಪಟಲದ ಮೇಲೆ ಮೂಡುತ್ತಿದ್ದವು. ಸ್ವತಃ ಸ್ವಾಮೀಜಿ ಓರ್ವ ಬಡಸಂನ್ಯಾಸಿಯಾಗಿ ಈ ಎಲ್ಲ ಸ್ಥಳಗಳಲ್ಲಿ ಪಾದಯಾತ್ರೆ ಮಾಡಿದವರಲ್ಲವೆ ? ಆ ಸಂದರ್ಭಗಳಲ್ಲಿ ಎಷ್ಟೋ ಹಳ್ಳಿಗಳ ಮುಗ್ಧ ಜನರು ಅವರನ್ನು ಆದರಿಸಿ ಸತ್ಕರಿಸಿರಲಿಲ್ಲವೆ ? ಈಗ ಅಂತಹ ಹಳ್ಳಿಗಳನ್ನು ಕಂಡು ಆ ಜನರ ಸತ್ಕಾರಬುದ್ಧಿಯನ್ನು ಬಣ್ಣಿಸುವಾಗ ಸ್ವಾಮೀಜಿ ಯವರ ಕಣ್ಣುಗಳು ಹನಿಗೂಡಿ ಮಂಜಾದವು, ಸ್ವರ ಗದ್ಗದವಾಯಿತು !</p>
  <p>ದಾರಿಯಲ್ಲಿ ಕಂಡುಬರುವ ವಿಶಾಲವಾದ ನದಿಗಳನ್ನು, ವಿಸ್ತಾರವಾದ ಅರಣ್ಯಗಳನ್ನು, ಉನ್ನತ ಪರ್ವತಗಳನ್ನು ಸ್ವಾಮೀಜಿ ತಮ್ಮ ಮಾತಿನ ಕುಂಚದಿಂದ ವರ್ಣಮಯಗೊಳಿಸುತ್ತಿದ್ದರು. ಭಾರತೀಯ ಸಂಸ್ಕೃತಿಯಲ್ಲಿ ಈ ನದಿ ಅರಣ್ಯ ಪರ್ವತಗಳದು ಬಹು ಮುಖ್ಯ ಪಾತ್ರ. ಅಂತೆಯೇ ಬಿಸಿಲಿಗೆ ಬೆಂದ ನೆಲ, ಮರುಭೂಮಿಯ ಸುಡುಮರಳು, ಒಣಗಿ ಬತ್ತಿಹೋದ ನದೀತಲ– ಇವುಗಳೂ ಅವರ ನೆನಪನ್ನು, ಆಲೋಚನೆಯನ್ನು ಪ್ರಚೋದಿಸುತ್ತಿದ್ದುವು. ಕೇಳುವವರು ಕುತೂ ಹಲಿಗಳಾಗಿದ್ದರೆ ಹೇಳುವವರ ಕೌಶಲ ದ್ವಿಗುಣವಾಗುವುದಲ್ಲವೆ ? ಅವರ ಸಂಗಡಿಗರು– ಅದರಲ್ಲೂ ಮುಖ್ಯವಾಗಿ ಅವರ ಪಾಶ್ಚಾತ್ಯ ಶಿಷ್ಯೆಯರು–ಅವರಾಡುವ ಒಂದೊಂದು ಶಬ್ದ ವನ್ನೂ ಕಿವಿಯರಳಿಸಿಕೊಂಡು ತದೇಕಚಿತ್ತದಿಂದ ಕೇಳುತ್ತಿದ್ದರೆ, ಸ್ವಾಮೀಜಿಯವರ ಭಾವದಾಳ ದಿಂದ ಜ್ಞಾನವಾಹಿನಿ ಉಕ್ಕಿ ಹರಿಯುತ್ತಿತ್ತು ; ಭಾರತದ ಮೇಲಿನ ಅವರ ಅನುರಾಗ ಅಧಿಕವಾಗಿ ವ್ಯಕ್ತಗೊಳ್ಳುತ್ತಿತ್ತು. ಅವರ ವರ್ಣನಾ ಶೈಲಿಯಲ್ಲಿ ಕವಿತ್ವ ಸ್ಫುರಿಸುತ್ತಿತ್ತು. ಭಾರತದಲ್ಲಿ ಹೇಗೆ ಸಂಸ್ಕೃತಿ, ಸಂಪ್ರದಾಯ ಹಾಗೂ ಧರ್ಮ–ಇವು ಮೂರೂ ಒಂದೇ ಆಗಿವೆಯೆಂಬುದನ್ನು ಸ್ವಾಮೀಜಿ ನಿರೂಪಿಸಿದರು. ಅವರ ಮಾತುಕತೆಯ ಸಂದರ್ಭದಲ್ಲಿ ಪ್ರಸ್ತಾಪಕ್ಕೆ ಬರುತ್ತಿದ್ದ ವಿಷಯಗಳು ಅಸಂಖ್ಯಾತ. ಸ್ಮಶಾನವೆಂಬುದು ಏಕೆ ಮೈಲಿಗೆಯ ಸ್ಥಳ ; ಊಟಕ್ಕೆ ಪೂಜೆಗೆ ಜಪಕ್ಕೆ ಬಲಗೈಯನ್ನೇ ಏಕೆ ಉಪಯೋಗಿಸಬೇಕು ; ಹಿಂದೂ ವಿಧವೆಯರು ಉಪವಾಸ-ಜಾಗರಣೆಯೇ ಮೊದಲಾದ ವ್ರತಗಳನ್ನಾಚರಿಸುತ್ತ ಸಂನ್ಯಾಸಿನಿಯರಂತೆ ಜೀವಿಸುವುದರ ಅರ್ಥವೇನು, ವರ್ಣಾ ಶ್ರಮ ಧರ್ಮವೆಂದರೇನು, ಇತ್ಯಾದಿಯಾಗಿ ಅನೇಕಾನೇಕ ವಿಷಯಗಳನ್ನು ಸ್ವಾಮೀಜಿ ವಿವರಿಸಿ ದರು. ಹೀಗೆ ಈ ಪ್ರಯಾಣಕಾಲವು ಶಿಷ್ಯೆಯರಿಗೆ ಅತ್ಯಂತ ಬೋಧಪ್ರದವಾಗಿತ್ತು. ಇವರ ಪೈಕಿ ಸ್ವಾಮೀಜಿ ಅತಿ ಹೆಚ್ಚಿನ ಗಮನ ನೀಡುತ್ತಿದ್ದುದು ಸೋದರಿ ನಿವೇದಿತೆಯ ಕಡೆಗೆ, ಅವರ ಕರೆಗೆ ಓಗೊಟ್ಟು ಭಾರತದ ಸೇವೆಗಾಗಿ ತನ್ನ ಸರ್ವಸ್ವವನ್ನರ್ಪಿಸುವ ಸಲುವಾಗಿ ತನ್ನ ದೇಶ ಮನೆ ಬಂಧುಗಳೆಲ್ಲರನ್ನೂ ತ್ಯಜಿಸಿ ಬಂದವಳಲ್ಲವೆ ಅವಳು ? ಆದ್ದರಿಂದ ಅವಳಿಗೆ ‘ಮರುಶಿಕ್ಷಣ’ ನೀಡಿ, ಅವಳನ್ನು ಅತ್ಯಂತ ಸಮರ್ಥ ವ್ಯಕ್ತಿಯನ್ನಾಗಿ ರೂಪಿಸುವುದು ಅವರ ಉದ್ದೇಶ. ಆದ್ದ ರಿಂದಲೇ ಈ ಎಲ್ಲ ಸಂಭಾಷಣೆ ವಿವರಣೆಗಳು.</p>
  <p>ಸ್ವಾಮೀಜಿಯವರ ತಂಡದವರು ಮೇ 13ರಂದು ನೈನಿತಾಲಿಗೆ ತಲುಪಿದರು. ನೈನಿತಾಲ್ ಅತ್ಯಂತ ರಮ್ಯ ಪ್ರದೇಶ, ಸೆಕೆಗಾಲದ ಸ್ವರ್ಗ, ಹಣವಂತರ ವಿಶ್ರಾಂತಿ ಧಾಮ. ಖೇತ್ರಿಯ ಮಹಾರಾಜನೂ ಆ ವೇಳೆಯಲ್ಲಿ ನೈನಿತಾಲಿನಲ್ಲೇ ಇದ್ದ. ಆತನ ಅಪೇಕ್ಷೆಯಂತೆ ಸ್ವಾಮೀಜಿ ಇಲ್ಲಿ ಕೆಲದಿನ ನಿಲ್ಲಲು ನಿರ್ಧರಿಸಿದ್ದರು. ಅಲ್ಲಿನ ನಾಗರಿಕರು ಸ್ವಾಮೀಜಿಯವರನ್ನು ಅತ್ಯುತ್ಸಾಹದಿಂದ ಬರಮಾಡಿಕೊಂಡರು. ಅವರನ್ನು ಬೆಟ್ಟದ ಕುದುರೆಯ ಮೇಲೆ ಕುಳ್ಳಿರಿಸಿ, ಹೂಗಳನ್ನೂ ತಾಳೆಯ ಗರಿಗಳನ್ನೂ ಹರಡಿದ ದಾರಿಯಲ್ಲಿ ಕರೆದೊಯ್ದರು. (ಹಿಂದೆ ಏಸುಕ್ರಿಸ್ತನನ್ನು ಜೆರೂಸಲೆಮ್ಮಿಗೆ ಕರೆದೊಯ್ದಾಗಲೂ ಇಂಥದೇ ಸ್ವಾಗತ ನೀಡಲಾಗಿತ್ತು.) ಸ್ವಾಮೀಜಿ ತಮ್ಮ ಪಾಶ್ಚಾತ್ಯ ಶಿಷ್ಯೆಯ ರನ್ನು ಖೇತ್ರಿಯ ಮಹಾರಾಜನಿಗೆ ಪರಿಚಯಿಸಿಕೊಟ್ಟರು. ಬಳಿಕ ಸ್ವಾಮೀಜಿ ತಮ್ಮ ಸಂಗಡಿಗರನ್ನು ಅವರಷ್ಟಕ್ಕೆ ಸ್ವತಂತ್ರವಾಗಿರಲು ಬಿಟ್ಟು, ತಾವು ಏಕಾಂತದಲ್ಲಿರಲು ಇಷ್ಟಪಟ್ಟರು. ಅವರ ಪರಿವಾರದವರೂ ಕೂಡ ತಾವು ಸ್ವಾಮೀಜಿಯವರಿಗೆ ಹೊರೆಯಾಗದಂತೆ ಬೇರೊಂದೆಡೆಯಲ್ಲಿ ಇಳಿದುಕೊಂಡರು. ಮೂರು ದಿನಗಳ ಬಳಿಕ ಸ್ವಾಮೀಜಿ ತಮ್ಮ ಸಂಗಡಿಗರನ್ನು ತಾವಿರುವಲ್ಲಿಗೆ ಕರೆಸಿಕೊಂಡರು.</p>
  <p>ನೈನಿತಾಲಿನಲ್ಲಿ ಒಂದು ಸ್ವಾರಸ್ಯಕರ ಘಟನೆ ನಡೆಯಿತು. ಇಲ್ಲಿನ ಮೊಹಮ್ಮದ್ ಸಫ್Rರಾಜ್ ಹುಸೇನ್ ಎಂಬ ಮುಸಲ್ಮಾನ ಸ್ವಾಮೀಜಿಯವರ ದರ್ಶನಕ್ಕಾಗಿ ಬಂದ. ಈತನಿಗೆ ಅದ್ವೈತ ವೇದಾಂತದಲ್ಲಿ ವಿಶೇಷ ಒಲವು. ಸ್ವಾಮೀಜಿಯವರನ್ನು ಕಂಡು ಮಾತನಾಡಿದ ಈತ, ಅವರ ವ್ಯಕ್ತಿತ್ವದಿಂದ ಹಾಗೂ ಆಧ್ಯಾತ್ಮಿಕ ಶಕ್ತಿಯ ತೇಜಸ್ಸಿನಿಂದ ಗಾಢವಾಗಿ ಪ್ರಭಾವಿತನಾದ. ಎಷ್ಟರ ಮಟ್ಟಿಗೆಂದರೆ, ಅವನು ಉದ್ಗರಿಸುತ್ತಾನೆ, “ಸ್ವಾಮೀಜಿ, ಮುಂದೆ ನಿಮ್ಮ ಕಾಲಾನಂತರ ಯಾರಾ ದರೂ ನಿಮ್ಮನ್ನು ಅವತಾರಪುರುಷರೆಂದು ಕರೆಯುವುದಾದರೆ–ನೆನಪಿರಲಿ ಸ್ವಾಮೀಜಿ–ಹಾಗೆ ಕರೆಯುವವರಲ್ಲಿ ಮುಸಲ್ಮಾನನಾದ ನಾನೇ ಮೊದಲಿಗ !” ಈ ಮುಸಲ್ಮಾನ ವೇದಾಂತಿ, ಅಂದಿನಿಂದ ಅವರನ್ನು ತನ್ನ ಗುರುವೆಂದು ಭಾವಿಸಿದ. ತನ್ನನ್ನು ಅವರ ಶಿಷ್ಯನೆಂದು ಹೇಳಿಕೊಳ್ಳು ತ್ತಿದ್ದನಲ್ಲದೆ ತನ್ನ ಹೆಸರನ್ನು ಮೊಹಮ್ಮದಾನಂದ ಎಂದು ಬದಲಾಯಿಸಿಕೊಂಡ. ಕೆಲದಿನಗಳಲ್ಲಿ ನೈನಿತಾಲಿನಿಂದ ಆಲ್ಮೋರಕ್ಕೆ ಹೋದ ಸ್ವಾಮೀಜಿಯವರು ಅವನ ಒಂದು ಪತ್ರಕ್ಕೆ ಉತ್ತರವಾಗಿ ಹೀಗೆ ಬರೆಯುತ್ತಾರೆ :</p>
  <p>“. . . ನಾವದನ್ನು ವೇದಾಂತ ತತ್ತ್ವ ಎಂದಾದರೂ ಕರೆಯಬಹುದು, ಇನ್ನಾವುದೇ ತತ್ತ್ವ ವೆಂದಾದರೂ ಕರೆಯಬಹುದು ; ಆದರೆ ಸತ್ಯಸಂಗತಿಯೇನೆಂದರೆ ಅದ್ವೈತವೇ ಧರ್ಮ ಹಾಗೂ ತತ್ತ್ವಶಾಸ್ತ್ರಗಳ ಕೊನೆಯ ಮಾತು. ಮತ್ತು ಈ ಅದ್ವೈತದ ದೃಷ್ಟಿಕೋನದಿಂದ ಮಾತ್ರವೇ ನಾವು ಜಗತ್ತಿನ ಸಮಸ್ತ ಮತಧರ್ಮಗಳನ್ನೂ ಪ್ರೀತಿ ವಿಶ್ವಾಸಗಳಿಂದ ಕಾಣಲು ಸಾಧ್ಯ . . . ನನಗೆ ಚೆನ್ನಾಗಿ ಮನವರಿಕೆಯಾಗಿದೆ, ಏನೆಂದರೆ–ಈ ವೇದಾಂತಸಿದ್ಧಾಂತಗಳೆಂಬುದು ಎಷ್ಟೇ ಉತ್ಕೃಷ್ಟ ವಾಗಿರಬಹುದು, ಅದ್ಭುತವಾಗಿರಬಹುದು ; ಆದರೆ ಇಸ್ಲಾಂ ಧರ್ಮದ ತತ್ತ್ವಗಳನ್ನು ಬಳಸಿ ಕೊಂಡು ಅಳವಡಿಸಿಕೊಳ್ಳದೆ ಹೋದರೆ ಈ ಸಿದ್ಧಾಂತಗಳಿಂದ ಮಾನವ ಜನಾಂಗಕ್ಕೆ ಯಾವ ಪ್ರಯೋಜನವೂ ಇಲ್ಲ, ಎಂದು . . . ಅಲ್ಲದೆ ನಮ್ಮ ಮಾತೃಭೂಮಿಯ ಶ್ರೇಯಸ್ಸಿಗೂ ಈ ಎರಡು ಮಹಾ ತತ್ತ್ವಗಳಾದ ಹಿಂದೂ ಧರ್ಮ ಮತ್ತು ಇಸ್ಲಾಂ ಧರ್ಮ–ವೇದಾಂತದ ಬುದ್ಧಿಮತ್ತೆ ಮತ್ತುಇಸ್ಲಾಂ ಸಹೋದರತೆ–ಇವೆರಡೂ ಕೂಡಿಕೊಳ್ಳಬೇಕು. ಇದೊಂದೇ ದಾರಿ. . . .”</p>
  <p>ಸ್ವಾಮೀಜಿಯವರ ಆಂತರ್ಯದಲ್ಲಿ ರಾಷ್ಟ್ರಪ್ರೇಮದ ಭಾವ ನಿರಂತರವಾಗಿ ತುಡಿಯುತ್ತಿತ್ತು. ಯಾವುದಾದರೊಂದು ಸಣ್ಣ ಪ್ರಚೋದನೆ ದೊರೆತರೂ ಅದು ಅಪ್ರಯತ್ನವಾಗಿ ವ್ಯಕ್ತವಾಗು ತ್ತಿತ್ತು ; ಬಳಿಯಿದ್ದವರನ್ನು ವಿಸ್ಮಿತರನ್ನಾಗಿಸುತ್ತಿತ್ತು. ಅವರು ನೈನಿತಾಲಿನಲ್ಲಿದ್ದಾಗ ಇಂಥ ದೊಂದು ಘಟನೆ ನಡೆಯಿತು. ಸ್ವಾಮೀಜಿಯವರ ಶಾಲಾ ಸಹಪಾಠಿಯಾಗಿದ್ದ ಜೋಗೇಶ್ಚಂದ್ರ ದತ್ತ ಎಂಬವರು ಒಮ್ಮೆ ಅವರನ್ನು ಭೇಟಿಯಾಗಲು ಬಂದರು. ಮಾತಿನ ಸಂದರ್ಭದಲ್ಲಿ ಇವರು ಹೇಳಿದರು–ಭಾರತದ ಬುದ್ಧಿವಂತ ಪದವೀಧರರು ಇಂಗ್ಲೆಂಡಿಗೆ ಹೋಗಿ ಸಿವಿಲ್ ಸರ್ವಿಸ್ ಪರೀಕ್ಷೆಗೆ ಶಿಕ್ಷಣ ಪಡೆಯಲು ಸಾಧ್ಯವಾಗುವಂತೆ ಅವರಿಗಾಗಿ ನಿಧಿ ಸಂಗ್ರಹ ಮಾಡಬೇಕು ; ಹೀಗೆ ಶಿಕ್ಷಣ ಪಡೆದು ಬಂದ ಯುವಕರು ಉನ್ನತ ಅಧಿಕಾರಿಗಳಾಗಿ ಭಾರತದ ಆರ್ಥಿಕ ಉನ್ನತಿಗಾಗಿ ಶ್ರಮಿಸಬಲ್ಲರು, ಎಂದು. ಆದರೆ ಸ್ವಾಮೀಜಿ ತಕ್ಷಣ ಈ ಸಲಹೆಯನ್ನು ತಳ್ಳಿಹಾಕಿ ಬಿಟ್ಟರು. ಮೇಲ್ನೋಟಕ್ಕೇನೋ ಈ ಯೋಜನೆ ಬಹಳ ಅದ್ಭುತವಾಗಿ ತೋರಬಹುದು ; ಆದರೆ ಹಾಗೆ ಶಿಕ್ಷಣ ಪಡೆದು ಅಧಿಕಾರಿಗಳಾದವರು ಭಾರತಕ್ಕಾಗಿ ಶ್ರಮಿಸುವುದಿರಲಿ, ಭಾರತೀಯರ ಹತ್ತಿರವೂ ಬರದೆ ಐರೋಪ್ಯರೊಂದಿಗೆ ಬೆರೆತು ಐರೋಪ್ಯರಂತೆಯೇ ಆಗಿಬಿಡುತ್ತಾರೆ ; ಅಲ್ಲದೆ ಅವರು ಸಂಪೂರ್ಣ ಸ್ವಾರ್ಥಿಗಳೇ ಆಗುವುದು ಖಂಡಿತ ಎಂದು ಸ್ವಾಮೀಜಿ ನುಡಿದರು. ಬಳಿಕ ಆರ್ಥಿಕ-ಔದ್ಯೋಗಿಕ- ಕೈಗಾರಿಕಾ ಕ್ಷೇತ್ರಗಳಲ್ಲಿ ಭಾರತವು ಅತ್ಯಂತ ಹಿಂದುಳಿದಿದ್ದರ ವಿಷಯವಾಗಿ ಮಾತನಾಡುತ್ತ ಸ್ವಾಮೀಜಿ ತುಂಬ ದುಃಖದಿಂದ ಹೇಳುತ್ತಾರೆ, “ಭಾರತದ ಐಹಿಕ ಅಭಿವೃದ್ಧಿಯ ಬಗ್ಗೆ ಭಾರತೀ ಯರೇ ಸಂಪೂರ್ಣ ಉದಾಸೀನರಾಗಿ ಕುಳಿತಿದ್ದಾರೆ. ಅವರಲ್ಲಿ ಉತ್ಸಾಹಪೂರ್ಣವಾದ ಉದ್ಯಮ ಶೀಲತೆಯೇ ಕಂಡುಬರುತ್ತಿಲ್ಲ. ಅಯ್ಯೋ ! ಭಾರತೀಯರಿಗೆ ತಾವು ಮೇಲೇಳಬೇಕು, ಇತರ ರಂತೆಯೇ ಮುನ್ನಡೆಯಬೇಕು ಎಂಬ ಆಸೆಯೇ ಇಲ್ಲವಲ್ಲ !” ಎಂದು. ಇದು ಯಾರಾದರೂ ಹೇಳಬಹುದಾದ ಮಾತೇ ಸರಿ. ಆದರೆ ಆಶ್ಚರ್ಯದ ಸಂಗತಿಯೇನೆಂದರೆ, ಹೀಗೆ ಹೇಳುವಾಗ ಸ್ವಾಮೀಜಿಯವರ ಕಣ್ಣಿನಿಂದ ನೀರು ಹರಿಯುತ್ತಿತ್ತು ! ಇದನ್ನು ಕಂಡವರ ಹೃದಯ ಕರಗಿ ಹೋಯಿತು. ಈ ವಿಷಯವಾಗಿ ಜೋಗೇಶ್ಚಂದ್ರ ದತ್ತ ಬರೆಯುತ್ತಾರೆ, “ನಾನು ಆ ದೃಶ್ಯವನ್ನು ನನ್ನ ಜನ್ಮದಲ್ಲೇ ಮರೆಯಲಾರೆ ! ಅವರಾದರೋ ತ್ಯಾಗಿಗಳು ; ಪ್ರಪಂಚವನ್ನು ತ್ಯಜಿಸಿದವರು. ಆದರೆ ಭಾರತವು ಅವರ ಪ್ರಾಣದ ಪ್ರಾಣವಾಗಿತ್ತು. ಭಾರತ ಅವರ ಪ್ರೇಮದ ವಸ್ತು. ಭಾರತಕ್ಕಾಗಿ ಅವರು ಭಾವಿಸಿದರು, ಭಾರತಕ್ಕಾಗಿ ಕಣ್ಣೀರ್ಗರೆದರು, ಭಾರತಕ್ಕಾಗಿ ಮಡಿದರು. ಅವರ ಹೃದಯದ ಬಡಿತದಲ್ಲಿ ಭಾರತ, ನಾಡಿಗಳ ಮಿಡಿತದಲ್ಲಿ ಭಾರತ ! ಅವರ ಜೀವಿತದಲ್ಲಿ ಭಾರತವು ಬಿಡಿಸಲಾರದಂತೆ ಬೆರೆತಿತ್ತು.”</p>
  <p>ರಾಷ್ಟ್ರಪ್ರೇಮವೆಂದರೆ ರಾಷ್ಟ್ರದಲ್ಲಿ ವಾಸಿಸುವ ಮಾನವರ ಮೇಲಿನ ಪ್ರೇಮವೇ ತಾನೆ ? ಸ್ವಾಮೀಜಿಯವರ ಅಗಾಧ ಮಾನವಪ್ರೇಮವನ್ನು ಅಥವಾ ಮಾನವತಾ ಪ್ರೇಮವನ್ನು ಅವರ ಜೀವನದಲ್ಲಿ ನಾವು ಮತ್ತೆಮತ್ತೆ ಕಾಣಬಹುದು. ಅವರ ವ್ಯಕ್ತಿತ್ವದ ಈ ಅಂಶವನ್ನು ತೋರು ವಂತಹ ಒಂದು ಘಟನೆ ಇಲ್ಲಿಯೂ ನಡೆಯಿತು. ಒಮ್ಮೆ ಅವರ ದರ್ಶನಕ್ಕಾಗಿ ಅಲ್ಲಿನ ಇಬ್ಬರು ಮಹಿಳೆಯರು ಬಂದರು. ಆದರೆ ಅವರಿಬ್ಬರೂ ವೇಶ್ಯೆಯರು. ಇದನ್ನು ತಿಳಿದಿದ್ದ ಇತರ ಸಂದರ್ ಶಕರು ಅವರನ್ನು ಕಂಡೊಡನೆ ಅವರಿಗೆ ಛೀಮಾರಿ ಹಾಕಿ ಓಡಿಸಲು ನೋಡಿದರು. ಆದರೆ, ವಿಷಯವೇನೆಂದು ಕೇಳಿ ತಿಳಿದ ಸ್ವಾಮೀಜಿಯವರು ಕೂಡಲೇ ಅವರನ್ನು ಒಳಗೆ ಬರಮಾಡಿ ಕೊಂಡರು. ಇದರಿಂದ ಅಲ್ಲೊಂದು ಪ್ರತಿಭಟನೆಯ ಬಿರುಗಾಳಿಯೇ ಎದ್ದುಬಿಟ್ಟಿತು. ಸ್ವಾಮೀಜಿ ಯವರು ವೇಶ್ಯೆಯರಿಗೆ ದರ್ಶನಾವಕಾಶ ಕೊಟ್ಟದ್ದು ಸರಿಯಲ್ಲವೇ ಅಲ್ಲ ಎಂದು ಆ ಮಡಿ ವಂತರು ವಾದಿಸಿದರು. ಆದರೆ ಸ್ವಾಮೀಜಿ ಇದಾವುದಕ್ಕೂ ಗಮನ ಕೊಡದೆ ಆ ಸ್ತ್ರೀಯರೊಡನೆ ಅತ್ಯಂತ ಕರುಣೆಯಿಂದ ಮಾತನಾಡಿ, ಅವರಲ್ಲಿ ನವಶಕ್ತಿ ತುಂಬುವಂತಹ ಸಾಂತ್ವನದ ಸಂದೇಶ ನೀಡಿದರು. ಸ್ವಾಮೀಜಿಯವರ ಮಾತಿನಲ್ಲಿ ಒಂದೇ ಒಂದು ಬೈಗುಳದ ಪದವಿಲ್ಲ, ಅಸಹನೆಯ ದನಿಯಿಲ್ಲ. ಇಬ್ಬರನ್ನೂ ಅವರು ಹೃತ್ಪೂರ್ವಕವಾಗಿ ಆಶೀರ್ವದಿಸಿ ಕಳಿಸಿಕೊಟ್ಟರು. ಅವರಾಡಿದ ಸಾಂತ್ವನದ ಮಾತುಗಳನ್ನು ಕೇಳಿ ಅಲ್ಲಿ ಕುಳಿತಿದ್ದವರ ಎದೆ ಕರಗಿಹೋಯಿತು.</p>
  <p>ನೈನಿತಾಲಿನಲ್ಲಿ ಮೂರು ದಿನಗಳನ್ನು ಕಳೆದ ಸ್ವಾಮೀಜಿ, ಪರಿವಾರಸಹಿತರಾಗಿ ಆಲ್ಮೋರಕ್ಕೆ ಹೊರಟರು. ಇದು ಒಟ್ಟು 32 ಮೈಲಿಗಳ ಕಾಲ್ನಡಿಗೆಯ ಪ್ರಯಾಣ. ಪರ್ವತಗಳ ತಪ್ಪಲಿನ ಬಳಸು ದಾರಿಯನ್ನು ಸುತ್ತಿಕೊಂಡು ಹೋಗಬೇಕು. ಸುತ್ತಲೂ ಹಿಮಾವೃತ ಶಿಖರಗಳು, ದಟ್ಟ ವನರಾಶಿ, ಅಲ್ಲಲ್ಲಿ ಜುಳುಜುಳು ಹರಿಯುವ ಒರತೆಗಳು, ಎಲ್ಲಿಂದಲೋ ಆಗಾಗ ಕೇಳಿಬರುವ ಪ್ರಾಣಿಪಕ್ಷಿ ಗಳ ಕೂಗು. ಅದೊಂದು ರೋಮಾಂಚಕಾರಿ ಅನುಭವ. ಎರಡನೆಯ ದಿನ ಸಂಜೆ ಆಲ್ಮೋರವನ್ನು ತಲುಪಬೇಕಾಗಿತ್ತು. ಆದರೆ ದಟ್ಟವಾದ ಅರಣ್ಯದಲ್ಲಿ ಸಾಗುತ್ತಿದ್ದಾಗಲೇ ಸೂರ್ಯ ಮುಳುಗಿದ ; ಸ್ವಲ್ಪಹೊತ್ತಿನಲ್ಲೇ ಕತ್ತಲಾವರಿಸಿತು. ಆದರೆ ಸುರಕ್ಷಿತ ಸ್ಥಳವೊಂದನ್ನು ತಲುಪುವವರೆಗೂ ನಿಲ್ಲುವಂತಿಲ್ಲವಲ್ಲ ? ಆದ್ದರಿಂದ ಲಾಟೀನು ಪಂಜು ಹೊತ್ತಿಸಿಕೊಂಡು ಕತ್ತಲಲ್ಲೇ ಮುನ್ನಡೆ ದರು. ಮುಖ್ಯವಾಗಿ ಕರಡಿ ಹುಲಿಗಳನ್ನು ದೂರವಿಡಲು ಈ ವ್ಯವಸ್ಥೆ. ಮಿನುಗುವ ಚುಕ್ಕೆಗಳಿಂದ ಕೂಡಿದ ಶುಭ್ರ ನೀಲಾಕಾಶ. ಆ ಬೆಳಕಿನಲ್ಲಿ ರುದ್ರ-ಗಂಭೀರ ಭಾವದಿಂದ ತಲೆಯೆತ್ತಿ ನಿಂತಿರುವ ಹಿಮವಂತನ ಶಿಖರಗಳ ವೈಭವವನ್ನು ಕಂಡು ಎಲ್ಲರೂ ಮೈ ಮರೆತರು. ಆ ಪರ್ವತದ ಮೌನವನ್ನು ಮುರಿಯುವಂತೆ ಆಗಾಗ ಮಾತು-ನಗು. ಸ್ವಾಮೀಜಿಯವರು ತಮ್ಮ ಹಾಸ್ಯ-ತಮಾಷೆ ಗಳಿಂದ ಎಲ್ಲರನ್ನೂ ಸಂತೋಷವಾಗಿ ಇಟ್ಟಿದ್ದರು. ಹೀಗೆಯೇ ಬಹಳ ದೂರ ಸಾಗಿ ಕಡೆಗೊಂದು ಪ್ರವಾಸೀ ಮಂದಿರವನ್ನು ತಲುಪಿದರು. ತಾವು ಹೊತ್ತುತಂದ ಆಹಾರ ಸಾಮಗ್ರಿಗಳಿಂದ ತಾವೇ ಅಡಿಗೆ ಮಾಡಿಕೊಂಡರು. ಅಡಿಗೆಯ ಮೇಲ್ವಿಚಾರಣೆಗೆ ಸ್ವಾಮೀಜಿಯವರೇ ನಿಂತರು. ಆ ರಾತ್ರಿ ಯನ್ನು ಅಲ್ಲೇ ಕಳೆದು, ಮರುದಿನ ಹೊರಟು ಆಲ್ಮೋರವನ್ನು ತಲುಪಿದರು.</p>
  <p>ಆಲ್ಮೋರದಲ್ಲಿ ಸೇವಿಯರ್ ದಂಪತಿಗಳು ಎಲ್ಲರನ್ನೂ ಬರಮಾಡಿಕೊಂಡರು. ಸ್ವಾಮೀಜಿ ಯವರೂ ಇತರ ಸಂನ್ಯಾಸಿಗಳೂ ಸೇವಿಯರ್ ದಂಪತಿಗಳೊಂದಿಗೆ ಅವರಿದ್ದ ಮನೆಯಲ್ಲೇ ಇಳಿದುಕೊಂಡರು. ಪಾಶ್ಚಾತ್ಯ ಶಿಷ್ಯೆಯರಾದ ಶ್ರೀಮತಿ ಸಾರಾ ಬುಲ್, ಮಿಸ್ ಮೆಕ್ಲಾಡ್, ಸೋದರಿ ನಿವೇದಿತಾ ಹಾಗೂ ಶ್ರೀಮತಿ ಪ್ಯಾಟರ್ಸನ್ನರು ಬಳಿಯಲ್ಲಿನ ಇನ್ನೊಂದು ಮನೆಯಲ್ಲಿ ಇಳಿದುಕೊಂಡರು. ಸ್ವಾಮೀಜಿ ಇಲ್ಲಿಗೆ ಬಂದದ್ದು ಮುಖ್ಯವಾಗಿ ಸ್ವಲ್ಪ ವಿಶ್ರಾಂತಿ ಪಡೆದು, ತಮ್ಮ ಹದಗೆಡುತ್ತಿದ್ದ ಆರೋಗ್ಯವನ್ನು ಸುಧಾರಿಸಿಕೊಳ್ಳಲು. ಆದರೆ ಅದಕ್ಕಿಂತ ಹೆಚ್ಚಾಗಿ ಅವರು ಇಲ್ಲಿದ್ದ ಒಂದು ತಿಂಗಳ ಅವಧಿಯಲ್ಲಿ ನಡೆಸಿದ ಅತಿ ಮುಖ್ಯ ಕಾರ್ಯವೆಂದರೆ ತಮ್ಮ ಶಿಷ್ಯೆಯರಿಗೆ– ಅದರಲ್ಲೂ ಸೋದರಿ ನಿವೇದಿತೆಗೆ–ತೀವ್ರ ತರಬೇತಿಯನ್ನು ನೀಡಿದ್ದು. ವಿವೇಕಾನಂದರ ಆಧ್ಯಾ ತ್ಮಿಕ ಪುತ್ರಿಯೆಂಬ ಹೆಸರು ಗಳಿಸಿದ ನಿವೇದಿತೆ ನಿರ್ಮಾಣಗೊಂಡದ್ದು ಇಲ್ಲಿಯೇ ಎಂದೂ ಹೇಳಬಹುದು. ಸ್ವಾಮೀಜಿಯವರು ಪ್ರತಿದಿನವೂ ಬೆಳಿಗ್ಗೆ ತಮ್ಮ ಶಿಷ್ಯೆಯರೊಂದಿಗೆ ಬಹಳ ಹೊತ್ತು ಮಾತುಕತೆ ನಡೆಸುತ್ತಿದ್ದರು–ತನ್ಮೂಲಕ ಶಿಕ್ಷಣ ನೀಡುತ್ತಿದ್ದರು. ಅವರ ಈ ಎಲ್ಲ ಮಾತುಗಳನ್ನೂ ಎಚ್ಚರಿಕೆಯಿಂದ ಬರೆದಿಟ್ಟುಕೊಂಡ ನಿವೇದಿತಾ, ಮುಂದೆ ಇವುಗಳನ್ನು ತನ್ನ ಭಾಷಣಗಳ ಹಾಗೂ ಕೃತಿಗಳ ಮೂಲಕ ಪ್ರಕಟಪಡಿಸಿದಳು. ಇವುಗಳ ಪೈಕಿ ಮುಖ್ಯವಾದುದೆಂದರೆ <span class="en">Notes of Some Wanderings With Swami Vivekananda (</span>ಸ್ವಾಮಿ ವಿವೇಕಾನಂದ ರೊಂದಿಗಿನ ಕೆಲವು ಪ್ರಯಾಣಗಳ ಟಿಪ್ಪಣಿಗಳು). ತತ್ಪರಿಣಾಮವಾಗಿ ಸ್ವಾಮೀಜಿಯವರ ಬೋಧನೆಯ ಹಾಗೂ ವ್ಯಕ್ತಿತ್ವದ ಹಲವಾರು ಅಂಶಗಳು ಭಾರತದಾದ್ಯಂತ ಪ್ರಸಾರವಾದುವಲ್ಲದೆ, ಭಾರತೀಯರಲ್ಲಿ ರಾಷ್ಟ್ರಪ್ರಜ್ಞೆ ಜಾಗೃತವಾಗುವಲ್ಲಿ ತುಂಬ ಸಹಾಯಕವಾದುವು.</p>
  <p>ನಿವೇದಿತೆಗೆ ಸ್ವಾಮೀಜಿ ಸ್ವತಃ ತಮ್ಮ ಮಾತುಗಳ ಮೂಲಕ ಶಿಕ್ಷಣ ನೀಡುತ್ತಿದ್ದರಲ್ಲದೆ ಇತರ ವಿಷಯಗಳಲ್ಲೂ ಆಕೆಗೆ ತರಬೇತಿ ಸಿಗುವ ವ್ಯವಸ್ಥೆ ಮಾಡಿದ್ದರು. ಆಕೆ ಕಲ್ಕತ್ತಕ್ಕೆ ಬಂದ ಕೆಲದಿನಗಳಲ್ಲೇ, ಆಕೆಗೆ ಬಂಗಾಳೀ ಭಾಷೆಯನ್ನೂ ಲಿಪಿಯನ್ನೂ ಕಲಿಸಲು ಮೊದಲಿಗೆ ಮಾಸ್ಟರ್ ಮಹಾಶಯರನ್ನು, ಬಳಿಕ ತಮ್ಮ ಹೊಸ ಶಿಷ್ಯರಾದ ಸ್ವಾಮಿ ಸ್ವರೂಪಾನಂದರನ್ನು ನೇಮಿಸಿದ್ದರು. ಈಗ ಆಲ್ಮೋರದಲ್ಲಿ ಸ್ವಾಮೀಜಿಯವರ ಆಣತಿಯ ಮೇರೆಗೆ ಸ್ವಾಮಿ ಸ್ವರೂಪಾನಂದರು ನಿವೇದಿತೆಗೆ ಹಿಂದೂ ಶಾಸ್ತ್ರಗಳನ್ನೂ ಬೋಧಿಸಲಾರಂಭಿಸಿದರು. ಅವಳಿಗೆ ಧ್ಯಾನದ ವಿಧಾನವನ್ನು ತಿಳಿಸಿಕೊಟ್ಟು ಸಾಧನೆಯಲ್ಲಿ ನೆರವಾದರು. ಅಲ್ಲದೆ ಭಗವದ್ಗೀತೆಯ ಅಧ್ಯಯನದಲ್ಲೂ ನೆರವಾ ದರು. ಇವೆಲ್ಲವೂ ಆಕೆಗೆ ಅತ್ಯಂತ ಸಹಾಯಕಾರಿಯಾಗಿ ಪರಿಣಮಿಸಿದುವು.</p>
  <p>ಆದರೆ ಅವಳ ಪಾಲಿಗೆ ಈ ಶಿಕ್ಷಣದ ಅವಧಿ ಆಹ್ಲಾದಕರವೇನಾಗಿರಲಿಲ್ಲ. ಅವಳಿಗೆ ಅದೊಂದು ತೀವ್ರ ಘರ್ಷಣೆ-ತೊಳಲಾಟಗಳ ಅವಧಿ ; ತರಬೇತಿಗೊಳಗಾದ ಕಾಡಾನೆಯಂತಹ ಅನುಭವ ! ಭಾರತಕ್ಕೆ ತನ್ನನ್ನು ತಾನು ಸಂಪೂರ್ಣವಾಗಿ ಸಮರ್ಪಿಸಿಕೊಳ್ಳುವೆನೆಂದು ಆಕೆ ಎಷ್ಟೇ ಬಯಸ ಬಹುದು. ಆದರೆ ಅದು ಅಷ್ಟೊಂದು ಸುಲಭವೆ ? ತನ್ನ ವ್ಯಕ್ತಿತ್ವವನ್ನು ಆಮೂಲಾಗ್ರವಾಗಿ ಬದಲಾಯಿಸಿಕೊಳ್ಳುವುದೇನು ಹುಡುಗಾಟವೆ ? ಅಲ್ಲದೆ ನಿವೇದಿತೆಯಾದರೂ ಸಾಮಾನ್ಯಳೆ ! ಅವಳಿಗೆ ಅವಳದೇ ಆದ ಹಲವಾರು ಕಲ್ಪನೆಗಳಿದ್ದುವು, ನಂಬಿಕೆಗಳಿದ್ದುವು, ದೃಷ್ಟಿಕೋನವಿತ್ತು. ಅವುಗಳನ್ನೆಲ್ಲ ಬಿಟ್ಟುಕೊಡಲು ಅವಳು ಸರ್ವಥಾ ಸಿದ್ಧಳಿರಲಿಲ್ಲ. ಇಂಗ್ಲಿಷರಿಗೆಲ್ಲ ಸಾಮಾನ್ಯವಾದ ಹಲವಾರು ನಂಬಿಕೆಗಳು-ಪೂರ್ವಗ್ರಹಗಳು ಅವಳಲ್ಲೂ ಆಳವಾಗಿ ಬೇರೂರಿದ್ದುವು. ಇದನ್ನೆಲ್ಲ ಸ್ವಾಮೀಜಿ ಆಗಲೇ ಗುರುತಿಸಿದ್ದರು. ತಾನು ಕಲಿಯಬೇಕಾದ್ದು ಬಹಳಷ್ಟಿದೆಯೆಂಬ ಅರಿವು ನಿವೇದಿತೆಗೂ ಇತ್ತು. ಆದರೆ ಮುಂದೆ ತಾನು ಪಡೆಯಲಿರುವ, ಪಡೆಯಬೇಕಾದ ಶಿಕ್ಷಣ ಎಂತಹದೆಂಬ ಕಲ್ಪನೆ ಅವಳಿಗಿರಲಿಲ್ಲ. ಹಲವಾರು ವರ್ಷಗಳ ಮೇಲೆ ಅವಳೇ ಈ ಅವಧಿಯ ಬಗ್ಗೆ ಬರೆಯುತ್ತಾಳೆ : “ತಮ್ಮ ಈ ಶಿಷ್ಯೆಯು (ನಿವೇದಿತಾ) ತಮ್ಮವರೊಡನೆ ಒಂದಾಗಿ ಬೆರೆತಿರು ವುದು ಕೇವಲ ಮೇಲ್ನೋಟಕ್ಕೆ ಮಾತ್ರವೇ ಎಂಬುದನ್ನು ಸ್ವಾಮೀಜಿ ಅರಿತಿದ್ದರಾದರೂ ಅವಳ ವಿಷಯದಲ್ಲಿ ಅವರ ವಿಶ್ವಾಸವಾಗಲಿ ಸಹೃದಯ ವರ್ತನೆಯಾಗಲಿ ಕಿಂಚಿತ್ತೂ ಬದಲಾಗಲಿಲ್ಲ. ಆದರೆ ಆಲ್ಮೋರದೊಂದಿಗೆ ಹೊಸ ಕತೆಯೇ ಪ್ರಾರಂಭವಾಯಿತು–ಆಕೆಗೆ ಹೊಸದಾಗಿ ಶಾಲೆಗೆ ಸೇರಿದ ಅನುಭವವಾಯಿತು.” ಹೊಸದಾಗಿ ಶಾಲೆಗೆ ಸೇರಿದ ಮಕ್ಕಳೆಲ್ಲ ಕೆಲವು ದಿನವಾದರೂ ರಚ್ಚೆ ಹಿಡಿದು ಅತ್ತುಕೊಂಡೇ ಹೋಗುತ್ತವೆಯಲ್ಲವೆ ? ಇಲ್ಲಿಂದ ಮುಂದೆ ಸ್ವಾಮೀಜಿಯವರ ಮಾತು ಗಳು ಆಕೆಯ ಮನದಲ್ಲಿ ಬೇರೂರಿದ್ದ ನೂರಾರು ಪೂರ್ವಗ್ರಹಗಳಿಗೆ ಮರ್ಮಾಘಾತಕವಾಗಿ ಪರಿಣಮಿಸಿದುವು. ಆಳವಾಗಿ ಚುಚ್ಚಿಕೊಂಡ ಮುಳ್ಳನ್ನು ಹೊರಗೆಳೆಯುವಾಗ ನೋವು ಅಸಹ ನೀಯವಾಗುತ್ತದೆ. ಆದರೆ ಸ್ವಾಮೀಜಿಯವರೆಂದಿಗೂ ತಮ್ಮ ನಂಬಿಕೆಯನ್ನಾಗಲಿ ತಮ್ಮದೇ ಆದ ಮತವನ್ನಾಗಲಿ ತಮ್ಮ ಶಿಷ್ಯೆಯ ಮೇಲೆ ಹೇರಲು ಪ್ರಯತ್ನಿಸಿದವರಲ್ಲ. ಮುಂದೆ ಇದನ್ನು ಮನ ಗಂಡು ಆಕೆಯೇ ಬರೆಯುತ್ತಾಳೆ : “. . . ಕೇವಲ ಅರ್ಧ ದೃಶ್ಯವನ್ನು ಮಾತ್ರ ನೋಡುವ ‘ಅರೆ ಕುರುಡುತನ’ವನ್ನು ಸರಿಪಡಿಸುವುದಷ್ಟೇ ಸ್ವಾಮೀಜಿಯವರ ಉದ್ದೇಶವಾಗಿತ್ತು. . . ಒಬ್ಬನ ಮನಸ್ಸನ್ನು ಸರಿಪಡಿಸಬೇಕಾದರೆ ಅದರ ಗುರುತ್ವಕೇಂದ್ರ<span class="en">(centre of gravity)</span>ವನ್ನು ಬದಲಾ ಯಿಸಬೇಕು ; ಅರ್ಥಾತ್, ವ್ಯಕ್ತಿಯ ದೃಷ್ಟಿಕೋನವನ್ನು ಬದಲಾಯಿಸಬೇಕು, ಅಷ್ಟೆ. ಸ್ವಾಮೀಜಿ ಮಾಡಹೊರಟದ್ದಾದರೂ ಅದನ್ನೇ.”</p>
  <p>ನಿವೇದಿತೆಗೆ ತನ್ನ ಜನಾಂಗದ ಮೇಲೆ ವಿಪರೀತ ಅಭಿಮಾನ. ಸ್ವಾಭಿಮಾನವನ್ನು ಎಂದಿಗೂ ಗೌರವಿಸುವವರು ಸ್ವಾಮೀಜಿ. ಆದರೆ ಅವಳ ಈ ಅಭಿಮಾನವು ದುರಭಿಮಾನಕ್ಕೆ ತಿರುಗಿತ್ತು. ಆಂಗ್ಲರೆಲ್ಲರೂ ತುಂಬ ಸತ್ಯಶೀಲರು, ಪ್ರಾಮಾಣಿಕರು, ಶುಚಿಯಾಗಿರುವವರು, ವಿಶ್ವಾಸಾರ್ಹರು ಎಂಬಿತ್ಯಾದಿ ನಂಬಿಕೆಗಳಿಗೆ ಅವಳು ಬಲವಾಗಿ ಅಂಟಿಕೊಂಡಿದ್ದಳು. ಅದರೊಂದಿಗೇ ಪೌರ್ವಾತ್ಯರ ಚರಿತ್ರೆ-ಸಂಪ್ರದಾಯಗಳು-ಸ್ವಭಾವಗಳು ಮೊದಲಾದವುಗಳಿಗೆ ಸಂಬಂಧಿಸಿದಂತೆ ಅನೇಕ ತಪ್ಪು ಕಲ್ಪನೆಗಳೂ ಅವಳಲ್ಲಿ ಸಾಕಷ್ಟು ಆಳವಾಗಿಯೇ ಇದ್ದುವು. ಇವುಗಳನ್ನು ಕಿತ್ತೊಗೆಯಬೇಕಾದರೆ ಸ್ವಾಮೀಜಿಯವರಿಗೆ ಅದೆಷ್ಟು ಶ್ರಮವಾಗಿರಬಹುದೆಂಬುದು ಊಹಿಸಲಸಾಧ್ಯ !</p>
  <p>ಸ್ವಾಮೀಜಿ ತಮ್ಮ ಶಿಷ್ಯೆಯರೊಂದಿಗೆ ಮಾತನಾಡುತ್ತಿರುವಾಗ ಅಲ್ಲಿ ಆಗಾಗ ಒಂದು ಪ್ರತಿ ರೋಧದ ದನಿ ಕೇಳುವುದುಂಟು. ಅದು ನಿವೇದಿತೆಯದೆಂಬುದು ಮಾತ್ರ ನಿಶ್ಚಿತ. ಒಮ್ಮೆ ಸ್ವಾಮೀಜಿ ಬುದ್ಧನನ್ನು ತುಂಬ ಭಾವಭರಿತವಾಗಿ ಕೊಂಡಾಡುತ್ತಿದ್ದರು. ಆಗ ನಿವೇದಿತಾ ಇದ್ದಕ್ಕಿ ದ್ದಂತೆ, “ಸ್ವಾಮೀಜಿ ! ನೀವೊಬ್ಬ ಬೌದ್ಧರೆಂದು ನನಗೆ ತಿಳಿದಿರಲೇ ಇಲ್ಲ !” ಎಂದು ಉದ್ಗರಿಸಿದಳು. ಬುದ್ಧನು ಅಷ್ಟೆಲ್ಲ ಪ್ರಶಂಸೆಗೆ ಪಾತ್ರನಲ್ಲವೆಂಬುದು ಅವಳ ಈ ತಮಾಷೆಯ ಮಾತಿನ ಭಾವ. ಆದರೆ ಈ ಮಾತು ಸ್ವಾಮೀಜಿಯವರನ್ನು ಕೆರಳಿಸಿತು. ತಮ್ಮನ್ನು ಅತ್ಯಂತ ಪ್ರಬಲವಾಗಿ ಸಮರ್ಥಿಸಿಕೊಳ್ಳುತ್ತ ಅವರು ಘೋಷಿಸುತ್ತಾರೆ, “ನಾನು ಬುದ್ಧಭಗವಂತನ ದಾಸರ ದಾಸರ ದಾಸ !” ಎಂದು. ಮತ್ತೊಂದು ಸಂದರ್ಭದಲ್ಲಿ ಯಾವುದೋ ವಿಷಯಕ್ಕೆ ಸಂಬಂಧಿಸಿ ದಂತೆ ನಿವೇದಿತಾ ಆಂಗ್ಲರನ್ನು ಬಲವಾಗಿ ಸಮರ್ಥಿಸುತ್ತಿದ್ದಳು. ಅವಳೊಂದಿಗೆ ಮಾತನಾಡಿ ಕಡೆಗೆ ರೋಸಿಹೋಗಿ ಸ್ವಾಮೀಜಿ ಹೇಳಿದರು, “ನಿಜವಾಗಿಯೂ, ನಿನಗಿರುವಂತಹ ದೇಶಪ್ರೇಮವು ಒಂದು ಪಾಪವೇ ಸರಿ !. . . ಈಗ ನಾನು ಹೇಳುತ್ತಿರುವುದಿಷ್ಟೆ–ಬಹುತೇಕ ಜನರ ವರ್ತನೆಯು ಮೂಲತಃ ಸ್ವಾರ್ಥೋದ್ದೇಶ ಪ್ರೇರಿತವಾಗಿರುತ್ತದೆ, ಎಂದು. ಇದನ್ನು ಒಪ್ಪದೆ ನೀನು ಹೇಳು ತ್ತಿದ್ದೀಯೆ–ಯಾವುದೋ ಒಂದು ಜನಾಂಗದಲ್ಲಿ ಪ್ರತಿಯೊಬ್ಬರೂ ದೇವತಾ ಸ್ವರೂಪಿಗಳು, ಎಂದು. ಇಷ್ಟು ಬಲವಾದ ಅಜ್ಞಾನವನ್ನು ದುಷ್ಟತನವೆಂದರೂ ತಪ್ಪಾಗಲಾರದು !”</p>
  <p>ಹೀಗೆ ನಿವೇದಿತಾ ಹೆಜ್ಜೆಹೆಜ್ಜೆಗೂ ತನ್ನ ಗುರುವಿನೊಂದಿಗೆ ಸೆಣಸುತ್ತಿದ್ದಳು. ಒಂದೊಂದು ಕ್ಷಣವೂ ಅವಳಿಗೊಂದು ಹೊಸ ಪಾಠವನ್ನು ಕಲಿಸುತ್ತಿತ್ತು. ದಿನದಿನಕ್ಕೂ ಆಕೆ ತನ್ನ ಲೋಪದೋಷ ಗಳನ್ನು ಸ್ಪಷ್ಟವಾಗಿ ಅರಿತುಕೊಳ್ಳಲು ಸಮರ್ಥಳಾದಳು. ಅಂತೆಯೇ ಸ್ವಾಮೀಜಿಯವರ ಮಾತು ಗಳ, ಬೋಧನೆಗಳ ತಥ್ಯವನ್ನು ಅರಿತಳು. ಅವರ ವ್ಯಕ್ತಿತ್ವದ ಹಾಗೂ ಬೋಧನೆಗಳ ಔನ್ನತ್ಯವನ್ನು ಧೀಮಂತಿಕೆಯನ್ನು ಹೆಚ್ಚು ಹೆಚ್ಚಾಗಿ ಅರಿತಂತೆಲ್ಲ ನಿವೇದಿತಾ ತನ್ನ ಗುರುವಿನಡಿಯಲ್ಲಿ ತನ್ನನ್ನು ಸಂಪೂರ್ಣವಾಗಿ ಸಮರ್ಪಿಸಿಕೊಳ್ಳಲು ಸಮರ್ಥಳಾದಳು. ಆದರೆ ಸ್ವಾಮೀಜಿಯವರು ನಿವೇ ದಿತೆಯ ವಿಷಯದಲ್ಲಿ ಎಷ್ಟೇ ಕಟುವಾಗಿ ವರ್ತಿಸಿದರೂ, ಎಷ್ಟೇ ಖಾರವಾಗಿ ಮಾತನಾಡಿದರೂ ಅವಳ ಬಗ್ಗೆ ಅವರಲ್ಲಿ ಲವಲೇಶವಾದರೂ ಅಸಮಾಧಾನ ಅಥವಾ ಬೇಸರವಿರಲಿಲ್ಲ. ಅವಳ ಹೋರಾಟವನ್ನು, ಪ್ರತಿರೋಧವನ್ನು ಅವರು ಹೃತ್ಪೂರ್ವಕವಾಗಿ ಮೆಚ್ಚಿದ್ದರು. ಈ ಅವಧಿ ಕಳೆದು ದೀರ್ಘಕಾಲವಾದ ನಂತರ ಒಮ್ಮೆ ಅವಳು ಕ್ರಿಸ್ಟೀನಳೊಂದಿಗೆ ಮಾತನಾಡುತ್ತಿದ್ದಳು. ಸ್ವಾಮೀಜಿ ಸನಿಹದಲ್ಲೇ ಇದ್ದರು. ಸಾಂದರ್ಭಿಕವಾಗಿ ಕ್ರಿಸ್ಟೀನ ಹೇಳಿದಳು, “ನೋಡು ! ನಾನು ಸ್ವಾಮೀಜಿ ಯವರಾಡಿದ ಪ್ರತಿಯೊಂದು ಮಾತನ್ನೂ ಸ್ವೀಕರಿಸಲು ಸಮರ್ಥಳಾಗಿದ್ದೇನೆ” ಎಂದು. ನಿವೇ ದಿತೆಯ ವಿಷಯ ಹಾಗಲ್ಲ ಎಂಬುದು ಕ್ರಿಸ್ಟೀನಳಿಗೆ ಗೊತ್ತು. ಈ ಮಾತು ಸ್ವಾಮೀಜಿಯವರ ಕಿವಿಗೂ ಬಿದ್ದಿತು. ಆಗ ಅವರು ಅದು ತಮಗೆ ಕೇಳಿಸಲೇ ಇಲ್ಲವೋ ಎಂಬಂತಿದ್ದುಬಿಟ್ಟರು. ಆದರೆ ಮತ್ತೊಂದು ಸಲ ಸರಿಯಾದ ಸಂದರ್ಭ ಬಂದಾಗ ಸ್ವಾಮೀಜಿ ಹೇಳಿದರು, “ಯಾರೂ ಕೂಡ ‘ತಮ್ಮನ್ನು ಒಪ್ಪಿಸುವುದು ಇತರರಿಗೆ ಅಷ್ಟೊಂದು ಕಷ್ಟವಾಯಿತಲ್ಲಾ !’ ಎಂದು ಕೊರಗದಿರಲಿ. ನಾನು ನನ್ನ ಗುರುವಿನೊಂದಿಗೆ ಆರು ವರ್ಷಗಳಷ್ಟು ಸುದೀರ್ಘಕಾಲ ಸೆಣಸಿದ್ದೇನೆ. ಆದ್ದರಿಂದಲೇ ನಾನು ನನ್ನ ಪಥದ ಪ್ರತಿಯೊಂದು ಅಂಗುಲವನ್ನೂ ಅರಿತುಕೊಳ್ಳಲು ಸಾಧ್ಯ ವಾಗಿದೆ !” ಈ ಸಂದರ್ಭದಲ್ಲಿ ಮಾತ್ರವಲ್ಲದೆ ನಿವೇದಿತಾ ಇನ್ನೂ ಹೋರಾಡುವ ಸ್ಥಿತಿಯ ಲ್ಲಿದ್ದಾಗಲೂ ಸ್ವಾಮೀಜಿ ಅನೇಕ ಬಾರಿ ಅವಳಿಗೆ ಸಮಾಧಾನ ಹೇಳುತ್ತಿದ್ದರು, ಉತ್ತೇಜನ ನೀಡುತ್ತಿದ್ದರು.</p>
  <p>ಹೀಗೆ ನಿವೇದಿತಾ ಸ್ವಾಮೀಜಿಯವರ ಸಂಕೀರ್ಣ-ಬಹುಮುಖ ವ್ಯಕ್ತಿತ್ವವನ್ನು ಅರ್ಥಮಾಡಿ ಕೊಳ್ಳುತ್ತ ಬಂದಳು. ತನ್ನ ಬಗ್ಗೆ ಅವರಿಗಿರುವ ವಾತ್ಸಲ್ಯವನ್ನು ಕಂಡು ಮೂಕಳಾದಳು. ಸ್ವಾಮೀಜಿ ಕಣ್ಮರೆಯಾದ ಮೇಲೆ ಒಮ್ಮೆ ಅವಳು ತನ್ನೊಂದಿಗೆ ಮಾತನಾಡುತ್ತಿರುವಾಗ ಜೋಸೆಫಿನ್ ಹೇಳುತ್ತಾಳೆ, “ಸ್ವಾಮೀಜಿ ಶಕ್ತಿಸ್ವರೂಪಿಯಾಗಿದ್ದರು.”</p>
  <p>ಅದಕ್ಕೆ ನಿವೇದಿತಳ ಪ್ರತಿಕ್ರಿಯೆ–“ಅವರು ಮಾಧುರ್ಯವೇ ಮೈವೆತ್ತಂತಿದ್ದರು.”</p>
  <p>“ಹೌದೆ ! ನನಗೆ ಎಂದೂ ಹಾಗನ್ನಿಸಲೇ ಇಲ್ಲವಲ್ಲ ?”</p>
  <p>“ಅದೇಕೆಂದರೆ ಅವರು ನಿನಗದನ್ನು ತೋರಿಸಲಿಲ್ಲ !”</p>
  <p>ನಿವೇದಿತಾ ತನ್ನನ್ನು ಸ್ವಾಮೀಜಿಯವರ ಆಧ್ಯಾತ್ಮಿಕ ಪುತ್ರಿಯೆಂದು ಕರೆದುಕೊಳ್ಳಲು ಅತ್ಯಂತ ಹೆಮ್ಮೆ ಪಡುತ್ತಿದ್ದಳು. (ಸ್ವಾಮೀಜಿ ‘ತಾಯಿ’ ಎಂದು ಕರೆಯುತ್ತಿದ್ದ ಶ್ರೀಮತಿ ಸಾರಾ ಬುಲ್ಲಳನ್ನು ನಿವೇದಿತಾ ‘ಅಜ್ಜಿ’ ಎನ್ನುತ್ತಿದ್ದಳು, ಹಾಗೂ ಸ್ವಾಮೀಜಿಯವರ ‘ತಂಗಿ’ ಮೇರಿ ಹೇಲ್ಳನ್ನು ‘ಚಿಕ್ಕಮ್ಮ<span class="en">’—aunt—</span>ಎನ್ನುತ್ತಿದ್ದಳು.) ಸ್ವಾಮೀಜಿ ಹಾಗೂ ಅವರ ಶಿಷ್ಯೆಯರ ನಡುವಣ ಸಂಬಂಧ ಇಷ್ಟು ಆಪ್ತವಾದುದು. ಪ್ರತಿಯೊಬ್ಬ ಸ್ತ್ರೀಯೂ ಅವರ ಪಾಲಿಗೆ ಸಾಕ್ಷಾತ್ ಜಗನ್ಮಾತೆಯೇ ಆಗಿ ದ್ದಳು ಎಂಬ ಮಾತನ್ನು ಹೇಳಬೇಕಾಗಿಯೇ ಇಲ್ಲ. ಆದರೂ ಸಹ, ಆಶ್ರಮವಾಸಿಗಳು ಸ್ತ್ರೀಯ ರೊಂದಿಗೆ ಹೇಗೆ ವರ್ತಿಸಬೇಕೆಂಬುದರ ಬಗ್ಗೆ ಅವರೇ ರೂಪಿಸಿದ್ದ ನೀತಿನಿಯಮಗಳಿದ್ದುವಲ್ಲವೆ? ಸ್ವಾಮೀಜಿ ಆ ನಿಯಮಗಳೆಲ್ಲಕ್ಕೂ ಅತೀತರಾಗಿದ್ದರೆಂಬುದೇನೋ ನಿಜವೇ. ಆದರೂ ಅವರು ಈ ನಿಯಮಗಳಿಂದ ತಮ್ಮನ್ನು ಹೊರತುಪಡಿಸಿಕೊಳ್ಳಲಿಲ್ಲ. ಈ ವಿಷಯವನ್ನು ಅವರು ಎಷ್ಟು ಗಂಭೀರವಾಗಿ ಪರಿಗಣಿಸಿದ್ದರೆಂಬುದು ಅವರು ತಮ್ಮ ನೆಚ್ಚಿನ ಸೋದರ ಸ್ವಾಮಿ ರಾಮಕೃಷ್ಣಾ ನಂದರಿಗೆ ಬರೆದ ಒಂದು ಪತ್ರದಲ್ಲಿ ವ್ಯಕ್ತವಾಗುತ್ತದೆ. ಆಗ ರಾಮಕೃಷ್ಣಾನಂದರು ಮದ್ರಾಸಿನಲ್ಲಿ ಮಠಸ್ಥಾಪನೆಯ ಸಂಬಂಧವಾಗಿ ಶ್ರೀ ಬಿಳಿಗಿರಿ ಅಯ್ಯಂಗಾರರ ಸಂಪರ್ಕದಲ್ಲಿದ್ದರು. (ಹಿಂದೆಯೇ ನೋಡಿದಂತೆ ಇವರು ಮದ್ರಾಸಿನ ಸುವಿಖ್ಯಾತ ಸಮಾಜಸೇವಕರು ಹಾಗೂ ವಿವೇಕಾನಂದರ ಭಕ್ತರು.) ಬಿಳಿಗಿರಿ ಅಯ್ಯಂಗಾರರಿಗೆ, ವಿಧವೆಯರಾದ ಇಬ್ಬರು ಹೆಣ್ಣು ಮಕ್ಕಳು ; ಈಗ ಸ್ವಾಮಿ ಗಳು ಈ ಹೆಣ್ಣು ಮಕ್ಕಳ ಸಂಪರ್ಕಕ್ಕೂ ಬರುವ ಸಂದರ್ಭವೊದಗಬಹುದು. ಆದ್ದರಿಂದ ಸ್ವಾಮೀಜಿ ಬರೆಯುತ್ತಾರೆ, “ವಯಸ್ಸಿಗೆ ಬಂದ ಹೆಣ್ಣು ಮಕ್ಕಳ ಬಳಿಯಲ್ಲಿರುವಾಗ ಎಂಥವ ರಾದರೂ ಅತ್ಯಂತ ಜಾಗ್ರತೆಯಿಂದಿರಬೇಕಾಗುತ್ತದೆ. ಒಮ್ಮೆ ಕಾಲು ಜಾರಿತೆಂದರೆ ಮತ್ತೆ ಬೇರೆ ದಾರಿಯೇ ಇಲ್ಲ. ಮತ್ತು ಆ ಅಪರಾಧವೋ ಅಕ್ಷಮ್ಯ !”</p>
  <p>ಸ್ವಾಮೀಜಿ ಆಲ್ಮೋರದಲ್ಲಿ ಹಲವಾರು ಸ್ಥಳೀಯ ನಿವಾಸಿಗಳಿಗೆ ಸಂದರ್ಶನ ನೀಡಿದರು. ಅಲ್ಲದೆ ಆ ಸಮಯದಲ್ಲಿ ಬೇಸಿಗೆಯನ್ನು ಕಳೆಯಲೆಂದು ನೈನಿತಾಲಿಗೆ ಬಂದಿದ್ದ ಅನೇಕ ಗಣ್ಯವ್ಯಕ್ತಿಗಳನ್ನು ಭೇಟಿಯಾದರು. ಅವರೆಲ್ಲರೊಂದಿಗೆ ಸ್ವಾಮೀಜಿ ಆಧ್ಯಾತ್ಮಿಕ ಹಾಗೂ ಧಾರ್ಮಿಕ ವಿಷಯಗಳಿಗೆ ಸಂಬಂಧಿಸಿದಂತೆ ಮಾತನಾಡಿ ಬೋಧನೆ ನೀಡಿದರು. ಈ ಸಂದರ್ಭದಲ್ಲಿ ಅವರು ಶ್ರೀಮತಿ ಆ್ಯನಿ ಬೆಸೆಂಟರನ್ನು ಎರಡು ಬಾರಿ ಸಂಧಿಸಿದರು. ಒಮ್ಮೆ ಅವರು ಶ್ರೀಮತಿ ಬೆಸೆಂಟರ ಆಹ್ವಾನದ ಮೇರೆಗೆ ಅವರಿಳಿದುಕೊಂಡಿದ್ದಲ್ಲಿಗೆ ಹೋಗಿ ದೀರ್ಘಕಾಲ ಸಂಭಾಷಣೆ ನಡೆಸಿದರು. ಶ್ರೀಮತಿ ಬೆಸೆಂಟರು ತಮ್ಮ ಥಿಯೊಸಾಫಿಕಲ್ ಸೊಸೈಟಿ ಹಾಗೂ ಸ್ವಾಮೀಜಿಯವರ ಸಂಸ್ಥೆಯ ನಡುವೆ ಅನ್ಯೋನ್ಯತೆ ಬೆಳೆಯಬೇಕೆಂದು ಕೇಳಿಕೊಂಡರು. ಮತ್ತೊಮ್ಮೆ ಶ್ರೀಮತಿ ಬೆಸೆಂಟರನ್ನು ಸ್ವಾಮೀಜಿಯವರೇ ತಮ್ಮಲ್ಲಿಗೆ ಚಹಾಕ್ಕೆ ಆಹ್ವಾನಿಸಿದರು.</p>
  <p>ಸ್ವಾಮೀಜಿ ಆಲ್ಮೋರದಲ್ಲಿದ್ದಾಗ ಬ್ರಿಟಿಷ್ ಸರಕಾರದ ಗುಪ್ತ ಪೋಲಿಸರು ಅವರ ಮೇಲೆ ಕಣ್ಣಿಟ್ಟಿದ್ದರು. ಇದಕ್ಕೆ ಕಾರಣವೇನೆಂದರೆ ಅವರು ಅನೇಕ ಪಾಶ್ಚಾತ್ಯ ಮಹಿಳೆಯರೊಂದಿಗೆ ಓಡಾಡುತ್ತಿದ್ದುದು. ಅದರಲ್ಲೂ ನಿವೇದಿತೆಯೊಂದಿಗಿನ ಅವರ ಸಂಪರ್ಕ ಪೋಲಿಸರ ಅನು ಮಾನಕ್ಕೆ ಕಾರಣವಾಗಿತ್ತು. ಏಕೆಂದರೆ ಜನ್ಮತಃ ಐರಿಶ್ ಜನಾಂಗಕ್ಕೆ ಸೇರಿದ ಮಾರ್ಗರೆಟ್ ನೋಬೆಲ್ ಹಿಂದೆ ಐರಿಶ್ ಚಳವಳಿಯಲ್ಲಿ ಭಾಗವಹಿಸಿದ್ದಳು. ಅಲ್ಲದೆ ಸ್ವಾಮೀಜಿಯವರೇ ಹೇಳುತ್ತಿದ್ದಂತೆ, ಹಿಂದೊಮ್ಮೆ ಶಿವಾಜಿ ಮಹಾರಾಜ ಸಂನ್ಯಾಸಿಯ ವೇಷದಿಂದ ತಲೆತಪ್ಪಿಸಿಕೊಂಡ ಕಥೆಯನ್ನು ತಿಳಿದಿದ್ದ ಬ್ರಿಟಿಷರಿಗೆ, ಯಾವ ಕಾಷಾಯ ವಸ್ತ್ರದೊಳಗೆ ಯಾವ ಶಿವಾಜಿ ಅಡಗಿರು ವನೋ ಎಂಬ ಅನುಮಾನ ಇದ್ದೇ ಇತ್ತು ! ಪೋಲಿಸರು ತಮ್ಮ ಮೇಲೆ ಕಣ್ಣಿಟ್ಟಿರುವ ವಿಷಯ ವನ್ನು ನಿವೇದಿತಾ ಗಂಭೀರವಾಗಿ ಪರಿಗಣಿಸಿದರೂ ಸ್ವಾಮೀಜಿ ನಕ್ಕು ಸುಮ್ಮನಾದರು.</p>
  <p>ಸ್ವಾಮೀಜಿ ಆಲ್ಮೋರದಲ್ಲಿ ಹಾಸ್ಯ ಮಾಡುತ್ತ ನಕ್ಕು ನಲಿಯುತ್ತಿದ್ದರಾದರೂ ಮತ್ತೆ ಕೆಲ ವೊಮ್ಮೆ ಜೀವನದ ದಾರುಣ ದುಃಖ-ದುಮ್ಮಾನಗಳ ಬಗ್ಗೆಯೂ ಮಾತನಾಡುತ್ತ ಅಂತರ್ಮುಖಿ ಗಳಾಗಿಬಿಡುತ್ತಿದ್ದರು. ಆ ದಿನಗಳಲ್ಲಿ ಅವರಿಗೆ ಏಕಾಂತದಲ್ಲಿ ಶಾಂತವಾಗಿದ್ದುಬಿಡಬೇಕೆಂಬ ಪ್ರಬಲ ಇಚ್ಛೆಯುಂಟಾಗುತ್ತಿತ್ತು. ಇಂತಹ ಭಾವದಲ್ಲಿ ಒಂದು ದಿನ ಅವರು ತಮ್ಮ ಸ್ನೇಹಿತ ರನ್ನು-ಶಿಷ್ಯರನ್ನು ಬಿಟ್ಟು ಆಲ್ಮೋರದಿಂದ ಸ್ವಲ್ಪ ದೂರದಲ್ಲಿರುವ ಶಿಯಾದೇವಿ ಬೆಟ್ಟಕ್ಕೆ ಹೋಗಿ ಅಲ್ಲೊಂದು ಡೇರೆ ಹಾಕಿಕೊಂಡು ಇದ್ದುಬಿಟ್ಟರು. ನಿತ್ಯವೂ ಅರಣ್ಯದ ನೀರವ ವಾತಾವರಣದಲ್ಲಿ ಹತ್ತುಗಂಟೆಗಳ ಕಾಲ ಧ್ಯಾನನಿರತರಾಗಿದ್ದು ಡೇರೆಗೆ ಹಿಂದಿರುಗುತ್ತಿದ್ದರು. ಇದು ಹೀಗೆ ಹಲವಾರು ದಿನ ನಡೆಯಿತು. ಆದರೆ ಸ್ವಾಮೀಜಿ ಡೇರೆಗೆ ಹಿಂದಿರುಗುವ ವೇಳೆಗೆ ಅಲ್ಲಿಯೂ ಕೂಡ ಜನ ಬರಲಾರಂಭಿಸಿದರು. ಆದ್ದರಿಂದ ಅವರು ಆಲ್ಮೋರಕ್ಕೆ ಹಿಂದಿರುಗಿದರು. ಆದರೆ ಈ ಕೆಲವು ದಿನಗಳ ಅನುಭವ ಅವರಿಗೆ ತುಂಬ ಹರ್ಷದಾಯಕವಾಗಿತ್ತು. ತಾವು ಹಿಂದಿನ ಪರಿವ್ರಾಜಕ ಸಂನ್ಯಾಸಿಯಂತೆಯೇ ಈಗಲೂ ಬರಿಗಾಲಿನಲ್ಲಿ ನಡೆಯುತ್ತ ಚಳಿಬಿಸಿಲುಗಳನ್ನೆಲ್ಲ ಎದುರಿಸ ಬಲ್ಲೆವು, ಪಾಶ್ಚಾತ್ಯದೇಶಗಳಿಗೆ ಹೋಗಿಬಂದರೂ ತಾವೇನೂ ಕೆಟ್ಟಿಲ್ಲ ಎಂದು ಸ್ವಾಮೀಜಿ ಸಮಾಧಾನಗೊಂಡರು.</p>
  <p>ಮೇ 30 ರಂದು ಅವರು ಸೇವಿಯರ್ ದಂಪತಿಗಳೊಂದಿಗೆ ಪ್ರಶಾಂತವಾದ ಏಕಾಂತ ಸ್ಥಳವೊಂದನ್ನರಸಿ ಹೊರಟರು. ಮತ್ತೆ ಕೆಲವು ದಿನ ಏಕಾಂತದಲ್ಲಿರುವುದು ಒಂದು ಉದ್ದೇಶ ವಾದರೆ ತಾವು ಸ್ಥಾಪಿಸಲಿರುವ ಮಠಕ್ಕಾಗಿ ಸೂಕ್ತ ನಿವೇಶನವನ್ನು ಗೊತ್ತುಪಡಿಸುವುದು ಮತ್ತೊಂದು ಉದ್ದೇಶ. ಆದರೆ ಅಷ್ಟೆಲ್ಲ ಹುಡುಕಿದರೂ ಅವರಿಗೆ ತೃಪ್ತಿಯಾಗುವ ಸ್ಥಳ ಆಗ ಎಲ್ಲಿಯೂ ಸಿಗಲಿಲ್ಲ.</p>
  <h1>15</h1>
  <h1>ವಿಯೋಗಗಳು</h1>
  <p class="noindent">ಈ ನಡುವೆ ಸ್ವಾಮೀಜಿಯವರಿಗೆ ಪ್ರೀತಿವಿಶ್ವಾಸಪಾತ್ರರಾದ ಅನೇಕ ವ್ಯಕ್ತಿಗಳು ಇಹಲೋಕ ಯಾತ್ರೆ ಮುಗಿಸಿದರು. ಇವರಲ್ಲಿ ಮೊದಲನೆಯವರೆಂದರೆ, ಅವರ ಅತ್ಯಂತ ನಿಷ್ಠಾವಂತ ಬೆಂಬಲಿಗರೂ ಅಮೆರಿಕದ ಅಗ್ರಗಣ್ಯ ಮಹಿಳೆಯರಲ್ಲೊಬ್ಬರೂ ಆದ ಶ್ರೀಮತಿ ಬ್ಯಾಗ್ಲೀ. ಸ್ವಾಮೀಜಿ ಕಲ್ಕತ್ತದಿಂದ ಹೊರಟು ಆಲ್ಮೋರಕ್ಕೆ ಬರುತ್ತಿದ್ದಂತೆಯೇ ಅವರಿಗೆ ಈ ದುಃಖದ ಸುದ್ದಿ ತಲುಪಿತು. ಶ್ರೀಮತಿ ಬ್ಯಾಗ್ಲೀ ತಮಗೆ ನೀಡಿದ ಅಪಾರ ವಿಶ್ವಾಸ-ಬೆಂಬಲಗಳನ್ನು ನೆನೆದು ಸ್ವಾಮೀಜಿ, ತಮ್ಮ ಮೌನ ಶ್ರದ್ಧಾಂಜಲಿಯನ್ನರ್ಪಿಸಿದರು.</p>
  <p>ಈಗ ಸ್ವಾಮೀಜಿಯವರು ಸೇವಿಯರ್ ದಂಪತಿಗಳೊಂದಿಗೆ ಆಲ್ಮೋರಕ್ಕೆ ಹಿಂದಿರುಗಿದಾಗ ಮತ್ತೆರಡು ಆಘಾತಕರ ಸುದ್ದಿಗಳು ಕಾದಿದ್ದುವು. ಒಂದು, ಅವರ ನೆಚ್ಚಿನ ಸಹಾಯಕ-ಶಿಷ್ಯ ಗುಡ್ವಿನ್ನನ ನಿಧನ ; ಮತ್ತೊಂದು, ಸಂತ ಪವಾಹಾರಿ ಬಾಬಾರ ನಿಧನ. ಸ್ವಾಮೀಜಿಯವರ ದೃಷ್ಟಿಯಲ್ಲಿ ಶ್ರೀರಾಮಕೃಷ್ಣರ ಅನಂತರದ ಎರಡನೆಯ ಸ್ಥಾನ ಪವಾಹಾರಿ ಬಾಬಾರಿಗೆ. ಬಾಬಾ ರೊಂದಿಗೆ ಸ್ವಾಮೀಜಿಯವರ ಸಂಬಂಧವನ್ನು ಮೊದಲ ಸಂಪುಟ(‘ಕಣ್ದೆರೆಸಿದ ಅನುಭವ’)ದಲ್ಲಿ ನೋಡಿದ್ದೇವೆ. ಬಾಬಾರ ನಿಧನದ ಸುದ್ದಿ ತಿಳಿಸುವ ಪತ್ರವೊಂದನ್ನು ಕಂಡು ಸ್ವಾಮೀಜಿ ತುಂಬ ದುಃಖಿತರಾದರು. ಅವರು ಆಲ್ಮೋರಕ್ಕೆ ಹಿಂದಿರುಗುವುದಕ್ಕೆ ಎರಡು ದಿನ ಹಿಂದೆಯೇ ಇನ್ನೊಂದು ತಂತಿ ವರ್ತಮಾನ ಬಂದಿತ್ತು. ಅದು ಅವರ ಆಪ್ತ ಶಿಷ್ಯನಾದ ಗುಡ್ವಿನ್ನನ ಅಕಾಲ ಮರಣದ ದಾರುಣ ವಾರ್ತೆ. ಆದರೆ ಬಾಬಾರ ನಿಧನದ ಸುದ್ದಿ ಕೇಳಿ ದುಃಖತಪ್ತರಾಗಿದ್ದ ಸ್ವಾಮೀಜಿ ಯವರಿಗೆ ಈ ವಿಷಯವನ್ನು ಹೇಳಲು ಯಾರಿಗೂ ಧೈರ್ಯ ಸಾಲಲಿಲ್ಲ. ಮರುದಿನ ಅವರಿಗೆ ಈ ವಿಷಯವೂ ತಿಳಿಯಿತು. ಇದರಿಂದ ಅವರ ಮೇಲಾದ ಆಘಾತ ಪ್ರಚಂಡವಾದುದು. ಅದನ್ನು ಕೇಳಿದ ತಕ್ಷಣ ಅವರ ಬಾಯಿಂದ ಹೊರಟ ಉದ್ಗಾರ ಇದು : “ಇದೀಗ ನನ್ನ ಬಲಗೈ ಮುರಿ ದಂತಾಯಿತು. ನನ್ನ ಪಾಲಿಗಿದು ಭರಿಸಲಾಗದ ನಷ್ಟ !” ಆದರೆ ಸ್ವಾಮೀಜಿ ತಮ್ಮ ಅಪಾರ ದುಃಖ ವನ್ನು ಹತ್ತಿಕ್ಕಿ ಶಾಂತವಾಗಿರುವ ಪ್ರಯತ್ನ ಮಾಡಿದರು.</p>
  <p>ಅಂದು ಅವರು ಕೆಲಕಾಲ ತಮ್ಮ ಶಿಷ್ಯರೊಂದಿಗೆ ಗಂಭೀರಭಾವದಲ್ಲಿ ಮಾತನಾಡಿದರು. ವ್ಯಕ್ತಿಯ ಮೇಲಣ ಮೋಹದಿಂದ ಬಿಡಿಸಿಕೊಳ್ಳಬೇಕಾದರೆ ಎಂತಹ ತೀವ್ರ ಪ್ರಯತ್ನ ಬೇಕಾಗು ತ್ತದೆ ಎಂಬುದನ್ನು ವಿವರಿಸಿದರು. ಹೀಗೆ ಕೆಲ ಗಂಟೆಗಳೇ ಕಳೆದುವು. ಸ್ವಾಮೀಜಿ ಮೌನವಾಗಿ ತಮ್ಮ ಶೋಕವನ್ನು ಸಹಿಸಿಕೊಳ್ಳುವ ಪ್ರಯತ್ನ ಮಾಡಿದರು. ಆದರೆ ತಮ್ಮ ಪ್ರಿಯ ಶಿಷ್ಯನ ಅಗಲುವಿಕೆಯನ್ನು ಎಷ್ಟೇ ಮರೆಯಲು ಪ್ರಯತ್ನಿಸಿದರೂ ಅವರ ಸುಕೋಮಲ ಹೃದಯಕ್ಕೆ ಸಂಕಟವಾಗದಿರಲಿಲ್ಲ. “ನನ್ನ ನಿಷ್ಠಾವಂತ ಗುಡ್ವಿನ್ !” ಎಂದು ಅವರು ಹೆಮ್ಮೆಯಿಂದ ಕರೆಯುತ್ತಿದ್ದ ನೆಚ್ಚಿನ ಶಿಷ್ಯನಲ್ಲವೆ ಆತ ? ಕೆಲವು ಗಂಟೆಗಳು ಕಳೆದ ಬಳಿಕ ಅವರೆಂದರು, “ಗುಡ್ವಿನ್ನನ ಚಿತ್ರವೇ ಮತ್ತೆ ಮತ್ತೆ ಮನಸ್ಸಿಗೆ ಬರುತ್ತಿದೆ. ಛೆ ! ಇದೊಂದು ದೌರ್ಬಲ್ಯವೇ ಸರಿ. ಮನುಷ್ಯ ಈ ಭ್ರಮೆಯನ್ನು ಗೆಲ್ಲಬೇಕು. ಮರಣ ಹೊಂದಿದವರು ಮೊದಲಿನಂತೆಯೇ ಈಗಲೂ ನಮ್ಮ ನಡುವೆಯೇ ಇದ್ದಾರೆ ಎಂದು ತಿಳಿಯಬೇಕು. ಮೃತರಾದವರು ನಮ್ಮಿಂದ ದೂರವಾದರೆನ್ನುವುದೇ ಒಂದು ಮಿಥ್ಯೆ.” ಹೀಗೆ ಅವರು ಒಮ್ಮೆ ಸಮಾಧಾನ ತಂದುಕೊಳ್ಳು ವಂತಹ ಮಾತನಾಡಿದರೆ, ಮರುಕ್ಷಣವೇ ಅವರ ದುಃಖದ ಕಟ್ಟೆಯೊಡೆದು ಕ್ರೋಧದ ನುಡಿ ಹೊರಬರುತ್ತಿತ್ತು. ಆಗ ಅವರು ಗುಡುಗುತ್ತಿದ್ದರು, “ಒಬ್ಬ ಭಗವಂತನ ಇಷ್ಟಾನಿಷ್ಟಗಳನ್ನು ಅನುಸರಿಸಿ ಈ ಪ್ರಪಂಚ ನಡೆಯುತ್ತಿದೆ ಎನ್ನುವುದಾದರೆ ಅದೆಂತಹ ಭಯಂಕರ ಕಲ್ಪನೆ ! ನನ್ನ ಗುಡ್ವಿನ್ನನನ್ನು ಕೊಂದದ್ದು ಆ ಭಗವಂತನೇ ಆದರೆ, ಅವನೊಂದಿಗೆ ಯುದ್ಧ ಮಾಡಿ ಅವನನ್ನೂ ಕೊಂದರೆ ತಪ್ಪೇನಾದೀತು ! ಓಹ್, ಗುಡ್ವಿನ್ ! ಅವನಿನ್ನೂ ಬದುಕಿದ್ದರೆ ಎಷ್ಟೊಂದು ಮಾಡುತ್ತಿದ್ದ.” ಸ್ವಾಮಿ ವಿವೇಕಾನಂದರಂತಹ ಸಂನ್ಯಾಸಿಗಳೇ ಹೀಗೆ ದುಃಖಪಡಬಹುದೆ ? ಹೀಗೆ ರೋಷಾವೇಶ ತಾಳಬಹುದೆ ?–ಎನ್ನಿಸಬಹುದು. ಹಿಂದೆ ಬಲರಾಮ ಬಾಬು ತೀರಿಕೊಂಡ ಸುದ್ದಿ ಕೇಳಿ ಸ್ವಾಮೀಜಿ ದುಃಖಿಸಿದಾಗಲೂ, ಬಳಿಯಲ್ಲಿದ್ದ ಪ್ರಮದದಾಸ ಮಿತ್ರರು ಇದೇ ಪ್ರಶ್ನೆಯನ್ನೇ ಕೇಳಿದ್ದರು. ಅದಕ್ಕೆ ಸ್ವಾಮೀಜಿ ಉತ್ತರಿಸಿದ್ದರು, “ಏನು ! ಸಂನ್ಯಾಸಿಗಳಾದ ಮಾತ್ರಕ್ಕೆ ನಮಗೆ ಹೃದಯವಿಲ್ಲವೆ ?”</p>
  <div/>
  <p>ಸ್ವಾಮೀಜಿಯವರು “ಬ್ರಹ್ಮವಾದಿನ್” ಪತ್ರಿಕೆಯ ಕೆಲಸದಲ್ಲಿ ಅಳಸಿಂಗರಿಗೆ ನೆರವಾಗಲೆಂದು ಗುಡ್ವಿನ್ನನನ್ನು ಮದ್ರಾಸಿಗೆ ಕಳಿಸಿಕೊಟ್ಟ ವಿಷಯವನ್ನು ಹಿಂದೆ ನೋಡಿದ್ದೆವು. ಅವನ ಮೂಲಕ ಒಂದು ಇಂಗ್ಲಿಷ್ ದಿನಪತ್ರಿಕೆಯನ್ನು ಹೊರಡಿಸುವ ಉದ್ದೇಶವೂ ಅವರಿಗಿತ್ತು. ಹೀಗೆ ಮದ್ರಾಸಿಗೆ ಬಂದ ಗುಡ್ವಿನ್ ಸ್ವಾಮೀಜಿಯವರ ಕಾರ್ಯವನ್ನು ಮಾಡಿಕೊಂಡು ಬರುವುದರೊಂದಿಗೆ, ಜೀವನೋಪಾಯಕ್ಕಾಗಿ ಅಲ್ಲಿನ ಒಂದು ವೃತ್ತಪತ್ರಿಕೆಯಲ್ಲಿ ಕೆಲಸಕ್ಕೆ ಸೇರಿದ. ಕೆಲಸದ ನಿಮಿತ್ತ ಕೆಲದಿನಗಳ ಮಟ್ಟಿಗೆ ಊಟಿಗೆ ಹೋದವನು, ಅಲ್ಲಿ ಕಾಯಿಲೆ ಬಿದ್ದ. ನೋಡನೋಡುತ್ತಿದ್ದಂತೆಯೇ ಜ್ವರ ಉಲ್ಬಣಿಸಿತು. ಅವನನ್ನು ಪರೀಕ್ಷಿಸಿದ ವೈದ್ಯರು ಟೈಫಾಯ್ಡ ಆಗಿದೆ ಎಂದರು. ಈ ವಿಷಯ ತಿಳಿದು ಗಾಬರಿಗೊಂಡ ಅಳಸಿಂಗ ಮೊದಲಾದವರು, ಮದ್ರಾಸಿನಿಂದ ಊಟಿಗೆ ಹೊರಡಲು ಸಿದ್ಧರಾದರು. ಆದರೆ ಇನ್ನೂ ಸರಿಯಾಗಿ ಔಷಧೋಪಚಾರವನ್ನು ಪ್ರಾರಂಭಿಸುವ ಮೊದಲೇ ಪರಿಸ್ಥಿತಿ ಕೈಮೀರಿಹೋಯಿತು. ಸ್ವಾಮೀಜಿಯವರನ್ನೇ ಸ್ಮರಿಸುತ್ತ ಗುಡ್ವಿನ್ ಕೊನೆಯುಸಿರೆಳೆದ. ಆಗಿನ್ನೂ ಅವನಿಗೆ ಇಪ್ಪತ್ತೇಳು ವರ್ಷ.</p>
  <div/>
  <p>ಕೆಲ ತಿಂಗಳ ಹಿಂದೆಯಷ್ಟೇ ಗುಡ್ವಿನ್ ತನ್ನ ಸೋದರಿಗೆ ಮದುವೆ ಮಾಡಿಸಿ, ತನ್ನ ತಾಯಿ ಯನ್ನು ಭಾರತಕ್ಕೆ ಕರೆಸಿಕೊಂಡಿದ್ದ. ಪುತ್ರಶೋಕಕ್ಕೆ ಗುರಿಯಾದ ಈ ತಾಯಿಗೆ ಸ್ವಾಮೀಜಿಯವರು ಸಂತಾಪ ಸೂಚಕ ಪತ್ರವೊಂದನ್ನು ಬರೆದು ಅದರೊಂದಿಗೆ ತಮ್ಮ ಪ್ರಿಯ ಗುಡ್ವಿನ್ನನ ಮೇಲೊಂದುಸುಂದರವಾದ ಕವನವನ್ನು ರಚಿಸಿ ಕಳಿಸಿಕೊಟ್ಟರು. ಆ ಪದ್ಯದ ಅನುವಾದ ಹೀಗಿದೆ–</p>
  <div/>
  <div>		ನುಗ್ಗಿ ನಡೆಯಲೆ ಆತ್ಮ ! ಮುನ್ನುಗ್ಗಿ ನಡೆ ಜವದಿ<br/>		ಚುಕ್ಕಿ ಚೆಲ್ಲಿದ ನಿನ್ನ ಹಾದಿಯಲ್ಲಿ ;<br/>		ನುಗ್ಗಿ ನಡೆ ಅಮೃತಾತ್ಮ, ಕಾಲ-ದೇಶಗಳೆಲ್ಲ<br/>		ನಿನ್ನ ಕಾಣ್ಕೆಯದೆಂದು ಮಸುಳದಲ್ಲಿ–<br/>			ಶಾಂತಿ-ಶುಭವೆಂದೆಂದು ನಿನಗಾಗಲಿ !</div>
  <div/>
  <div>		ನಿನ್ನ ಸೇವೆಯು ಸತ್ಯ, ನಿನ್ನ ತ್ಯಾಗವು ಪೂರ್ಣ,<br/>		ನಿನ್ನೊಲವಿನೆದೆ ತನ್ನ ಮನೆಯ ಕಾಣುವುದು ;<br/>		ಕಾಲದೇಶವ ಕೊಲ್ವ ಚಿರ ಮಧುರ ಸ್ಮೃತಿಗಳವು<br/>		ದೇವಗರ್ಪಿತವಾದ ಕುಸುಮರಾಶಿಗಳಂತೆ<br/>			ನೀ ನಡೆದ ಹಾದಿಯನು ಹಿಂದೆ ತುಂಬುವುದು !</div>
  <div>		ಬಂಧಗಳ ಹರಿದೆಸೆದೆ, ಆನಂದವನು ಸವಿದೆ ;<br/>		ಜನನ-ಮರಣದ ರೂಪ ಧರಿಸಿ ಬಹ ಸತ್ಯದಲಿ<br/>		ಎಂದೆಂದು ಒಂದಾಗಿ ಸ್ಥಿರದಿ ನಿಂದೆ ;<br/>		ನೆರವ ನೀಡುವ ನೀನು, ನಿಸ್ಸೀಮ ನಿಃಸ್ವಾರ್ಥಿ<br/>		ಬವಣೆ ತುಂಬಿಹ ಜಗಕೆ ನಿನ್ನೊಲವ ಹರಿಸುತ್ತ<br/>		ಎಂದೆಂದು ಮುನ್ನಡೆದು ನೆರವ ನೀಡು !</div>
  <div/>
  <div/>
  <p>ಈ ಕವನದ ಜೊತೆಯಲ್ಲಿ ಸ್ವಾಮೀಜಿ ಬರೆದಿದ್ದ ಪತ್ರ ಇಂತಿತ್ತು–</p>
  <p>“ನಾನವನ ಪುಣವನ್ನು ಎಂದೆಂದಿಗೂ ತೀರಿಸಲಾರೆ. ಅಲ್ಲದೆ ನನ್ನ ವಿಚಾರಧಾರೆಯಿಂದ ಉಪಕೃತರಾಗಿದ್ದೇವೆಂದು ಯಾರುಯಾರು ಭಾವಿಸುತ್ತಾರೋ ಅವರೆಲ್ಲ ತಿಳಿದಿರಬೇಕು–ಅವು ಗಳಲ್ಲಿ ಹೆಚ್ಚುಕಡಿಮೆ ಪ್ರತಿಯೊಂದು ಪದವೂ ಕೂಡ ಪ್ರಕಟವಾದದ್ದು ಗುಡ್ವಿನ್ನನ ದಣಿವರಿ ಯದ ನಿಃಸ್ವಾರ್ಥ ಶ್ರಮದಿಂದ ಎಂದು. ಅವನ ಮರಣದಿಂದಾಗಿ ನಾನು ಉಕ್ಕಿನಂತಹ ಸ್ನೇಹಿತನೊಬ್ಬನನ್ನು, ಆರದ ಭಕ್ತಿಯ ಶಿಷ್ಯನೊಬ್ಬನನ್ನು, ಆಯಾಸವೆಂದರೇನೆಂದು ತಿಳಿಯದ ಕೆಲಸಗಾರನೊಬ್ಬನನ್ನು ಕಳೆದುಕೊಂಡಿದ್ದೇನೆ. ಇತರರಿಗಾಗಿಯೇ ಜನ್ಮವೆತ್ತುವ ಕೆಲವೇ ಕೆಲವರ ಲ್ಲೊಬ್ಬನನ್ನು ಕಳೆದುಕೊಂಡು ಜಗತ್ತು ಬಡವಾಗಿದೆ.”</p>
  <p>ಈ ಪತ್ರ ತಲುಪಿದ ಮೇಲೆ ಗುಡ್ವಿನ್ನನ ತಾಯಿ, ತನ್ನ ಮಗನ ಶೀಲವನ್ನು ರೂಪಿಸುವಲ್ಲಿ ಸ್ವಾಮೀಜಿಯವರು ಬೀರಿದ ಗಾಢ ಪ್ರಭಾವಕ್ಕಾಗಿ ಅವರಿಗೆ ತನ್ನ ಹೃತ್ಪೂರ್ವಕ ಕೃತಜ್ಞತೆಯನ್ನರ್ಪಿ ಸುವ ಪತ್ರವೊಂದನ್ನು ಬರೆದಳು.</p>
  <p>ಗುಡ್ವಿನ್ನನ ನಿಧನದ ಸುದ್ದಿ ಸ್ವಾಮೀಜಿಯವರಿಗೆ ತಿಳಿಯುವ ಹಿಂದಿನ ದಿನ ಅವರಿಗೆ ಪವಾಹಾರಿ ಬಾಬಾರ ದೇಹತ್ಯಾಗದ ವಿಷಯವು ಪತ್ರವೊಂದರ ಮೂಲಕ ತಿಳಿಯಿತು. ಆ ಪತ್ರವನ್ನು ಅವರು ತಮ್ಮ ಶಿಷ್ಯರಿಗೆ ಓದಿ ಹೇಳುತ್ತ “ಬಾಬಾಜಿಯವರು ತಮ್ಮ ಶರೀರವನ್ನೇ ಆಹುತಿಯಾಗಿಸಿಕೊಳ್ಳುವುದರ ಮೂಲಕ ತಮ್ಮ ಯಜ್ಞಗಳೆಲ್ಲವನ್ನೂ ಪರಿಸಮಾಪ್ತಿಗೊಳಿಸಿದರು. ಅವರು ಯಜ್ಞೇಶ್ವರನಿಗೆ ತಮ್ಮ ಶರೀರವನ್ನೇ ಸಮರ್ಪಿಸಿಬಿಟ್ಟರು” ಎಂದು ತಿಳಿಸಿದರು. ಆಗ ಅಲ್ಲಿದ್ದವರೊಬ್ಬರು, “ಆದರೆ ಅದು ತಪ್ಪಲ್ಲವೆ ಸ್ವಾಮೀಜಿ !” ಎಂದರು. ಅದು ಆತ್ಮಹತ್ಯೆ ಮಾಡಿಕೊಂಡಂತಾಗಲಿಲ್ಲವೆ, ಎಂಬುದು ಅವರ ಅಭಿಪ್ರಾಯ. ಅದಕ್ಕೆ ಸ್ವಾಮೀಜಿ ಉತ್ತರಿಸಿದರು, “ನಾನು ಹೇಗೆ ಹೇಳಲಿ ಅದನ್ನು ? ನನ್ನ ಅಳತೆಗೆ ನಿಲುಕದಷ್ಟು ದೊಡ್ಡವರು ಅವರು. ತಾವು ಏನು ಮಾಡುತ್ತಿರುವೆವೆಂಬುದು ಅವರಿಗೆ ಚೆನ್ನಾಗಿ ತಿಳಿದಿತ್ತು.”</p>
  <p>ಆಲ್ಮೋರಕ್ಕೆ ಬಂದ ಮೇಲೆ ಸ್ವಾಮೀಜಿಯವರಿಗೆ ಅತೀವ ಆಘಾತವನ್ನುಂಟುಮಾಡಿದ ಮತ್ತೊಂದು ಸುದ್ದಿಯೆಂದರೆ ‘ಪ್ರಬುದ್ಧ ಭಾರತ’ದ ಸಂಪಾದಕರಾದ ಶ್ರೀ ರಾಜಂ ಅಯ್ಯರ್ ರವರ ಅಕಾಲಿಕ ಮರಣ. ರಾಜಂ ಅಯ್ಯರರು ಕೇವಲ ಇಪ್ಪತ್ತಾರು ವಯಸ್ಸಿನ ಅತ್ಯಂತ ಪ್ರತಿಭಾವಂತ ಯುವಕ. ಅವರು ವೇದಾಂತದಲ್ಲಿ ನುರಿತವರು ; ಸ್ವಾಮೀಜಿಯವರ ಕಟ್ಟಾ ಅನುಯಾಯಿ. ರಾಜಂ ಅಯ್ಯರರ ಸಂಪಾದಕತ್ವದಲ್ಲಿ ಪತ್ರಿಕೆ ಬಹಳ ಚೆನ್ನಾಗಿ ನಡೆದುಕೊಂಡು ಬರುತ್ತಿತ್ತು. ಈ ಪತ್ರಿಕೆಯ ಮೇಲೆ ಸ್ವಾಮೀಜಿಯವರಿಗೆ ತುಂಬ ವಿಶ್ವಾಸ-ಮಮತೆ. ಏಕೆಂದರೆ ಇದು ಅವರ ಶಿಷ್ಯರು ತಾವೇ ಧನಸಂಗ್ರಹಣೆ ಮಾಡಿ, ಸ್ವಯಂಸ್ಫೂರ್ತಿಯಿಂದ, ಶ್ರಮವಹಿಸಿ ಪ್ರಾರಂಭಿಸಿದುದು. ಇದನ್ನು ಮುಖ್ಯವಾಗಿ ಸಾಮಾನ್ಯ ಜನರನ್ನು ಹಾಗೂ ಎಳೆಯರನ್ನು ದೃಷ್ಟಿಯ ಲ್ಲಿಟ್ಟುಕೊಂಡು ಪ್ರಾರಂಭಿಸಲಾಗಿತ್ತಾದರೂ ಇದೊಂದು ಅತ್ಯುನ್ನತ ದರ್ಜೆಯ ಪತ್ರಿಕೆಯಾಗಿತ್ತು. ಆಗಲೇ ಅದಕ್ಕೆ ಮೂರು ಸಾವಿರ ಚಂದಾದಾರರಿದ್ದರು. ಇಂತಹ ಪತ್ರಿಕೆ ಈಗ ರಾಜಂ ಅಯ್ಯರರ ನಿಧನದೊಂದಿಗೆ ಇದ್ದಕ್ಕಿದ್ದಂತೆ ನಿಂತುಹೋಯಿತು. ಇದನ್ನು ಪುನರೂರ್ಜಿತಗೊಳಿಸುವ ಉದ್ದೇಶ ದಿಂದ ಸ್ವಾಮೀಜಿ, ತಮ್ಮ ಕಾರ್ಯದಲ್ಲಿ ನೆರವಾಗಲು ಬಂದಿದ್ದ ಕ್ಯಾಪ್ಟನ್ ಸೇವಿಯರ್ರನ್ನು, ಆ ಪತ್ರಿಕೆಯ ಪ್ರಕಟಣೆಯ ಜವಾಬ್ದಾರಿ ಹೊರುವಂತೆ ಪ್ರೇರೇಪಿಸಿದರು. ಅತ್ಯಂತ ಸಮರ್ಥ ಯುವಸಂನ್ಯಾಸಿಗಳಾದ ಸ್ವಾಮಿ ಸ್ವರೂಪಾನಂದರನ್ನು ಅದರ ಸಂಪಾದಕರನ್ನಾಗಿ ನಿಯಮಿಸು ವುದಾಗಿಯೂ ಅವರು ಹೇಳಿದರು. ಅಲ್ಲದೆ ಸ್ವಾಮಿ ತುರೀಯಾನಂದರ ನೆರವಿನ ಭರವಸೆಯನ್ನೂ ನೀಡಿದರು.</p>
  <p>ಸೇವಿಯರ್ ಈ ಸಲಹೆಗೆ ಒಪ್ಪಿದರು. ಆದರೆ ಅವರಿಗೆ ಭಾರತದ ಬಯಲು ಸೀಮೆಗಳ ಉಷ್ಣತೆಯನ್ನು ತಡೆದುಕೊಳ್ಳಲು ಸಾಧ್ಯವಿರಲಿಲ್ಲ. ಆದ್ದರಿಂದ ಪತ್ರಿಕೆಯನ್ನು ಹಿಮಾಲಯ ಪ್ರದೇಶದಿಂದಲೇ ಹೊರಡಿಸುವುದೆಂದು ನಿಶ್ಚಯವಾಯಿತು. ಕ್ಯಾಪ್ಟನ್ ಸೇವಿಯರರು ಪತ್ರಿಕೆಯ ಮ್ಯಾನೇಜರ್ ಆದರು ; ಸ್ವರೂಪಾನಂದರು ಸಂಪಾದಕರಾದರು. ಆಲ್ಮೋರದಲ್ಲಿ ಸೇವಿಯರ್ ದಂಪತಿಗಳು ಇಳಿದುಕೊಂಡಿದ್ದ ಮನೆಗೇ ಅದರ ಆಫೀಸನ್ನು ವರ್ಗಾಯಿಸಲಾಯಿತು. ಕಲ್ಕತ್ತ ದಿಂದ ಮುದ್ರಣ ಯಂತ್ರಗಳನ್ನು ತರಿಸಲಾಯಿತು. ಈ ಯಂತ್ರಾದಿಗಳನ್ನು ಖರೀದಿಸಿ ಸಾಗಿಸುವ ಖರ್ಚನ್ನೆಲ್ಲ ಸಂಪೂರ್ಣವಾಗಿ ಸೇವಿಯರರೇ ವಹಿಸಿಕೊಂಡರು. ಅಂತೂ, ಜೂನ್ ತಿಂಗಳಲ್ಲಿ ನಿಂತುಹೋಗಿದ್ದ ಪತ್ರಿಕೆ, ಆಗಸ್ಟ್ ತಿಂಗಳಿನಿಂದಲೇ ಪುನರಾರಂಭವಾಯಿತು. ಇದೊಂದು ಮಹತ್ತರ ಸಾಧನೆಯೇ ಸರಿ. ಸ್ವಾಮೀಜಿ ಆಲ್ಮೋರದಿಂದ ಹೊರಡುವ ಮೊದಲೇ ಪ್ರಕಟಣೆಗೆ ಸಿದ್ಧತೆಗಳೆಲ್ಲ ಪ್ರಾರಂಭವಾದುವು. ಇತರ ಪತ್ರಿಕೆಗಳನ್ನು ಹೊರಡಿಸುವ ಅವರ ಯೋಜನೆಗಳಾ ವುವೂ ಕಾರ್ಯಗತವಾಗದಿದ್ದರೂ ‘ಪ್ರಬುದ್ಧ ಭಾರತ’ವಂತೂ ಪುನಃ ಸ್ಥಾಪಿತವಾದದ್ದು ಅವರಿಗೆ ತುಂಬ ಸಮಾಧಾನವನ್ನುಂಟುಮಾಡಿತು.</p>
  <h1>16</h1>
  <h1>ಸಹೃದಯರ ಸಮ್ಮಿಲನ</h1>
  <p class="noindent">ಸ್ವಾಮೀಜಿಯವರು ಆಲ್ಮೋರದಲ್ಲಿದ್ದ ವೇಳೆಯಲ್ಲಿ ಬಂಗಾಳದ ಪ್ರಸಿದ್ಧ ಸಂತ-ರಾಷ್ಟ್ರಭಕ್ತರೂ ಶ್ರೀರಾಮಕೃಷ್ಣರ ಭಕ್ತರೂ ಆದ ಅಶ್ವಿನೀಕುಮಾರ ದತ್ತ ಎಂಬವರು ಆ ಊರಿಗೆ ಬಂದಿದ್ದರು. ಇವರು ವಿವೇಕಾನಂದರಿಗಿಂತ ತುಂಬ ಹಿರಿಯರು. ಒಂದು ದಿನ ದತ್ತರ ಅಡಿಗೆಯವನು ಅವರಿಗೊಂದು ಸುದ್ದಿ ಕೊಟ್ಟ : “ಸ್ವಾಮಿ, ಇಲ್ಲೊಬ್ಬರು ವಿಚಿತ್ರ ಬಂಗಾಳೀ ಸಾಧುಗಳಿದ್ದಾರೆ. ಅವರು ಇಂಗ್ಲಿಷ್ ಮಾತನಾಡುತ್ತಾರೆ ; ಕುದುರೆ ಸವಾರಿ ಮಾಡುತ್ತಾರೆ ; ಒಳ್ಳೇ ರಾಜನ ಹಾಗೆ ಓಡಾಡುತ್ತಾರೆ !” ಎಂದು. ಯಾರಿರಬಹುದು ಅವರು ? ಸ್ವಾಮಿ ವಿವೇಕಾನಂದರು ಆಲ್ಮೋರಕ್ಕೆ ಬಂದಿದ್ದಾರೆಂಬ ವಿಷಯವನ್ನು ಬಾಬುಗಳು ಆಗಲೇ ವೃತ್ತಪತ್ರಿಕೆಗಳ ಮೂಲಕ ತಿಳಿದಿದ್ದರು. ಆದ್ದರಿಂದ ಈ ಸಾಧುಗಳು ಅವರೇ–ಆ ‘ಯೋಧ ಸಂನ್ಯಾಸಿ’ಗಳೇ–ಆಗಿರಬೇಕು ಎಂದು ಊಹಿಸಲು ಅವರಿಗೇನೂ ಕಷ್ಟವಾಗಲಿಲ್ಲ.</p>
  <p>ಶ್ರೀರಾಮಕೃಷ್ಣರು ಜೀವಿಸಿದ್ದಾಗ ಅಶ್ವಿನೀ ಬಾಬುಗಳೂ ನರೇಂದ್ರನೂ ಒಮ್ಮೆ ಮಾತ್ರ ಭೇಟಿ ಯಾಗಿದ್ದರು. ಬಳಿಕ ಅವರಿಬ್ಬರೂ ಪರಸ್ಪರರನ್ನು ಕಂಡಿರಲಿಲ್ಲ. ಆದರೆ ಪರಸ್ಪರರ ಬಗ್ಗೆ ಇಬ್ಬರಿಗೂ ಅತ್ಯಂತ ಗೌರವಾದರ ಭಾವವಿತ್ತು.</p>
  <p>ಈಗ ಅಶ್ವಿನೀಕುಮಾರರು ಸ್ವಾಮೀಜಿಯವರನ್ನು ಹುಡುಕಿಕೊಂಡು ಹೊರಟರು. ಆದರೆ “ಸ್ವಾಮಿ ವಿವೇಕಾನಂದರು ಎಲ್ಲಿದ್ದಾರೆ ?” ಎಂದು ಕೇಳಿದರೆ ಆಲ್ಮೋರದಲ್ಲಿ ಯಾರು ಹೇಳುವವರಿಲ್ಲ ! ಕಡೆಗೆ ಅವರು ಸ್ವಲ್ಪ ತಲೆ ಓಡಿಸಿ, “ಇಲ್ಲೊಬ್ಬರು ಬಂಗಾಳೀ ಸಾಧುಗಳಿ ದ್ದಾರಂತಲ್ಲ, ಅವರೆಲ್ಲಿದ್ದಾರೆ ?” ಎಂದು ಕೇಳಿದರು. ಆಗ ಒಬ್ಬರು “ಓ, ಸವಾರಿ ಸಾಧುಗಳೇ ! ಅದೊ ನೋಡಿ, ಅಲ್ಲಿ ಕುದುರೆ ಮೇಲೆ ಬರುತ್ತಿದ್ದಾರೆ. ಇಲ್ಲೇ ಅವರು ಇರುವುದು” ಎಂದು ತೋರಿಸಿದರು. ಕಾಷಾಯ ವಸ್ತ್ರಧಾರಿಗಳೊಬ್ಬರು ಒಂದು ಬಂಗಲೆಯ ಮುಂದೆ ಕುದುರೆಯ ಮೇಲಿನಿಂದ ಇಳಿದರು ; ಒಬ್ಬ ಇಂಗ್ಲಿಷ್ ಮನುಷ್ಯ ಕುದುರೆಯನ್ನು ಒಳಗೆ ನಡೆಸಿಕೊಂಡು ಹೋದ ; ಆ ಸಂನ್ಯಾಸಿಗಳೂ ಒಳನಡೆದರು. ಇವೆಲ್ಲವನ್ನೂ ಅಶ್ವಿನೀಕುಮಾರರು ದೂರದಿಂದಲೇ ನೋಡಿದರು.</p>
  <p>ಸ್ವಲ್ಪ ಸಮಯದ ಮೇಲೆ ಅಶ್ವಿನೀಕುಮಾರ ದತ್ತರು ಬಂಗಲೆಯೊಳಗೆ ಹೋಗಿ, “ಇಲ್ಲಿ ನರೇನ್ದತ್ತ ಇದ್ದಾರೆಯೇ ?” ಎಂದು ವಿಚಾರಿಸಿದರು. ಅಲ್ಲಿದ್ದ ಒಬ್ಬರು ತರುಣ ಸಂನ್ಯಾಸಿಗಳು ಬೇಸರದ ದನಿಯಲ್ಲಿ “ಆ ಹೆಸರಿನವರು ಇಲ್ಲಿ ಯಾರೂ ಇಲ್ಲ. ಅವರು ಯಾವಾಗಲೋ ಸತ್ತು ಹೋದರು. ಇಲ್ಲಿ ಸ್ವಾಮಿ ವಿವೇಕಾನಂದರು ಮಾತ್ರ ಇದ್ದಾರೆ” ಎಂದರು. ಅದಕ್ಕೆ ಅಶ್ವಿನೀ ಬಾಬುಗಳು “ನನಗೆ ಸ್ವಾಮಿ ವಿವೇಕಾನಂದರು ಬೇಕಾಗಿಲ್ಲ. ನನಗೆ ಬೇಕಾದದ್ದು ಪರಮಹಂಸ ದೇವರ ನರೇಂದ್ರ !” ಎಂದು ಮತ್ತೆ ಹೇಳಿದರು. ಹೊರಗಡೆ ಏನೋ ವಾಗ್ವಾದ ನಡೆಯು ತ್ತಿರುವುದು ಸ್ವಾಮೀಜಿಯವರ ಕಿವಿಗೆ ಬಿತ್ತು. ತಕ್ಷಣ ಅವರು ಆ ಸಂನ್ಯಾಸೀ ಶಿಷ್ಯರನ್ನು ಕರೆಸಿ ವಿಷಯವೇನೆಂದು ಕೇಳಿದರು. ಆ ಶಿಷ್ಯರು ತಿಳಿಸಿದರು, “ಯಾರೋ ಒಬ್ಬರು ಮಹಾಶಯರು ಬಂದಿದ್ದಾರೆ. ಅವರಿಗೆ ‘ಪರಮಹಂಸರ ನರೇಂದ್ರ’ ಬೇಕಂತೆ ! ನಾನು ಅವರಿಗೆ ಹೇಳಿದೆ– ನರೇಂದ್ರ ತೀರಿಕೊಂಡು ಎಷ್ಟೋ ಕಾಲವಾಯಿತು, ಈಗ ಸ್ವಾಮಿ ವಿವೇಕಾನಂದರು ಬೇಕಾದರೆ ಇಲ್ಲಿದ್ದಾರೆ, ಅಂತ”. ಇದನ್ನು ಕೇಳಿ ಸ್ವಾಮೀಜಿ, “ಓ, ಇದೇನು ಮಾಡಿಬಿಟ್ಟೆ ನೀನು ಹೋಗು, ಈಗಲೇ ಅವರನ್ನು ಕರೆದು ತಾ !” ಎಂದುದ್ಗರಿಸಿದರು.</p>
  <p>ಅಶ್ವಿನೀಬಾಬುಗಳನ್ನು ಒಳಗೆ ಕರೆತರಲಾಯಿತು. ಆರಾಮಕುರ್ಚಿಯ ಮೇಲೆ ಕುಳಿತಿದ್ದ ಸ್ವಾಮೀಜಿ, ಬಾಬುಗಳನ್ನು ನೋಡುತ್ತಲೇ ಎದ್ದು ಹೋಗಿ ಅವರನ್ನು ಅತ್ಯಂತ ಆದರದಿಂದ ಬರಮಾಡಿಕೊಂಡರು. ಆಗ ಅಶ್ವಿನೀಬಾಬುಗಳು ನುಡಿದರು, “ಹಿಂದೊಮ್ಮೆ ಶ್ರೀರಾಮಕೃಷ್ಣರು ತಮ್ಮ ಪ್ರೀತಿಯ ನರೇಂದ್ರನೊಂದಿಗೆ ಮಾತುಕತೆಯಾಡುವಂತೆ ನನಗೆ ಹೇಳಿದ್ದರು. ಆದರೆ ಆ ಸಂದರ್ಭದಲ್ಲಿ ಯಾವುದೋ ಕಾರಣದಿಂದ ನರೇಂದ್ರನಿಗೆ ನನ್ನೊಡನೆ ಹೆಚ್ಚು ಮಾತನಾಡಲು ಸಾಧ್ಯವಾಗಲಿಲ್ಲ. ಹದಿನಾಲ್ಕು ವರ್ಷಗಳು ಕಳೆದುಹೋದುವು. ಈಗ ನಾನು ಅವನನ್ನು ಮತ್ತೆ ನೋಡುತ್ತಿದ್ದೇನೆ ! ಪರಮಹಂಸರ ನುಡಿ ಎಂದಿಗೂ ವ್ಯರ್ಥವಾಗುವಂತಿಲ್ಲ.” ಆಗ ಸ್ವಾಮೀಜಿ ಯವರು ಅಂದಿನ ಸಂದರ್ಭವನ್ನು ನೆನಪಿಸಿಕೊಂಡು, ಅಂದು ತಮಗೆ ಹೆಚ್ಚು ಮಾತನಾಡಲು ಸಾಧ್ಯವಾಗದಿದ್ದುದಕ್ಕೆ ಕ್ಷಮೆ ಕೋರಿದರು. ಇದನ್ನು ಕಂಡು ಅಶ್ವಿನೀ ಬಾಬುಗಳಿಗೆ ಅತ್ಯಾಶ್ಚರ್ಯ. ಅಷ್ಟು ದೀರ್ಘಕಾಲದ ಹಿಂದೆ ಭೇಟಿಯಾಗಿದ್ದ ತಮ್ಮನ್ನೂ ತಮ್ಮೊಂದಿಗಿನ ಕೇವಲ ಒಂದೆರಡು ನಿಮಿಷದ ಸಂಭಾಷಣೆಯನ್ನೂ ಸ್ವಾಮೀಜಿ ಇನ್ನೂ ನೆನಪಿಟ್ಟುಕೊಂಡಿರಬಹುದೆಂದು ಅವರು ಊಹಿಸಿರಲಿಲ್ಲ.</p>
  <p>ಬಳಿಕ ಮಾತನಾಡುವಾಗ ಅಶ್ವಿನೀಬಾಬುಗಳು ತಮ್ಮನ್ನು “ಸ್ವಾಮೀಜಿ” ಎಂದು ಸಂಬೋಧಿಸಿ ದಾಗ ತಕ್ಷಣ ಸ್ವಾಮೀಜಿ ಅವರನ್ನು ತಡೆದು, “ಇದೇನಿದು ! ನಾನು ಯಾವಾಗ ನಿಮಗೆ ‘ಸ್ವಾಮಿ’ಯಾದೆ ? ಇಂದಿಗೂ ನಾನು ಅಂದಿನ ನರೇಂದ್ರನೇ. ಗುರು ಮಹಾರಾಜರು ನನ್ನನ್ನು ಯಾವ ಹೆಸರಿನಿಂದ ಕರೆದರೋ ಅದು ನನ್ನ ಪಾಲಿನ ಅನರ್ಘ್ಯ ನಿಧಿ. ನೀವು ನನ್ನನ್ನು ಅದೇ ಹೆಸರಿನಿಂದ ಕರೆಯಬೇಕು” ಎಂದರು. ಸ್ವಾಮೀಜಿಯವರ ಸರಳತೆಯನ್ನು ಗಮನಿಸಿದ ಬಾಬುಗಳು ಮನದಲ್ಲೇ ಅವರನ್ನು ಕೊಂಡಾಡಿದರು.</p>
  <p>ಅನಂತರ ಗಂಭೀರ ವಿಚಾರಗಳ ಬಗ್ಗೆ ಸಂಭಾಷಿಸುತ್ತ, ಅಶ್ವಿನೀ ಕುಮಾರರು ಪ್ರಶ್ನಿಸಿದರು : “ನೀವು ಪ್ರಪಂಚದಾದ್ಯಂತ ಸಂಚರಿಸಿ, ಮಿಲಿಯಗಟ್ಟಲೆ ಜನರನ್ನು ನಿಮ್ಮ ಆಧ್ಯಾತ್ಮಿಕತೆಯಿಂದ ಸ್ಫೂರ್ತಿಗೊಳಿಸಿದ್ದೀರಿ. ಈಗ ನಮ್ಮ ಭಾರತದ ಉದ್ಧಾರಕ್ಕೆ ದಾರಿಯೇನೆಂದು ಹೇಳಬಲ್ಲಿರಾ ?”</p>
  <p>ಸ್ವಾಮೀಜಿ : “ನೀವು ಶ್ರೀರಾಮಕೃಷ್ಣರ ಮುಖಕಮಲದಿಂದ, ಹಿಂದೆಯೇ ಏನೇನು ಕೇಳಿ ದ್ದೀರೋ ಅದಕ್ಕಿಂತಲೂ ಹೆಚ್ಚು ನಾನೇನು ಹೇಳಿಯೇನು ? ನಾನು ಹೇಳುವುದಿಷ್ಟೆ–ಧರ್ಮವೇ ನಮ್ಮ ಜೀವನಾಡಿ ; ಯಾವುದೇ ಸುಧಾರಣೆಯನ್ನು ಜನಸಮುದಾಯವು ಸ್ವೀಕರಿಸುವಂತಾಗಬೇಕಾ ದರೆ, ಅದನ್ನು ಧರ್ಮದ ಮೂಲಕವೇ ತರಬೇಕು. ಅದಕ್ಕೆ ವ್ಯತಿರಿಕ್ತವಾಗಿ ಮಾಡುವುದೆಂದರೆ, ಹರಿಯುತ್ತಿರುವ ಗಂಗೆಯನ್ನು ಹಿಮಾಲಯದಲ್ಲಿನ ಅದರ ಉಗಮಸ್ಥಾನಕ್ಕೆ ತಳ್ಳಿ ಬೇರೆ ಮಾರ್ಗ ವಾಗಿ ಹರಿಯುವಂತೆ ಮಾಡುವಷ್ಟೇ ಅಸಾಧ್ಯವಾದುದು.”</p>
  <p>ಅಶ್ವಿನೀಬಾಬು : “ಹಾಗಾದರೆ, ಭಾರತದ ರಾಷ್ಟ್ರೀಯ ಕಾಂಗ್ರೆಸ್ ಈಗ ಏನೇನು ಮಾಡು ತ್ತಿದೆಯೋ ಅದರಲ್ಲಿ ನಿಮಗೆ ವಿಶ್ವಾಸವಿಲ್ಲವೆ ?” ಇವರು ಹೇಳುತ್ತಿರುವ ಕಾಂಗ್ರೆಸ್ಸು ಆಗಿನ ಕಾಲದ್ದು ಎಂಬುದನ್ನು ನೆನಪಿಡಬೇಕು. ಆಗ ಅದು, ಉನ್ನತ ವರ್ಗದ ಕೇವಲ ಕೆಲವೇ ಮಂದಿಯ ಸಂಘಟನೆಯಾಗಿತ್ತು. ಅಂದಿನ ಕಾಂಗ್ರೆಸ್ಸು ಹೆಚ್ಚು ಕಾರ್ಯಶೀಲವಾಗಿರಲಿಲ್ಲ. ಮತ್ತು ಅದಕ್ಕೆ ಸಾಮಾನ್ಯರ ಸಂಪರ್ಕವೇ ಇರಲಿಲ್ಲ.</p>
  <p>ಸ್ವಾಮೀಜಿ : “ಇಲ್ಲ, ನನಗದರಲ್ಲಿ ವಿಶ್ವಾಸವಿಲ್ಲ. ಆದರೆ ಏನೂ ಆಗದಿರುವುದಕ್ಕಿಂತ ಸ್ವಲ್ಪವಾದರೂ ಆಗುವುದು ಒಳ್ಳೆಯದು. ಆದರೆ ಈ ಕಾಂಗ್ರೆಸ್ಸು ಸಾಮಾನ್ಯರಿಗಾಗಿ ಏನು ಮಾಡುತ್ತಿದೆಯೆಂದು ಹೇಳಿ ನೋಡೋಣ ? ಕೇವಲ ಕೆಲವು ಠರಾವುಗಳನ್ನು ಹೊರಡಿಸುವಷ್ಟ ರಲ್ಲೇ ಸ್ವಾತಂತ್ರ್ಯವನ್ನು ಪಡೆಯಬಹುದೆಂದು ಭಾವಿಸಿದಿರಾ ? ಮೊಟ್ಟಮೊದಲು ಜನಸಾಮಾನ್ಯ ರನ್ನು ಎಚ್ಚರಗೊಳಿಸಬೇಕು. ಮೊದಲು ಅವರಿಗೆ ಹೊಟ್ಟೆ ತುಂಬ ಅನ್ನ ಸಿಗಲಿ. ಆಮೇಲೆ ಅವರು ತಮ್ಮ ಸ್ವಾತಂತ್ರ್ಯವನ್ನು ತಾವೇ ಗಳಿಸಿಕೊಳ್ಳುತ್ತಾರೆ. ಆ ಬಗ್ಗೆ ಕಾಂಗ್ರೆಸ್ಸು ಏನಾದರೂ ಮಾಡುವು ದಾದರೆ ಅದಕ್ಕೆ ನನ್ನ ಬೆಂಬಲವಿದೆ. ಅಲ್ಲದೆ, ಇಂಗ್ಗಿಷರ ಸದ್ಗುಣಗಳನ್ನೂ ಕೂಡ ನಾವು ಸ್ವೀಕರಿಸಿ ಅರಗಿಸಿಕೊಳ್ಳಬೇಕೆಂಬುದು ನನ್ನ ಅಭಿಮತ.”</p>
  <p>ಅಶ್ವಿನೀಬಾಬು : “ನೀವು ‘ಧರ್ಮ’ ಎಂದು ಹೇಳುವಾಗ ಯಾವುದಾದರೊಂದು ನಿರ್ದಿಷ್ಟವಾದ ಮತವನ್ನು ಉದ್ದೇಶಿಸಿ ಹೇಳುತ್ತೀರಾ ?”</p>
  <p>ಸ್ವಾಮೀಜಿ : “ಗುರುಮಹಾರಾಜರು ಯಾವುದಾದರೊಂದು ನಿರ್ದಿಷ್ಟ ಮತವನ್ನು ಬೋಧಿಸಿ ದರೆ ? ಆದರೆ ಅವರು, ವೇದಾಂತವು ಸರ್ವವ್ಯಾಪಕವಾದ–ಸಕಲ ಮತಧರ್ಮಗಳನ್ನೂ ತನ್ನ ತೆಕ್ಕೆಯಲ್ಲಿ ಸ್ವೀಕರಿಸಬಲ್ಲ–ಧರ್ಮವೆಂದು ಹೇಳಿದ್ದಾರೆ. ಆದ್ದರಿಂದ ನಾನೂ ಅದನ್ನೇ ಬೋಧಿಸು ತ್ತೇನೆ. ಆದರೆ ನಾನು ಬೋಧಿಸುವ ಧರ್ಮದ ಸಾರವೆಂದರೆ ಅದು ಶಕ್ತಿ. ಅದು ಉಪನಿಷತ್ತೇ ಆಗಿರಲಿ, ಭಗವದ್ಗೀತೆಯೇ ಆಗಿರಲಿ, ಭಾಗವತವೇ ಆಗಿರಲಿ–ಅದರಲ್ಲಿ ಬೋಧಿಸಿದ ಧರ್ಮ ವೆಂಬುದು ನಮ್ಮ ಹೃದಯದಲ್ಲಿ ಶಕ್ತಿಯನ್ನು ಸ್ಫುರಿಸದಿದ್ದರೆ, ಅದು ನನ್ನ ಪಾಲಿಗೆ ಧರ್ಮವೇ ಅಲ್ಲ. ಶಕ್ತಿಯೇ ಧರ್ಮ ; ಶಕ್ತಿಗಿಂತಲೂ ಮಿಗಿಲಾದದ್ದು ಯಾವುದೂ ಇಲ್ಲ.”</p>
  <p>ಅಶ್ವಿನೀಬಾಬು : “ದಯವಿಟ್ಟು ನಾನೇನು ಮಾಡಬೇಕೆಂಬುದನ್ನು ತಿಳಿಸಿ.”</p>
  <p>ಸ್ವಾಮೀಜಿ : “ನೀವು ಈಗಾಗಲೇ ಶಿಕ್ಷಣ ಕ್ಷೇತ್ರದಲ್ಲಿ ಕಾರ್ಯಮಗ್ನರಾಗಿದ್ದೀರೆಂದು ಕೇಳಿ ತಿಳಿದಿದ್ದೇನೆ. ನಿಶ್ಚಯವಾಗಿಯೂ ಅದೊಂದು ಬಹಳ ಒಳ್ಳೆಯ ಕೆಲಸವೇ ಸರಿ. ನಿಮ್ಮ ಮೂಲಕ ಬಹು ದೊಡ್ಡ ಶಕ್ತಿಯೊಂದು ಕೆಲಸ ಮಾಡುತ್ತಿದೆ. ಮತ್ತು ಈ ಜ್ಞಾನದಾನವು ದಾನಗಳಲ್ಲೆಲ್ಲ ಶ್ರೇಷ್ಠವಾದುದು. ಆದರೆ ಜನಸಾಮಾನ್ಯರಿಗೆಲ್ಲ ವ್ಯಕ್ತಿನಿರ್ಮಾಣಕಾರಿಯಾದ ವಿದ್ಯಾಭ್ಯಾಸ ದೊರಕು ವಂತೆ ನೀವು ನೋಡಿಕೊಳ್ಳಬೇಕು. ಇದರೊಂದಿಗೆ ಶೀಲನಿರ್ಮಾಣವಾಗಬೇಕು. ನಿಮ್ಮ ವಿದ್ಯಾರ್ಥಿ ಗಳ ಶೀಲವು ಸಿಡಿಲಿನಷ್ಟು ಶಕ್ತಿಯುತವಾಗಿರುವಂತೆ ಮಾಡಿ. ಬಂಗಾಳೀ ಯುವಕರ ಮೂಳೆಮೂಳೆ ಗಳೂ ಸಿಡಿಲಿನಂತೆ ಶಕ್ತವಾಗಿರಬೇಕು ; ಮತ್ತು, ಅವರು ಭಾರತದ ಗುಲಾಮಗಿರಿಯನ್ನು ಉಚ್ಛಾಟಿಸಬೇಕು. ನೀವು ನನಗೆ ಕೆಲವು ಒಳ್ಳೇ ಶಕ್ತಿಶಾಲಿಗಳಾದ ಯುವಕರನ್ನು ಕೊಡಬಲ್ಲಿರಾ ? ಆಗ ನಾನು ಇಡೀ ಜಗತ್ತನ್ನೇ ಅಲುಗಾಡಿಸಬಲ್ಲೆ.</p>
  <p>“ಇನ್ನು, ನೀವು ಈ ರಾಧಾ-ಕೃಷ್ಣರ ಪ್ರೇಮದ ಗೀತೆಗಳನ್ನು ಎಲ್ಲಿಯಾದರೂ ಕೇಳಿದರೆ ಚಾವಟಿ ತೆಗೆದುಕೊಂಡು ಸರಿಯಾಗಿ ಬಾರಿಸಿ. ಇಂದ್ರಿಯ ಸಂಯಮವೇ ಇಲ್ಲದವರು ಇಂತಹ ಪ್ರೇಮ ಗೀತೆಗಳನ್ನು ಹಾಡುತ್ತಾರಂತೆ ! ಈ ಬಗೆಯ ಹಾಡುಗಳಿಂದ ಇಡೀ ರಾಷ್ಟ್ರವೇ ವಿನಾಶದತ್ತ ಸಾಗುತ್ತಿದೆ. ರಾಧಾ-ಕೃಷ್ಣರ ಸಂಬಂಧದಂತಹ ಅತ್ಯುನ್ನತ ಆದರ್ಶಗಳನ್ನು ಅರಿಯುವಲ್ಲಿ, ಅತಿ ಸ್ವಲ್ಪ ಅಪವಿತ್ರತೆಯೂ ಬಹುದೊಡ್ಡ ಅಡ್ಡಿಯಾಗಿ ನಿಲ್ಲುತ್ತದೆ. ಅದೇನು ತಮಾಷೆಯೆಂದು ತಿಳಿದಿರಾ ? ನಾವು ಸಾಕಷ್ಟು ಕಾಲ ಹಾಡಿ-ಕುಣಿದು ಮಾಡಿದ್ದೇವೆ. ಇನ್ನು ಕೆಲವು ಕಾಲ ಸ್ವಲ್ಪ ಸುಮ್ಮನಿರುವುದರಿಂದ ನಷ್ಟವೇನೂ ಆಗುವುದಿಲ್ಲ. ಅಷ್ಟರೊಳಗೆ ರಾಷ್ಟ್ರದಲ್ಲಿ ಒಂದಿಷ್ಟು ಶಕ್ತಿ ಬರಲಿ.</p>
  <p>“ಮತ್ತು, ಅಸ್ಪೃಶ್ಯರ ಬಳಿಗೆ ಹೋಗಬೇಕು, ಜಾಡಮಾಲಿಗಳ ಬಳಿಗೆ ಹೋಗಬೇಕು, ಚಮ್ಮಾ ರರ ಬಳಿಗೆ ಹೋಗಬೇಕು. ಹೋಗಿ ಅವರಿಗೆ ಹೇಳಬೇಕು–‘ನೀವೇ ಈ ರಾಷ್ಟ್ರದ ಜೀವಾಳ ; ನಿಮ್ಮಲ್ಲಿ ಅನಂತಶಕ್ತಿ ಅಡಗಿದೆ. ಆ ಶಕ್ತಿಯಿಂದ ನೀವು ಪ್ರಪಂಚವನ್ನೇ ಬದಲಿಸಬಲ್ಲಿರಿ. ಎದ್ದು ನಿಲ್ಲಿ, ಬಂಧನಗಳನ್ನು ಕಿತ್ತೊಗೆಯಿರಿ. ಇಡೀ ಜಗತ್ತೇ ನಿಮ್ಮನ್ನು ಕಂಡು ವಿಸ್ಮಯಗೊಳ್ಳುವುದು’ ಎಂದು. ಅವರುಗಳು ಇರುವಲ್ಲಿಗೇ ಹೋಗಿ ಅವರಿಗಾಗಿ ಶಾಲೆಗಳನ್ನು ತೆರೆಯಿರಿ. ಅವರಿಗೆ ಯಜ್ಞೋಪವೀತ ಧಾರಣೆ ಮಾಡಿಸಿ ಬ್ರಹ್ಮೋಪದೇಶ ನೀಡಿ.”</p>
  <p>ಸ್ವಾಮೀಜಿಯವರ ಈ ಮಾತುಗಳನ್ನು ಕೇಳಿ ಅಶ್ವಿನೀಕುಮಾರ ದತ್ತರು ರೋಮಾಂಚಿತ ರಾದರು. ಹೀಗೆ ಸಂಭಾಷಣೆ ತುಂಬ ಹೊತ್ತು ನಡೆಯಿತು. ಈಗ ಅವರು ಹೊರಡಲು ಸಿದ್ಧ ರಾದರು. ಆದರೆ ಹೊರಡುವ ಮುನ್ನ ಒಂದೇ ಒಂದು ಪ್ರಶ್ನೆಯನ್ನು ಮುಂದಿಟ್ಟರು : “ಮದ್ರಾಸಿನ ಬ್ರಾಹ್ಮಣರು ನಿಮಗೆ, ‘ನೀವು ಶೂದ್ರರು ; ನಿಮಗೆ ವೇದ ಪ್ರಚಾರ ಮಾಡಲು ಹಕ್ಕಿಲ್ಲ’ ಎಂದಾಗ ನೀವು ಹೇಳಿದಿರಂತೆ–‘ನಾನು ಶೂದ್ರನಾದರೆ, ನೀವಿದ್ದೀರಲ್ಲ ಮದ್ರಾಸೀ ಬ್ರಾಹ್ಮಣರು ! ನೀವು ಹೊಲೆಯರಿಗಿಂತಲೂ ಹೊಲೆಯರು !’ ಎಂದು. ಇದು ನಿಜವೆ ?”</p>
  <p>ಸ್ವಾಮೀಜಿ : “ಹೌದು, ನಿಜ.”</p>
  <p>ಅಶ್ವಿನೀಬಾಬು : “ನೀವು ಆಚಾರ್ಯರಾಗಿ, ಧರ್ಮಬೋಧಕರಾಗಿ, ಆತ್ಮಸಂಯಮವುಳ್ಳವ ರಾಗಿ ಹೀಗೆಲ್ಲ ಪ್ರತಿಕ್ರಿಯೆ ತೋರಿದ್ದು ಸರಿಯೇ ?”</p>
  <p>ಸ್ವಾಮೀಜಿ : “ಸರಿಯೆಂದವರು ಯಾರು ! ನಾನು ಮಾಡಿದ್ದು ಸರಿ ಎಂದು ನಾನೆಂದೂ ಹೇಳಲಿಲ್ಲ. ಆ ಜನರ ಶುದ್ಧ ಅವಿವೇಕದ ಮಾತು ಕೇಳಿ ನನಗೆ ರೇಗಿತು. ಆದ್ದರಿಂದ ನನ್ನ ಬಾಯಿಂದ ಅಂತಹ ಮಾತುಗಳು ಹೊರಬಿದ್ದುವು. ನಾನೇನು ಮಾಡಲಿ ? ಆದರೆ ನಾನು ಅದನ್ನೇ ಸರಿಯೆಂದು ಸಾಧಿಸುವವನಲ್ಲ.”</p>
  <p>ಇದನ್ನು ಕೇಳಿ ಅಶ್ವಿನೀಬಾಬುಗಳು ಸಂಪೂರ್ಣ ಮಾರುಹೋದರು. ಅವರು ಸ್ವಾಮೀಜಿಯವ ರನ್ನು ಆಲಂಗಿಸಿಕೊಂಡು ಹೇಳಿದರು, “ನನ್ನ ದೃಷ್ಟಿಯಲ್ಲಿ ನೀವೀಗ ಹಿಂದೆಂದಿಗಿಂತಲೂ ಮೇಲೇರಿದಿರಿ. ಈಗ ನನಗೆ ಅರ್ಥವಾಯಿತು–ಶ್ರೀರಾಮಕೃಷ್ಣರು ನಿಮ್ಮನ್ನು ಅಷ್ಟೇಕೆ ಪ್ರೀತಿಸು ತ್ತಿದ್ದರು, ನೀವು ವಿಶ್ವವಿಜೇತರಾದದ್ದು ಹೇಗೆ, ಎಂದು !”</p>
  <p>ಸ್ವಾಮೀಜಿ ತಮ್ಮ ತಪ್ಪನ್ನು ಸರಿಯೆಂದು ಸಾಧಿಸುವ ಪ್ರಯತ್ನ ಮಾಡದೆ ಒಪ್ಪಿಕೊಳ್ಳುವ ಔದಾರ್ಯವನ್ನು ತೋರಿದುದು ಅಶ್ವಿನೀಬಾಬುಗಳ ಹೃದಯವನ್ನು ಸೂರೆಗೊಂಡಿತು. ತಮ್ಮ ಹಳೆಯ ಪರಿಚಿತ ನರೇಂದ್ರನಿಂದು ನಿಜವಾದ ಮಹಾತ್ಮನಾಗಿ ಬೆಳಗುತ್ತಿರುವುದನ್ನು ಕಂಡು ಅವರು ಆನಂದದಿಂದ ಹಿಂದಿರುಗಿದರು.</p>
</html>
