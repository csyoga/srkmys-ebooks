<?xml version="1.0"?>
<html>
  <p>ಸ್ವಾಮೀಜಿಯವರು ಟಾಟಾರ ಕಾರ್ಯಯೋಜನೆಯ ಬಗ್ಗೆ ತಮ್ಮ ಮೆಚ್ಚುಗೆಯನ್ನು ವ್ಯಕ್ತ ಗೊಳಿಸಿದರಲ್ಲದೆ ಕೆಲವು ಅಮೂಲ್ಯ ಸಲಹೆಗಳನ್ನೂ ನೀಡಿದರು. ಬೆಂಗಳೂರಿನಲ್ಲಿ ನೆಲೆಗೊಂಡಿ ರುವ <span class="en">Indian Institute of Science–‘</span>ಭಾರತೀಯ ವಿಜ್ಞಾನ ಸಂಸ್ಥೆ’ ಎಂಬುದು ಅಸ್ತಿತ್ವಕ್ಕೆ ಬಂದಿರುವುದು ಸ್ವಾಮೀಜಿಯವರ ಸಲಹೆಯ ಮೇರೆಗೇ. ಅಲ್ಲಿನ ಆ ಪ್ರಶಾಂತವಾದ ಅರಣ್ಯ ಪ್ರದೇಶವನ್ನು ಸೂಚಿಸಿದವರೂ ಅವರೇ ಎಂದು ಕೂಡ ತಿಳಿದುಬಂದಿದೆ.</p>
  <h1>21</h1>
  <h1>ಮಹಾಸಂಚಲನದ ಮೂಲಸ್ಥಾನ</h1>
  <p class="noindent">1898ರ ಡಿಸೆಂಬರ್ 9ನೇ ತಾರೀಕು, ಶುಕ್ರವಾರ, ಅದು ಶ್ರೀರಾಮಕೃಷ್ಣಸಂಘದ ಇತಿಹಾಸದಲ್ಲಿ ಸುವರ್ಣಾಕ್ಷರಗಳಿಂದ ಬರೆದಿಡಬೇಕಾದ ದಿನ. ಅಂದು ಬೇಲೂರಿನಲ್ಲಿ ಶ್ರೀರಾಮಕೃಷ್ಣ ಮಠದ ಪ್ರತಿಷ್ಠಾಪನೆ. ಸ್ವಾಮೀಜಿಯವರಿಗೂ ಅದು ಅತ್ಯಂತ ಆನಂದದ ದಿನ. ಏಕೆಂದರೆ ಅವರ ಬಹುವರ್ಷಗಳ ಕನಸು ಅಂದು ನನಸಾಗಲಿತ್ತು. ಈ ಶುಭ ಸಂದರ್ಭದಲ್ಲಿ ಸ್ವತಃ ಸ್ವಾಮೀಜಿ ಯವರೇ ತಮ್ಮ ಸಂನ್ಯಾಸೀ ಬಂಧುಗಳ ನೆರವಿನಿಂದ ಎಲ್ಲ ಪೂಜಾದಿ ವಿಧಿಗಳನ್ನು ನೆರವೇರಿಸಿ ದರು. ಉತ್ಸವ ತುಂಬ ಆಕರ್ಷಕವಾಗಿತ್ತು. ಸ್ವಾಮೀಜಿ ಗಂಗೆಯಲ್ಲಿ ಮಿಂದು, ನೂತನ ಕಾಷಾಯ ವಸ್ತ್ರವನ್ನು ಧರಿಸಿ, ಗರ್ಭಗುಡಿಯಲ್ಲಿಅರ್ಚಕ ಪೀಠದಲ್ಲಿ ಕುಳಿತು ಧ್ಯಾನಸ್ಥರಾದರು. ಅನಂತರ ಶ್ರೀರಾಮಕೃಷ್ಣರ ಅವಶೇಷಗಳನ್ನು ಪರಮ ಪೂಜ್ಯ ಭಾವದಿಂದ ಪೂಜಿಸಿ ಪುಷ್ಪ-ಬಿಲ್ವಪತ್ರಗಳಿಂದ ಅರ್ಚಿಸಿದರು. ಸ್ವಾಮಿ ಪ್ರೇಮಾನಂದರೇ ಮೊದಲಾದ ಸಾಧು ಸಂನ್ಯಾಸಿಗಳು ಬಾಗಿಲಿನಲ್ಲೇ ನಿಂತು ಸ್ವಾಮೀಜಿಯವರ ಪೂಜಾದಿಗಳನ್ನು ಭಕ್ತಿಭಾವದಿಂದ ವೀಕ್ಷಿಸುತ್ತಿದ್ದರು.</p>
  <p>ಪೂಜಾದಿಗಳು ಮುಗಿದ ಮೇಲೆ ಸಂನ್ಯಾಸಿ-ಬ್ರಹ್ಮಚಾರಿಗಳೆಲ್ಲ ಸೇರಿ ಒಂದು ಮೆರವಣಿಗೆ ಯಲ್ಲಿ ಹೊರಟರು. ಮೆರವಣಿಗೆ ನೀಲಾಂಬರ ಮುಖರ್ಜಿಯವರ ತೋಟದ ಮನೆಯ ತಾತ್ಕಾಲಿಕ ಮಠದಿಂದ ಹೊರಟು, ಗಂಗೆಯ ದಡದ ಮೇಲಿನಿಂದ ಸಾಗಿ, ಹೊಸ ಮಠದ ನಿವೇಶನದ ಕಡೆಗೆ ಮುನ್ನಡೆಯಿತು. ಸ್ವಾಮೀಜಿ ತಮ್ಮ ಬಲಭುಜದ ಮೇಲೆ ಶ್ರೀರಾಮಕೃಷ್ಣದೇವರ ಅವಶೇಷಗಳ ನ್ನೊಳಗೊಂಡ ಪಾತ್ರೆಯನ್ನು ಹೊತ್ತು ಮೆರವಣಿಗೆಯ ನೇತೃತ್ವ ವಹಿಸಿದರು. ಶಂಖ ಜಾಗಟೆಗಳ ಮೊಳಗುವಿಕೆಯ ನಿನಾದ ಗಂಗಾನದಿಯಗಲಕ್ಕೂ ಪ್ರತಿಧ್ವನಿಸಿತು. ಸಾಧುಗಳೆಲ್ಲ ಆನಂದೋತ್ಸಾಹ ಭರಿತರಾಗಿದ್ದರು. ದಾರಿಯಲ್ಲಿ ಸ್ವಾಮೀಜಿ ಶರಚ್ಚಂದ್ರನಿಗೆ ಹೇಳಿದರು, “ಗುರುಮಹಾರಾಜರು ಒಮ್ಮೆ ನನಗೆ ಹೇಳಿದ್ದರು–‘ನರೇನ್, ನೀನು ನನ್ನನ್ನು ಹೆಗಲ ಮೇಲೆತ್ತಿಕೊಂಡು ಒಯ್ದು ಎಲ್ಲಿ ಬೇಕಾದರೂ ಪ್ರತಿಷ್ಠಾಪಿಸು–ಮರದ ಬುಡದಲ್ಲಾದರೂ ಸರಿಯೆ ಅಥವಾ ಒಂದು ಗುಡಿಸಲ ಲ್ಲಾದರೂ ಸರಿಯೆ, ನಾನು ಅಲ್ಲಿಯೇ ನೆಲಸುತ್ತೇನೆ’ ಎಂದು. ಅವರ ಈ ಪರಮ ಕೃಪೆಯ ಆಶ್ವಾಸನೆಯ ಮೇಲಿನ ನಂಬಿಕೆಯಿಂದಲೇ ಈಗ ನಾನು ಅವರನ್ನು ನಮ್ಮ ಹೊಸ ಮಠದ ಜಾಗಕ್ಕೆ ಕೊಂಡೊಯ್ಯುತ್ತಿರುವುದು. ಮಗೂ, ಇದನ್ನು ದೃಢವಾಗಿ ನಂಬು : ಎಲ್ಲಿಯವರೆಗೆ ಅವರ ದಿವ್ಯ ನಾಮವು ಅವರ ಅನುಯಾಯಿಗಳಲ್ಲಿ ಅವರ ಪರಿಶುದ್ಧತೆ-ದಿವ್ಯತೆ ಹಾಗೂ ಸಕಲ ಜೀವಿಗಳ ಬಗೆಗಿನ ಪ್ರೇಮದ ಮಹಾ ಆದರ್ಶಗಳನ್ನು ಸ್ಫುರಣೆಗೊಳಿಸುವುದೋ ಅಲ್ಲಿಯವರೆಗೆ ಗುರುಮಹಾ ರಾಜರು ಈ ಸ್ಥಳವನ್ನು ತಮ್ಮ ತೇಜೋಮಯವಾದ ಸನ್ನಿಧಿಯಿಂದ ಪವಿತ್ರಗೊಳಿಸುತ್ತಿರುತ್ತಾರೆ.” ಮೆರವಣಿಗೆ ಹೊಸ ನಿವೇಶನದ ಸಮೀಪಕ್ಕೆ ಬಂದಾಗ ಸ್ವಾಮೀಜಿಯವರು ಮಠದ ಭವ್ಯ ಭವಿಷ್ಯದ ಬಗೆಗಿನ ತಮ್ಮ ಕಲ್ಪನೆಯನ್ನು ಬಣ್ಣಿಸುತ್ತಾರೆ : “ಮುಂದೆ ಈ ಮಠದಲ್ಲಿ ಶ್ರೀರಾಮಕೃಷ್ಣರ ಜೀವನದಲ್ಲೇ ಆದರ್ಶಪ್ರಾಯವಾಗಿ ವ್ಯಕ್ತಗೊಂಡಂತಹ ಸಕಲ ಮತ-ಧರ್ಮಗಳ ಅದ್ಭುತ ಸಮನ್ವಯವನ್ನು ಅಭ್ಯಸಿಸಲಾಗುವುದು. ಧರ್ಮದ ಸಾರ್ವತ್ರಿಕ ಹಾಗೂ ಸಾರ್ವಕಾಲಿಕ ತತ್ತ್ವ ಗಳನ್ನು ಮಾತ್ರವೆ ಇಲ್ಲಿ ಬೋಧಿಸಲಾಗುವುದು. ಸರ್ವಧರ್ಮಸಹಿಷ್ಣುವಾದ ಈ ಕೇಂದ್ರದಿಂದ ಶಾಂತಿ ಸ್ನೇಹ ಸಮನ್ವಯಗಳ ಉಜ್ವಲ ಸಂದೇಶಗಳು ಹೊರಹೊಮ್ಮಿ ಸಮಸ್ತ ವಿಶ್ವವನ್ನೇ ಆವರಿಸಲಿವೆ.” ಆದರೆ ಈ ಕೇಂದ್ರದಲ್ಲಿಯೇ ಕಾಲಾಂತರದಲ್ಲಿ ಉದ್ಭವಿಸಬಹುದಾದಂತಹ ಒಳಪಂಗಡಗಳ ಅಪಾಯದ ಬಗ್ಗೆ ಎಚ್ಚರಿಸಲು ಸ್ವಾಮೀಜಿ ಮರೆಯಲಿಲ್ಲ.</p>
  <p>ಈಗ ಮೆರವಣಿಗೆ ಹೊಸ ಮಠವನ್ನು ತಲುಪಿತು. ಅಲ್ಲಿ ನೆಲದ ಮೇಲೆ ಇರಿಸಿದ ವಿಶೇಷ ಪೀಠದ ಮೇಲೆ ಶ್ರೀರಾಮಕೃಷ್ಣರ ಪವಿತ್ರ ಅವಶೇಷಗಳನ್ನು ಇಟ್ಟು ಸ್ವಾಮೀಜಿ ಹಾಗೂ ಇತರೆಲ್ಲ ಸಂನ್ಯಾಸಿ-ಬ್ರಹ್ಮಚಾರಿಗಳು ದೀರ್ಘದಂಡಪ್ರಣಾಮ ಮಾಡಿದರು. ಬಳಿಕ ವಿಧ್ಯುಕ್ತ ಪೂಜಾದಿ ಗಳನ್ನು ನೇರವೇರಿಸಲಾಯಿತು. ಅನಂತರ ಅಗ್ನಿಕುಂಡದಲ್ಲಿ ಅಗ್ನಿಯನ್ನು ಸ್ಥಾಪಿಸಿ ಸಂನ್ಯಾಸಿಗಳು ಮಾತ್ರವೇ ಮಾಡಬಹುದಾದ ವಿರಜಾಹೋಮವನ್ನು ನೆರವೇರಿಸಿದರು. ತಮ್ಮ ಸೋದರ ಸಂನ್ಯಾಸಿ ಗಳ ಸಹಾಯದಿಂದ ಸ್ವಾಮೀಜಿ ತಾವೇ ಪಾಯಸಾನ್ನವನ್ನು ತಯಾರಿಸಿ ಅದನ್ನು ಶ್ರೀರಾಮಕೃಷ್ಣರಿಗೆ ನೈವೇದ್ಯಮಾಡಿದರು. ಇಲ್ಲಿಗೆ ಮಠದ ಪ್ರತಿಷ್ಠಾಪನಾ ಕಾರ್ಯ ಮುಕ್ತಾಯಗೊಂಡಿತು. ಆಗ ಸ್ವಾಮೀಜಿ ಅಲ್ಲಿ ನೆರೆದಿದ್ದವರನ್ನು ಉದ್ದೇಶಿಸಿ ಮಾತನಾಡಿದರು–“ಬಂಧುಗಳೇ, ಯುಗಾವತಾರ ನಾದ ಆ ಭಗವಂತನು ತನ್ನ ತೇಜೋಮಯ ದಿವ್ಯ ಸಾನ್ನಿಧ್ಯದಿಂದ ಈ ಸ್ಥಳದಲ್ಲಿ ಎಂದೆಂದಿಗೂ ನೆಲಸಿ ಬಹುಜನರ ಹಿತಕ್ಕಾಗಿ ಬಹುಜನರ ಸುಖಕ್ಕಾಗಿ ಇದನ್ನು ಸಕಲ ಧರ್ಮಗಳ ಸಮನ್ವಯದ ಒಂದು ವಿಶಿಷ್ಟ ಕೇಂದ್ರವನ್ನಾಗಿ–ಪುಣ್ಯಕ್ಷೇತ್ರವನ್ನಾಗಿ–ಮಾಡಲೆಂದು ಇಂದಿನ ಈ ಪವಿತ್ರ ದಿನದಂದು, ನಾವೆಲ್ಲ ನಮ್ಮ ಹೃದಯಾಂತರಾಳದಿಂದ ಪ್ರಾರ್ಥಿಸೋಣ.” ಕೂಡಲೇ ಎಲ್ಲರೂ ಅಂಜಲಿಬದ್ಧರಾಗಿ ನಿಂತು ಸ್ವಾಮೀಜಿಯವರ ಜೊತೆಗೆ ದನಿಗೂಡಿಸಿ ಭಗವಂತನಲ್ಲಿ ಪ್ರಾರ್ಥನೆ ಸಲ್ಲಿಸಿದರು. ಆ ಬಳಿಕ ಮೆರವಣಿಗೆ ವಾಪಸು ಹೊರಟಿತು. ಈಗ ಸ್ವಾಮೀಜಿಯವರ ಶಿಷ್ಯನಾದ ಶರಚ್ಚಂದ್ರನು ಗುರುವಿನ ಆದೇಶದಂತೆ ಶ್ರೀರಾಮಕೃಷ್ಣರ ಅವಶೇಷದ ಪಾತ್ರೆಯನ್ನು ತಲೆಯ ಮೇಲೆ ಹೊತ್ತು ತಂದ.</p>
  <p>ಅಂದು ಮಠದ ಸಮಸ್ತ ವಾತಾವರಣವೇ ಆಧ್ಯಾತ್ಮಿಕ ಶಕ್ತಿಯಿಂದ ಸ್ಪಂದಿಸುತ್ತಿತ್ತು. ಸ್ವಾಮೀಜಿಯವರಂತೂ ವಿಜಯೋತ್ಸಾಹದಿಂದ ಆನಂದತುಂದಿಲರಾಗಿಬಿಟ್ಟಿದ್ದರು. ದುಸ್ಸಾಧ್ಯ ವಾದದ್ದನ್ನು ಸಾಧಿಸಿದ ಭಾವ ಅವರದಾಗಿತ್ತು. ಬಳಿಯಿದ್ದವರನ್ನು ಉದ್ದೇಶಿಸಿ ಸ್ವಾಮೀಜಿ ನುಡಿದರು : “ಭಗವಂತನ ಇಚ್ಛೆಯಿಂದ ಈ ದಿನ ಅವನದೇ ಆದ ಧರ್ಮಕ್ಷೇತ್ರವು ಸಂಸ್ಥಾಪಿಸ ಲ್ಪಟ್ಟಿದೆ. ನನ್ನ ತಲೆಯ ಮೇಲೆ ಹನ್ನೆರಡು ವರ್ಷಗಳಿಂದ ಕುಳಿತಿದ್ದ ದೊಡ್ಡ ಹೊಣೆಗಾರಿಕೆಯ ಭಾರದಿಂದ ಈ ದಿನ ಬಿಡುಗಡೆ ಹೊಂದಿರುವಂತೆ ನನಗನ್ನಿಸುತ್ತಿದೆ. ಈಗ ನನ್ನ ಮನದಲ್ಲಿ ದೃಶ್ಯವೊಂದು ಮೂಡುತ್ತಿದೆ : ಈ ಮಠವು ಮುಂದೆ ಶಾಸ್ತ್ರಾಧ್ಯಯನದ ಮತ್ತು ಆಧ್ಯಾತ್ಮಿಕ ಸಾಧನೆಯ ಒಂದು ಪ್ರಮುಖ ಕೇಂದ್ರವಾಗುತ್ತದೆ. ಮುಂದೆ ಉದಯಿಸಲಿರುವ ಈ ಧಾರ್ಮಿಕ ವಿಶ್ವವಿದ್ಯಾನಿಲಯದ ನಡುವೆ ಸಂನ್ಯಾಸಿಗಳು ವಾಸಿಸುತ್ತಾರೆ. ಸುತ್ತಲೂ ಧಾರ್ಮಿಕರಾದ ಸಜ್ಜನರು ಮನೆಗಳನ್ನು ಕಟ್ಟಿಕೊಂಡು ವಾಸವಾಗಿರುತ್ತಾರೆ. ದಕ್ಷಿಣದಿಕ್ಕಿನಲ್ಲಿ ಅಮೆರಿಕ-ಇಂಗ್ಲೆಂಡುಗಳಿಂದ ಬರಲಿರುವ ಭಗವಂತನ ಅನುಯಾಯಿಗಳು ನೆಲಸುತ್ತಾರೆ.” ಹೀಗೆ ಹೇಳಿದ ಸ್ವಾಮೀಜಿ ಶರ ಚ್ಚಂದ್ರನ ಕಡೆಗೆ ತಿರುಗಿ, “ಇದರ ಬಗ್ಗೆ ನಿನಗೇನೆನ್ನಿಸುತ್ತದೆ ?” ಎಂದು ಕೇಳಿದರು. ಶಿಷ್ಯ ವಿನೀತನಾಗಿಯೇ ಸ್ವಾಮೀಜಿಯವರ ಈ ಅದ್ಭುತ ‘ಕನಸು’ ಎಂದಾದರೂ ನನಸಾಗಬಹು ದೆಂಬುದರ ಬಗ್ಗೆ ತನ್ನ ತೀವ್ರ ಸಂಶಯವನ್ನು ವ್ಯಕ್ತಪಡಿಸಿದ. ಆಗ ಸ್ವಾಮೀಜಿ ಗಟ್ಟಿ ಸ್ವರದಿಂದ ಹೇಳಿದರು : “ಏನು, ಇದನ್ನೆಲ್ಲ ಕನಸು ಎಂದು ಕರೆಯುವೆಯಾ ನೀನು ? ಸಂಶಯಮತಿಯೇ, ಕೇಳು, ಕಾಲಾಂತರದಲ್ಲಿ ನನ್ನೆಲ್ಲ ನಿರೀಕ್ಷೆಗಳೂ ನಿಜವಾಗುತ್ತವೆ ! ಈಗ ನಾನು ಕೇವಲ ಅಸ್ತಿಭಾರವನ್ನು ಮಾತ್ರ ಹಾಕುತ್ತಿದ್ದೇನೆ. ಮಹಾಕಾರ್ಯಗಳೆಲ್ಲ ಮುಂದೆ ನಡೆಯಲಿವೆ. ನಾನು ನನ್ನ ಪಾಲಿನ ಕಾರ್ಯವನ್ನು ಮಾಡಿ ಮುಗಿಸುತ್ತೇನೆ. ಮತ್ತು ನಿಮ್ಮ ಹೃದಯಗಳಲ್ಲಿ ಹಲವಾರು ವಿಚಾರಗಳನ್ನು ತುಂಬಿ ಹೋಗುತ್ತೇನೆ. ಅವುಗಳನ್ನೆಲ್ಲ ನೀವು ಮುಂದೆ ಕಾರ್ಯಗತಗೊಳಿಸಬೇಕಾ ಗುತ್ತದೆ. ಧರ್ಮದ ಅತ್ಯುನ್ನತ ತತ್ತ್ವಗಳನ್ನು ಹಾಗೂ ಆದರ್ಶಗಳನ್ನು ಕೇವಲ ಅಧ್ಯಯನ ಮಾಡಿ ಅರಿತುಕೊಂಡರೆ ಸಾಲದು ; ಅವುಗಳನ್ನು ದೈನಂದಿನ ಜೀವನದಲ್ಲಿ ಅನುಷ್ಠಾನಕ್ಕೆ ತರಬೇಕು, ಅರ್ಥವಾಯಿತೇ ?”</p>
  <p>ಮತ್ತೆ ಕೆಲದಿನಗಳ ಬಳಿಕ, ಮಠದ ಆದರ್ಶಗಳ ಮತ್ತು ಕಾರ್ಯಕ್ಷೇತ್ರದ ಉದ್ದೇಶವ್ಯಾಪ್ತಿಯ ಬಗ್ಗೆ ಹಾಗೂ ಮುಂದೆ ಮಠದಲ್ಲಿ ಅನುಸರಿಸಲ್ಪಡಬೇಕಾದ ನೀತಿ ನಿಯಮಗಳ ಬಗ್ಗೆ ಸ್ವಾಮೀಜಿ ಯವರ ಅಭಿಪ್ರಾಯಗಳನ್ನು ತಿಳಿದುಕೊಳ್ಳುವ ಸದವಕಾಶ ಶರಚ್ಚಂದ್ರನಿಗೆ ಮತ್ತೆ ಸಿಕ್ಕಿತು. ಆತನ ಲೇಖನಗಳಿಂದ ರಾಷ್ಟ್ರೀಯ ಶಿಕ್ಷಣ ಹಾಗೂ ಭಾರತದಲ್ಲಿ ಜನಸೇವಾ ಕಾರ್ಯದ ವಿಷಯದಲ್ಲಿ ಸ್ವಾಮೀಜಿಯವರ ಅಭಿಪ್ರಾಯವೇನೆಂಬುದರ ಬಗ್ಗೆ ನಮಗೊಂದು ಇಣುಕು ನೋಟ ಸಿಗುತ್ತದೆ. ಸ್ವಾಮೀಜಿ ಹೊಸ ಮಠದ ವಠಾರದೊಳಗೆ ಅತ್ತಿಂದಿತ್ತ ಓಡಾಡುತ್ತ ಶಿಷ್ಯನಿಗೆ ಒಂದು ಹಳೆಯ ಕುಟೀರದ ಕಡೆಗೆ ಬೆರಳು ಮಾಡಿ ತೋರಿಸುತ್ತ ಹೇಳಿದರು, “ಆ ಸ್ಥಳ ಸಾಧುಗಳ ವಾಸಕ್ಕೆ. ಈ ಮಠವು ಧರ್ಮಾನುಷ್ಠಾನದ ಹಾಗೂ ಶಾಸ್ತ್ರಾಧ್ಯಯನ ಜ್ಞಾನಾರ್ಜನೆಗಳ ಪ್ರಧಾನ ಕೇಂದ್ರವಾಗು ವುದು. ಇಲ್ಲಿಂದ ಹೊರಹೊಮ್ಮುವ ಆಧ್ಯಾತ್ಮಿಕ ಶಕ್ತಿಯು ಮಾನವರ ಕಾರ್ಯಕಲಾಪಗಳನ್ನು ಹಾಗೂ ಉತ್ಕಾಂಕ್ಷೆಗಳನ್ನು ಒಂದು ನೂತನ ಪಥದಲ್ಲಿ ಮುನ್ನಡೆಸುತ್ತ ಸಮಸ್ತ ವಿಶ್ವವನ್ನೇ ವ್ಯಾಪಿಸುತ್ತದೆ. ಜ್ಞಾನಯೋಗ ಭಕ್ತಿಯೋಗ ರಾಜಯೋಗ ಕರ್ಮಯೋಗಗಳನ್ನು ಸಮನ್ವಯ ಗೊಳಿಸುವ ಆದರ್ಶಗಳೂ ಇಲ್ಲಿಂದಲೇ ಪ್ರಸಾರಗೊಳ್ಳುತ್ತವೆ. ಈ ಮಠದ ಸಂನ್ಯಾಸಿಗಳು ಇಚ್ಛಾಮಾತ್ರದಿಂದಲೇ, ಜೀವಚ್ಛವದಂತಿರುವ ಮನುಷ್ಯರಲ್ಲೂ ನವಜೀವನಚೇತನವನ್ನು ಸ್ಪಂದಿ ಸುವ ಕಾಲವೊಂದು ಬರಲಿದೆ. ಈ ಎಲ್ಲ ದೃಶ್ಯಗಳು ನನ್ನ ಕಣ್ಣಮುಂದೆ ಎದ್ದು ನಿಲ್ಲುತ್ತಿವೆ.</p>
  <p>“ಅತ್ತ ದಕ್ಷಿಣ ದಿಕ್ಕಿನಲ್ಲಿರುವ ಆ ಜಾಗದಲ್ಲಿ, ಹಿಂದಿನ ಕಾಲದ ಸಂಸ್ಕೃತ ಪಾಠಶಾಲೆಯಂತಹ ಅಧ್ಯಯನ ಮಂದಿರವೊಂದು ಬರುತ್ತದೆ. ಅಲ್ಲಿ ವ್ಯಾಕರಣ ತತ್ತ್ವಶಾಸ್ತ್ರ ಕಲೆ ವಿಜ್ಞಾನ ಸಾಹಿತ್ಯ ಕಾವ್ಯ ನ್ಯಾಯಶಾಸ್ತ್ರ ಧರ್ಮಶಾಸ್ತ್ರಗಳು ಹಾಗೂ ಇಂಗ್ಲಿಷ್ ಭಾಷೆ–ಇವುಗಳನ್ನು ಕಲಿಸಲಾಗುತ್ತದೆ. ಅಲ್ಲಿ ಯುವಬ್ರಹ್ಮಚಾರಿಗಳು ವಾಸವಾಗಿದ್ದು ಶಾಸ್ತ್ರಾಧ್ಯಯನ ಮಾಡುತ್ತಾರೆ. ಅವರಿಗೆಲ್ಲ ಮಠ ದಿಂದಲೆ ಊಟ ಬಟ್ಟೆಗಳ ವ್ಯವಸ್ಥೆ. ಐದು ವರ್ಷಗಳ ತರಬೇತಿ ಮುಗಿದ ಬಳಿಕ ಅವರಿಗೆ ತಮ್ಮ ತಮ್ಮ ಮನೆಗಳಿಗೆ ಹಿಂದಿರುಗಿ ಗೃಹಸ್ಥ ಜೀವನವನ್ನು ಸ್ವೀಕರಿಸಲು ಸ್ವಾತಂತ್ರ್ಯವಿರುತ್ತದೆ. ಅಥವಾ ಅವರಿಗೆ ಇಚ್ಛೆಯಿದ್ದರೆ ಮಠದ ಹಿರಿಯ ಸಾಧುಗಳ ಅನುಮತಿಯ ಮೇರೆಗೆ ಸಂನ್ಯಾಸ ಸ್ವೀಕಾರ ಮಾಡಲೂ ಸ್ವಾತಂತ್ರ್ಯವಿರುತ್ತದೆ. ಈ ಬ್ರಹ್ಮಚಾರಿಗಳಲ್ಲಿ ಯಾರಾದರೂ ಅಶಿಸ್ತಿನಿಂದಿರುವುದೇ ಆಗಲಿ ಶೀಲಗೆಟ್ಟಿರುವುದೇ ಆಗಲಿ ಕಂಡುಬಂದರೆ ಮಠದ ಹಿರಿಯರಿಗೆ ಅವರನ್ನು ಮಠದಿಂದ ತೆಗೆದುಹಾಕಲು ಅಧಿಕಾರವಿದೆ. ಇಲ್ಲಿ ಜಾತಿಭೇದಗಳನ್ನು ಪರಿಗಣಿಸದೆ ಬ್ರಹ್ಮಚಾರಿಗಳಿಗೆ ಶಿಕ್ಷಣ ನೀಡಲಾಗುತ್ತದೆ. ಆದರೆ ಯಾರು ತಮ್ಮ ಜಾತಿ ಮತ ಸಂಪ್ರದಾಯಗಳಿಗೆ ಅನುಸಾರವಾದ ಅನುಷ್ಠಾನಗಳನ್ನು ಇಟ್ಟುಕೊಳ್ಳಬೇಕೆಂದು ಬಯಸುತ್ತಾರೊ ಅಂಥವರು ತಮ್ಮ ಆಹಾರಾದಿ ವ್ಯವಸ್ಥೆಗಳನ್ನು ತಾವೇ ಮಾಡಿಕೊಳ್ಳಬೇಕು. ಇಂಥವರು ತರಗತಿಗಳಲ್ಲಿ ಮಾತ್ರ ಎಲ್ಲರೊಂದಿಗೆ ಭಾಗವಹಿಸುತ್ತಾರೆ. ಮಠದ ಅಧಿಕಾರಿಗಳು ಇವರುಗಳ ಶೀಲ-ನಡತೆಗಳ ಮೇಲೂ ಕಣ್ಣಿಟ್ಟಿರು ತ್ತಾರೆ. ಇಲ್ಲಿ ತರಬೇತಿ ಪಡೆಯದಿರುವವರು ಸಂನ್ಯಾಸ ಸ್ವೀಕರಿಸಲು ಅರ್ಹರಾಗುವುದಿಲ್ಲ. ಹೀಗೆ ಮುಂದೆ ಕಾಲಕ್ರಮದಲ್ಲಿ ಈ ತರಬೇತಿ ಪಡೆದವರಿಂದಲೇ ಮಠದ ಕಾರ್ಯಕಲಾಪಗಳನ್ನು ನಿರ್ವಹಿಸಲಾಗುವುದು.”</p>
  <p>ಶಿಷ್ಯ : “ಸ್ವಾಮೀಜಿ, ಹಾಗಾದರೆ ನೀವು ಪುರಾತನ ಕಾಲದ ಗುರುಕುಲ ಪದ್ಧತಿಯನ್ನು ಪುನಃ ಪ್ರಚಲಿತಗೊಳಿಸಲು ಉದ್ದೇಶಿಸಿರುವಿರೇನು ?”</p>
  <p>ಸ್ವಾಮೀಜಿ : “ಹೌದು, ಖಂಡಿತವಾಗಿಯೂ ಹೌದು. ಈಗಿನ ಆಧುನಿಕ ವಿದ್ಯಾಭ್ಯಾಸದ ಕ್ರಮದಲ್ಲಿ ಬ್ರಹ್ಮವಿದ್ಯೆಗೆ, ಬ್ರಹ್ಮಜ್ಞಾನದ ವಿಕಾಸಕ್ಕೆ ಅವಕಾಶವೇ ಇಲ್ಲ. ಹಿಂದಿನ ಬ್ರಹ್ಮಚರ್ಯ ಪದ್ಧತಿಯನ್ನು ಈಗ ಹೊಸದಾಗಿ ನೆಲೆಗೊಳಿಸಬೇಕಾಗಿದೆ. ಆದರೆ ಈ ಕಾರ್ಯಕ್ಕೆ ತಳಪಾಯವನ್ನು ಹಾಕುವಾಗ ಮಾತ್ರ ಸ್ವಲ್ಪ ವಿಶಾಲ ದೃಷ್ಟಿಯನ್ನು ಇಟ್ಟುಕೊಳ್ಳಬೇಕಾಗುತ್ತದೆ ; ಕಾಲಧರ್ಮಕ್ಕನು ಸಾರವಾದ ಕೆಲವು ಬದಲಾವಣೆಗಳನ್ನು ಮಾಡಿಕೊಳ್ಳಬೇಕಾಗುತ್ತದೆ. ಈ ಸಂಬಂಧವಾದ ವಿವರ ಗಳನ್ನು ನಿನಗೆ ಮುಂದೆ ತಿಳಿಸುತ್ತೇನೆ.</p>
  <p>“ಮಠದ ದಕ್ಷಿಣ ಭಾಗದಲ್ಲಿರುವ ಈ ಜಾಗವನ್ನು ಮುಂದೆ ಸಾಧ್ಯವಾದಾಗ ಕೊಂಡುಕೊಳ್ಳ ಬೇಕು. ಅಲ್ಲಿ ಶ್ರೀರಾಮಕೃಷ್ಣರ ಹೆಸರಿನಲ್ಲಿ ಅನ್ನಸತ್ರವನ್ನು ಕಟ್ಟಿಸಬೇಕು. ಮತ್ತು ಯಾರು ನಿಜವಾಗಿಯೂ ಬಡವರೊ, ನಿರ್ಗತಿಕರೊ ಅಂಥವರನ್ನು ಸಾಕ್ಷಾತ್ ನಾರಾಯಣ ಸ್ವರೂಪರೆಂದು ಭಾವಿಸಿ ಅವರಿಗೆ ಉಣಬಡಿಸಬೇಕು. ಮಠದ ಆದಾಯವನ್ನು ನೋಡಿಕೊಂಡು ಈ ಕಾರ್ಯವನ್ನು ನಡೆಸಬೇಕು. ಈ ಕೆಲಸವನ್ನು ಒಂದಿಬ್ಬರು-ಮೂವರಿಗೆ ಊಟ ಹಾಕುವುದರ ಮೂಲಕ ಕೂಡ ಪ್ರಾರಂಭಿಸಬಹುದು. ಉತ್ಸಾಹೀ ಬ್ರಹ್ಮಚಾರಿಗಳಿಗೆ ಈ ಅನ್ನಸತ್ರವನ್ನು ನಡೆಸಲು ತರಬೇತಿ ನೀಡಬೇಕಾಗುತ್ತದೆ. ಅನ್ನಸತ್ರದ ಖರ್ಚುವೆಚ್ಚವನ್ನೆಲ್ಲ ಅವರೇ ನೋಡಿಕೊಳ್ಳಬೇಕು–ಮನೆ ಮನೆಗೆ ಹೋಗಿ ಭಿಕ್ಷೆ ಬೇಡಿಯಾದರೂ ಸರಿಯೆ. ಈ ಸತ್ರಕ್ಕೆ ಮಠದಿಂದ ಯಾವ ಧನಸಹಾಯ ವನ್ನೂ ಒದಗಿಸಲಾಗುವುದಿಲ್ಲ. ಬ್ರಹ್ಮಚಾರಿಗಳು ಐದು ವರ್ಷಕಾಲ ಈ ಅನ್ನಸತ್ರದಲ್ಲಿ ಸೇವೆ ಸಲ್ಲಿಸಿದ ಮೇಲೆಯೇ ಅವರಿಗೆ ಮಠದ ‘ಅಧ್ಯಯನ ಮಂದಿರ’ದಲ್ಲಿ ಪ್ರವೇಶಾವಕಾಶ. ಹೀಗೆ ಹತ್ತುವರ್ಷಗಳ ತರಬೇತಿ ಮುಗಿದ ಮೇಲೆಯೇ ಅವರಿಗೆ ಸಂನ್ಯಾಸಾಧಿಕಾರ. ಆದರೆ ಸಂನ್ಯಾಸ ಸ್ವೀಕರಿಸಲು ಇಷ್ಟವಿಲ್ಲದಿರುವವರ ವಿಚಾರ ಬೇರೆ. ಇಷ್ಟವಿರುವವರ ವಿಚಾರದಲ್ಲೂ ಕೂಡ, ಮಠದ ಹಿರಿಯ ಸಾಧುಗಳು ಅವರಲ್ಲಿ ತಕ್ಕ ಅರ್ಹತೆಯಿರುವುದನ್ನು ಕಂಡರೆ ಮಾತ್ರ ದೀಕ್ಷೆ ನೀಡುವ ಮಾತು. ಆದರೆ ಈ ಮಠದ ಅಧ್ಯಕ್ಷರಾದವರು ಸಮರ್ಥರಾದ ಬ್ರಹ್ಮಚಾರಿಗಳ ವಿಷಯದಲ್ಲಿ ಈ ನಿಯಮಗಳನ್ನೆಲ್ಲ ಬದಿಗೆ ಸರಿಸಿ ಅವರಿಗೆ ಸಂನ್ಯಾಸ ನೀಡಬಹುದು. ನೋಡಿ ದೆಯಾ, ಇಷ್ಟೆಲ್ಲ ಆಲೋಚನೆಗಳು ನನ್ನ ತಲೆಯಲ್ಲಿವೆ.”</p>
  <p>ಶಿಷ್ಯ : “ಸ್ವಾಮೀಜಿ, ಮಠದಲ್ಲಿ ಈ ಮೂರು ಬೇರೆಬೇರೆ ವಿಭಾಗಗಳನ್ನು ಸ್ಥಾಪಿಸುವ ಉದ್ದೇಶವಾದರೂ ಏನು ?”</p>
  <p>ಸ್ವಾಮೀಜಿ : “ಸ್ಪಷ್ಟವಾಗಿಯೇ ಇದೆಯಲ್ಲ ! ಮೊದಲನೆಯದಾಗಿ ದೈಹಿಕ ಆವಶ್ಯಕತೆಗಳನ್ನು ಪೂರೈಸುವ ಅನ್ನದಾನಾದಿಗಳು ನಡೆಯಬೇಕು. ಎರಡನೆಯದಾಗಿ ವಿದ್ಯಾದಾನ ಅಥವಾ ಬೌದ್ಧಿಕ ಜ್ಞಾನದಾನ ನಡೆಯಬೇಕು. ಮೂರನೆಯದಾಗಿ ಆಧ್ಯಾತ್ಮಿಕಜ್ಞಾನದಾನ ನಡೆಯಬೇಕು. ಪರಿಪೂರ್ಣ ವ್ಯಕ್ತಿನಿರ್ಮಾಣಕ್ಕೆ ಅನುಕೂಲಕರವಾದ ಮತ್ತು ಆವಶ್ಯಕವಾದ ಈ ಮೂರಂಶಗಳನ್ನು ಸಮರಸ ವಾಗಿ ಸೇರಿಸಿಕೊಳ್ಳಬೇಕಾದದ್ದು ಮಠದ ಆದ್ಯ ಕರ್ತವ್ಯ. ನಾನು ಈಗ ತಾನೆ ಹೇಳಿದಂತೆ, ಬ್ರಹ್ಮಚಾರಿಗಳು, ಅನ್ನಸತ್ರದಲ್ಲಿ ಸೇವಾನಿರತರಾಗುವುದರಿಂದ ಪರಹಿತಕ್ಕಾಗಿ ಕೆಲಸ ಮಾಡುವುದು ಹೇಗೆ, ಪೂಜಾಭಾವದಿಂದ ಮಾನವಸೇವೆ ಮಾಡುವುದು ಹೇಗೆ ಎಂಬುದು ಅವರ ಮನದಲ್ಲಿ ಸ್ಥಿರವಾಗಿ ಬೇರೂರುವಂತಾಗುತ್ತದೆ. ಇದು ಕ್ರಮೇಣ ಬ್ರಹ್ಮಚಾರಿಗಳ ಮನಸ್ಸನ್ನು ಪರಿಶುದ್ಧ ಗೊಳಿಸಿ ಅವರನ್ನು ಸಾತ್ವಿಕತೆಯ ಕಡೆಗೆ, ಸಾತ್ವಿಕ ಧ್ಯೇಯೋದ್ದೇಶಗಳ ಕಡೆಗೆ ಮುನ್ನಡೆಸುತ್ತದೆ. ಇಂಥವರು ಮಾತ್ರವೇ ಅಪರಾವಿದ್ಯೆ ಮತ್ತು ಪರಾವಿದ್ಯೆಗಳನ್ನು ಸ್ವೀಕರಿಸಿ ಉಳಿಸಿಕೊಳ್ಳಲು ಸಮರ್ಥರಾಗುತ್ತಾರೆ.”</p>
  <p>ಶಿಷ್ಯ : “ಸ್ವಾಮೀಜಿ, ನಿಮ್ಮ ಮಾತುಗಳನ್ನು ಕೇಳಿದಾಗ ಅನ್ನಸತ್ರ ಹಾಗೂ ಸೇವಾಶ್ರಮಗಳ ವಿಷಯದಲ್ಲಿ ನಿಮ್ಮ ಭಾವನೆಗಳನ್ನು ಇನ್ನೂ ಹೆಚ್ಚಾಗಿ ತಿಳಿದುಕೊಳ್ಳುವ ಆಸೆಯಾಗಿದೆ ನನಗೆ.”</p>
  <p>ಸ್ವಾಮೀಜಿ : “ಈ ಸೇವಾಶ್ರಮದಲ್ಲಿ ಸಾಕಷ್ಟು ವಿಶಾಲವಾದ ಕಿಟಕಿ-ಗವಾಕ್ಷಗಳ ವ್ಯವಸ್ಥೆ ಯಿರುವ ಕೋಣೆಗಳಿರಬೇಕು. ಪ್ರತಿಯೊಂದು ಕೋಣೆಯಲ್ಲೂಇಬ್ಬರು ಅಥವಾ ಮೂವರು ಬಡವರು ಅಥವಾ ರೋಗಿಗಳು ಇರುತ್ತಾರೆ. ಅವರಿಗೆ ಹಿತಕರವಾದ ಹಾಸಿಗೆಗಳಿರಬೇಕು ; ಶುಚಿ ಯಾದ ಬಟ್ಟೆಗಳಿರಬೇಕು. ಅವರಿಗೊಬ್ಬರು ಡಾಕ್ಟರು ಇರಬೇಕು ; ಅವರು ವಾರಕ್ಕೆ ಒಂದೆರಡು ಸಲವಾದರೂ ಬಂದು ನೋಡಿಕೊಂಡು ಹೋಗಬೇಕು. ಈ ಸೇವಾಶ್ರಮ ಎನ್ನುವುದು ಅನ್ನಸತ್ರದ ಒಂದು ವಿಭಾಗ. ಇಲ್ಲಿ ರೋಗಿಗಳ ಶುಶ್ರೂಷೆ ನಡೆಯಬೇಕು. ಕಾಲಕ್ರಮದಲ್ಲಿ ಸಾಕಷ್ಟು ಹಣ ಸೇರಿದಾಗ ಒಂದು ದೊಡ್ಡ ಅಡಿಗೆಮನೆಯನ್ನು ಕಟ್ಟಬೇಕು. ಮತ್ತು ಎಷ್ಟು ಮಂದಿ ಬಂದರೂ ಸರಿಯೆ, ಅವರು ದಿನದ ಯಾವುದೇ ಸಮಯದಲ್ಲೇ ಬಂದರೂ ಹಸಿದು ಬಂದವರಿಗೆಲ್ಲ ತೃಪ್ತಿಯಾಗುವಷ್ಟು ಊಟಹಾಕಬೇಕು. ಯಾವುದೇ ಪರಿಸ್ಥಿತಿಯಲ್ಲೂ ಊಟ ಹಾಕದೆ ಅವರನ್ನು ಹಿಂದಿರುಗಿಸಬಾರದು. ಇಲ್ಲಿ ಅನ್ನ ಬಸಿದ ಗಂಜಿ ಗಂಗೆಗೆ ಹರಿದು ನದಿಯ ನೀರನ್ನೆಲ್ಲ ಬೆಳ್ಳಗಾಗಿಸಬೇಕು ! ಓಹ್, ಈ ಅನ್ನಸತ್ರ ಇಷ್ಟು ಭಾರೀ ಪ್ರಮಾಣದಲ್ಲಿ ನಡೆಯುವುದನ್ನು ನೋಡಲು ನನಗೆಷ್ಟು ಆನಂದವಾಗುತ್ತದೆ ಗೊತ್ತೆ !”</p>
  <p>ಹೀಗೆ ಹೇಳುತ್ತ ಸ್ವಾಮೀಜಿ ಎದ್ದು ನಿಂತು ಗಂಗೆಯತ್ತ ದಿಟ್ಟಿಸಿದರು. ತಮ್ಮ ಈ ಕನಸು ಎಂದಿಗೆ ನನಸಾಗುವುದೊ ಎಂಬುದನ್ನು ಭವಿಷ್ಯದ ಗರ್ಭದಲ್ಲಿ ಇಣಿಕಿ ನೋಡುವಂತಿತ್ತು ಅವರ ನೋಟ. ಬಳಿಕ ಅವರು ತುಂಬ ಆತ್ಮೀಯತೆಯ ದನಿಯಲ್ಲಿ ಹೇಳಿದರು :</p>
  <p>“ಯಾರಿಗೆ ಗೊತ್ತು, ನಿಮ್ಮಲ್ಲೇ ಯಾರಾದರೊಬ್ಬರಲ್ಲಿ ಮಲಗಿರುವ ಸಿಂಹ ಯಾವಾಗ ಮೇಲೆದ್ದು ನಿಲ್ಲುತ್ತದೊ ! ಜಗನ್ಮಾತೆ ನಿಮ್ಮಲ್ಲಿ ಯಾರಾದರೊಬ್ಬರ ಹೃದಯದಲ್ಲಿ ತನ್ನ ದೈವೀ ಶಕ್ತಿಯ ಕಿಡಿಯೊಂದನ್ನು ಹೊತ್ತಿಸಿದರೆ ಇಡೀ ದೇಶದಲ್ಲಿ ನೂರಾರು ಅನ್ನಸತ್ರಗಳು ತೆರೆದುಕೊಳ್ಳ ಲಾರವೇನು ? ಪ್ರತಿಯೊಬ್ಬನ ಅಂತರಂಗದಲ್ಲೂ ಜ್ಞಾನ ಭಕ್ತಿ ಶಕ್ತಿ ಎಲ್ಲ ಅಡಗಿಕೊಂಡಿವೆ. ಆ ಶಕ್ತಿಯ ಅಭಿವ್ಯಕ್ತಿಯ ಮಟ್ಟದಲ್ಲಿರುವ ತಾರತಮ್ಯದಿಂದಾಗಿ ಒಬ್ಬ ವ್ಯಕ್ತಿ ಮಹಾತ್ಮನೆನಿಸುತ್ತಾನೆ, ಇನ್ನೊಬ್ಬ ಅಲ್ಪನೆನಿಸುತ್ತಾನೆ. ಆ ಪರಿಪೂರ್ಣ ದಿವ್ಯತೆಗೂ ನಮಗೂ ನಡುವೆ ಒಂದು ಪರದೆ ಇಳಿಬಿಟ್ಟಂತಿದೆ. ಆ ಪರದೆಯೊಂದು ಸರಿದುಬಿಟ್ಟರೆ ಸಮಸ್ತ ಪ್ರಕೃತಿಶಕ್ತಿಯೇ ನಮ್ಮ ಕಾಲ ಬುಡದಲ್ಲಿ ಬಿದ್ದಿರುತ್ತದೆ. ಆಗ ನಾವು ಏನನ್ನೇ ಬಯಸಲಿ, ಏನನ್ನೇ ಇಚ್ಛಿಸಲಿ, ಅದು ನಡೆದು ಹೋಗುತ್ತದೆ.</p>
  <p>“ಭಗವಂತ ಇಚ್ಛಿಸಿದರೆ ಈ ಮಠವನ್ನು ನಾವು ಸರ್ವಧರ್ಮಸಮನ್ವಯದ ಮಹಾಕೇಂದ್ರ ವನ್ನಾಗಿ ಮಾಡಬಹುದು. ನಮ್ಮ ಭಗವಾನರು (ಶ್ರೀರಾಮಕೃಷ್ಣರು) ಸ್ವಯಂ ಸರ್ವಧರ್ಮ ಸಮನ್ವಯದ ಮೂರ್ತರೂಪರಾಗಿದ್ದಾರೆ. ಇಲ್ಲಿ ನಾವು ಆ ಸಮನ್ವಯದ ಆದರ್ಶವನ್ನು ಜೀವಂತ ವಾಗಿ ಇಟ್ಟದ್ದೇ ಆದರೆ, ಆಧ್ಯಾತ್ಮಿಕ ಸಾಮ್ರಾಜ್ಯದಲ್ಲಿ ಅವರ ಸಿಂಹಾಸನವು ಸುಭದ್ರವಾಗಿರುತ್ತದೆ. ಬ್ರಾಹ್ಮಣರಿಂದ ಚಂಡಾಲರವರೆಗಿನ ಪ್ರತಿಯೊಂದು ಮತ-ಪಂಥಗಳವರೂ ಈ ಕ್ಷೇತ್ರದಲ್ಲಿ ತಮ್ಮತಮ್ಮ ಆದರ್ಶಗಳು ಪರಿಪೂರ್ಣಗೊಳ್ಳುವುದನ್ನು ಕಾಣುವಂತಾಗಬೇಕು. ನಾನು ಈ ಮಠದ ಭೂಮಿಯಲ್ಲಿ ಶ್ರೀರಾಮಕೃಷ್ಣರ ಭಾವಚಿತ್ರವನ್ನು ಪ್ರತಿಷ್ಠಾಪಿಸುವ ಸಂದರ್ಭದಲ್ಲಿ, ಅವರ ಭಾವನೆಗಳೆಲ್ಲ ಇಲ್ಲಿಂದ ಹೊರಹೊಮ್ಮುತ್ತ ತಮ್ಮ ಪ್ರಖರ ಪ್ರಭೆಯಿಂದ ಇಡೀ ಜಗತ್ತನ್ನೇ ಆವರಿಸುತ್ತಿರುವುದನ್ನು ಕಂಡೆ. ನನ್ನ ಮಟ್ಟಿಗೆ ನಾನು ಅವರ ವಿಶಾಲ ಉದಾರ ಭಾವನೆಗಳ ಮರ್ಮವನ್ನು ತೆರೆದುತೋರಲು ಶಕ್ತಿಮೀರಿ ಪ್ರಯತ್ನಿಸುತ್ತೇನೆ. ನೀವೆಲ್ಲರೂ ಹಾಗೆಯೇ ಮಾಡ ಬೇಕು. ವೇದಾಂತವನ್ನು ಸುಮ್ಮನೆ ಓದಿಕೊಳ್ಳುವುದರಿಂದೇನು ಪ್ರಯೋಜನ ? ಆ ಘನವಾದ ಅದ್ವೈತ ತತ್ತ್ವವನ್ನು ನಮ್ಮ ನಿತ್ಯಜೀವನದಲ್ಲಿ ಪ್ರಕಟಪಡಿಸುತ್ತ ಮಾದರಿಯಾಗಿರಬೇಕು. ಈ ಅದ್ವೈತವಾದವನ್ನೂ ಕೂಡ ಬಹಳ ಕಾಲದಿಂದಲೂ ಅರಣ್ಯಗಳಲ್ಲಿ ಪರ್ವತಗಹ್ವರಗಳಲ್ಲಿ ಅಡಗಿ ಸಿಡಲಾಗಿತ್ತು. ಈಗ ಅದನ್ನು ಆ ಸಂದಿಗೊಂದಿಗಳಿಂದ ಹೊರತಂದು ಸಮಾಜದಲ್ಲಿ, ದೈನಂದಿನ ಜೀವನದಲ್ಲಿ ಪ್ರಸಾರ ಮಾಡುವ ಕಾರ್ಯ ನನ್ನ ಪಾಲಿಗೆ ಮೀಸಲಾಗಿದೆ. ಅದ್ವೈತವೆಂಬ ಭೇರಿಯ ನಾದವು ಪ್ರತಿಯೊಂದು ಮನೆಯಲ್ಲಿ ಹಾಗೂ ಮಠದಲ್ಲಿ, ಮೈದಾನಗಳಲ್ಲಿ ಹಾಗೂ ಉದ್ಯಾನ ಗಳಲ್ಲಿ, ಪರ್ವತಗಳಲ್ಲಿ ಹಾಗೂ ಬಯಲುಗಳಲ್ಲಿ ಪ್ರತಿಧ್ವನಿಸುವಂತಾಗಬೇಕು. ಬನ್ನಿ ನೀವೆಲ್ಲ ನನ್ನ ನೆರವಿಗೆ ! ಕಾರ್ಯರಂಗಕ್ಕಿಳಿಯಿರಿ !”</p>
  <p>ಶಿಷ್ಯ : “ಆದರೆ ಸ್ವಾಮೀಜಿ, ನನ್ನ ಮನಸ್ಸು ಈ ಅದ್ವೈತವನ್ನು ಕೆಲಸದ ಮೂಲಕ ಪ್ರಕಟಿಸು ವುದಕ್ಕಿಂತ ಧ್ಯಾನದ ಮೂಲಕ ಸಾಕ್ಷಾತ್ಕರಿಸಿಕೊಳ್ಳಲು ಬಯಸುತ್ತದೆ . . .”</p>
  <p>ಸ್ವಾಮೀಜಿ : “ಏನೆಂದೆ ! ಜಡಸಮಾಧಿ ಹೊಂದಿ ಮರಗಟ್ಟಿಕೊಂಡು ಕುಳಿತುಕೊಳ್ಳುವುದ ರಿಂದೇನು ಪ್ರಯೋಜನ ? ಅದ್ವೈತಾನುಭವದ ಸ್ಫೂರ್ತಿಯಿಂದ ಕೆಲವೊಮ್ಮೆ ನರ್ತನವನ್ನೇಕೆ ಮಾಡಬಾರದು ! ಇನ್ನು ಕೆಲವೊಮ್ಮೆ ನಿರ್ವಿಕಲ್ಪ ಸ್ಥಿತಿಯಲ್ಲಿ ಮುಳುಗಿದ್ದರಾಯಿತು ? ಸಿಹಿ ತಿಂಡಿಯ ಸವಿಯನ್ನು ಹೆಚ್ಚು ಆಸ್ವಾದಿಸಬಲ್ಲವರು ಯಾರು ಹೇಳು ? ತಾವೊಬ್ಬರೇ ಕುಳಿತು ತಿನ್ನುವವರೋ ಅಥವಾ ಇತರರೊಂದಿಗೆ ಹಂಚಿಕೊಂಡು ತಿನ್ನುವವರೋ ? ಆತ್ಮಸಾಕ್ಷಾತ್ಕಾರವನ್ನು ಮಾಡಿಕೊಳ್ಳುವುದರ ಮೂಲಕ ನೀನು ಮುಕ್ತಿಯನ್ನು ಗಳಿಸಿಕೊಂಡೆ ಎಂದೇ ಇಟ್ಟುಕೊ. ಆದರೆ ಅದರಿಂದ ಪ್ರಪಂಚಕ್ಕೇನು ಪ್ರಯೋಜನವಾದಂತಾಯಿತು ? ನಾವು ಸಮಸ್ತ ವಿಶ್ವವನ್ನೇ ಮುಕ್ತಿ ಯೆಡೆಗೆ ಒಯ್ಯಬೇಕು. ನಾವಿನ್ನು ಈ ಮಹಾಮಾಯೆಯ ರಾಜ್ಯದಲ್ಲಿ ದಹನಕಾರ್ಯವನ್ನು ಪ್ರಾರಂಭಿಸೋಣ. ಆಗ ಮಾತ್ರವೇ ನಾವು ನಿತ್ಯ-ಶಾಶ್ವತ-ಸನಾತನ ಸತ್ಯದಲ್ಲಿ ನೆಲೆಗೊಳ್ಳುವೆವು. ಓ, ಆ ಆನಂದಕ್ಕೆ ಸರಿಸಾಟಿ ಯಾವುದಿದೆ ? ಅದು ಅಗಾಧ, ಆಗಸದಂತೆ ಅನಂತ ! ಆ ಸ್ಥಿತಿಯಲ್ಲಿ, ನಿನ್ನತನವನ್ನೇ ಮೀರಿದ ಆ ಸ್ಥಿತಿಯಲ್ಲಿ, ಪ್ರತಿಯೊಂದು ಜೀವಿಯಲ್ಲೂ–ವಿಶ್ವದ ಅಣುಅಣು ವಿನಲ್ಲೂ–ನಿನ್ನ ಆತ್ಮವನ್ನೇ ನೀನು ಕಾಣುತ್ತಿರುವ ಆ ಸ್ಥಿತಿಯಲ್ಲಿ ನೀನು ಮಾತಿಲ್ಲದವನಾಗುವೆ! ಈ ಸ್ಥಿತಿಯನ್ನು ಸಾಕ್ಷಾತ್ಕರಿಸಿಕೊಂಡಾಗ, ಪ್ರತಿಯೊಬ್ಬನನ್ನೂ ಪರಮ ಪ್ರೀತಿಯಿಂದ ಹಾಗೂ ಅತ್ಯಂತ ಅನುಕಂಪೆಯಿಂದ ನೋಡದೆ ಇರಲು ನಿನ್ನಿಂದ ಸಾಧ್ಯವೇ ಇಲ್ಲ. ನಿಜವಾದ ಅನುಷ್ಠಾನ ವೇದಾಂತವೆಂದರೆ ಇದೇ.”</p>
  <h1>22</h1>
  <h1>ಉದಾರದೃಷ್ಟಿಯ ಸುಧಾರಕ</h1>
  <p class="noindent">ಸ್ವಾಮೀಜಿಯವರು ಬಲರಾಮ ಬಾಬುವಿನ ಮನೆಯಲ್ಲಿ ವಾಸವಾಗಿದ್ದ ಈ ದಿನಗಳಲ್ಲೇ ಒಮ್ಮೆ ಕಲ್ಕತ್ತದ ಪ್ರಾಣಿವನಕ್ಕೆ <span class="en">(Zoological Garden)</span> ಭೇಟಿಕೊಟ್ಟರು. ಅವರೊಂದಿಗೆ ಸ್ವಾಮಿ ಯೋಗಾನಂದರು, ಶರಚ್ಚಂದ್ರ ಚಕ್ರವರ್ತಿ ಹಾಗೂ ಸೋದರಿ ನಿವೇದಿತಾ ಇದ್ದರು. ಪ್ರಾಣಿವನದ ಮೇಲ್ವಿಚಾರಕರು ಸ್ವಾಮೀಜಿಯವರನ್ನು ಸ್ವಾಗತಿಸಿ ವನದ ಎಲ್ಲ ಪ್ರಾಣಿಗಳ ಬಳಿಗೂ ಕರೆ ದೊಯ್ದರು. ಹುಲಿ-ಸಿಂಹಗಳಿಗೆ ಆಹಾರ ಕೊಡುವುದನ್ನು ನೋಡಲು ಸ್ವಾಮೀಜಿ ಇಷ್ಟಪಟ್ಟರು. ಮೇಲ್ವಿಚಾರಕರು ಕೂಡಲೇ ಅದಕ್ಕೆ ವ್ಯವಸ್ಥೆ ಮಾಡಿಸಿದರು. ಇದಾದ ಬಳಿಕ ಅಲ್ಲಿನ ಬಗೆಬಗೆಯ ಹಾವುಗಳು ಅವರ ಗಮನ ಸೆಳೆದುವು. ಈ ಸರೀಸೃಪಗಳ (ಎಂದರೆ ಹಾವಿನ ವರ್ಗದ ಪ್ರಾಣಿಗಳ) ಆವಿರ್ಭಾವ-ವಿಕಾಸ ಹೇಗಾಯಿತು ಎಂಬುದರ ಕುರಿತಾಗಿ ಸ್ವಾಮೀಜಿ ಅಲ್ಲಿನ ಮೇಲಧಿಕಾರಿ ಯೊಂದಿಗೆ ಬಹಳ ಹೊತ್ತು ಸಂಭಾಷಿಸಿದರು. ಇದಾದ ನಂತರ ಕೋತಿಗಳು. ಈ ಕೋತಿಗಳಲ್ಲಿ ಕೆಲವು ಜಾತಿಗಳಂತೂ ಹೆಚ್ಚುಕಡಿಮೆ ಮನುಷ್ಯರಂತೆಯೇ ಕಂಡು ಬಂದುವು. ಸ್ವಾಮೀಜಿ ಅವುಗಳ ಹತ್ತಿರ ತಮಾಷೆಯ ದನಿಯಲ್ಲಿ ಮಾತನಾಡಿದರು, “ಈ ಶರೀರದೊಳಗೆ ಹೇಗೆ ಬಂದಿರಪ್ಪಾ ! ಯಾವ ಪೂರ್ವಜನ್ಮದ ಕರ್ಮ ನಿಮ್ಮನ್ನು ಇಲ್ಲಿಗೆ ಕರೆತಂದಿತು !” ಆದರೆ ಈ ಪ್ರಶ್ನೆಗೆ ಉತ್ತರ ಕೊಡಲು ಮನುಷ್ಯರಿಗೇ ಸಾಧ್ಯವಿಲ್ಲದಿರುವಾಗ ಆ ಕೋತಿಗಳು ಏನು ಹೇಳಬಲ್ಲುವು ?</p>
  <p>ಸ್ವಾಮೀಜಿ ಹಾಗೂ ಅವರ ಸಂಗಡಿಗರಿಗೆ ಮೇಲಧಿಕಾರಿಗಳು ಲಘು ಉಪಾಹಾರವಿತ್ತು ಉಪಚರಿಸಿದರು. ಬಳಿಕ ಡಾರ್ವಿನ್ನನ ವಿಕಾಸವಾದದ ಬಗ್ಗೆ ದೀರ್ಘ ಸಂಭಾಷಣೆ ನಡೆಯಿತು. ಮೇಲಧಿಕಾರಿಗಳು ಪ್ರಾಣಿಶಾಸ್ತ್ರ ಸಸ್ಯಶಾಸ್ತ್ರಗಳಲ್ಲಿ ಪರಿಣತಿಯಿದ್ದವರು. ಅವರು ಡಾರ್ವಿನ್ನನ ವಾದವನ್ನು ಸಂಪೂರ್ಣವಾಗಿ ಬೆಂಬಲಿಸುತ್ತಿದ್ದರು. ಆದರೆ ಸ್ವಾಮೀಜಿ ಡಾರ್ವಿನ್ನನ ವಿಕಾಸವಾದ ವನ್ನು ಒಂದು ಹಂತದವರೆಗೆ ಒಪ್ಪಿಕೊಂಡರೂ, ಅದಕ್ಕಿಂತ ಸಮಗ್ರವಾದ ಹಾಗೂ ಸಮರ್ಪಕ ವಾದ ಸಿದ್ಧಾಂತವನ್ನು ಪತಂಜಲಿಗಳ ಯೋಗಸೂತ್ರಗಳಲ್ಲಿ ಮಾತ್ರ ಕಾಣಬಹುದಾಗಿದೆ ಎಂದು ಅಭಿಪ್ರಾಯಪಟ್ಟರು. ಪ್ರಾಣಿಜೀವನದಲ್ಲಿ ಕಂಡುಬರುವ ನಿರಂತರ ಹೋರಾಟ ಹಾಗೂ ಪ್ರತಿ ಸ್ಪರ್ಧೆಗಳು ವಿಕಾಸ ಹೊಂದುವುದಕ್ಕಾಗಿಯೇ ಎಂದು ಕಂಡುಬಂದರೂ ಕೂಡ ಅದು ಮನುಷ್ಯ ಜೀವನಕ್ಕೇರುವ ವಿಷಯದಲ್ಲಿ ಪ್ರತಿಬಂಧಕವೇ ಆಗಿದೆ. ಹಿಂದೂ ಪುಷಿಗಳ ಪ್ರಕಾರ ಪರಿ ಪೂರ್ಣತೆಯೇ ಮಾನವನ ಸಹಜಸ್ಥಿತಿ. ಆದರೆ ಕೆಲವು ಅಡೆತಡೆಗಳಿಂದಾಗಿ ಈ ಪರಿಪೂರ್ಣತೆಯು ಪ್ರಕಟವಾಗುತ್ತಿಲ್ಲ. ಈ ಅಡೆತಡೆಗಳು ಸರಿಯುತ್ತ ಬಂದಂತೆ ಪರಿಪೂರ್ಣತೆಯು ಪ್ರಕಾಶಕ್ಕೆ ಬರುತ್ತಿರುತ್ತದೆ. ಈ ಅಡೆತಡೆಗಳನ್ನು ಹೋಗಲಾಡಿಸಲು ಸಾಧನಗಳು ಯಾವುವೆಂದರೆ ವಿದ್ಯಾ ಭ್ಯಾಸ ಹಾಗೂ ಸಂಸ್ಕೃತಿ, ಏಕಾಗ್ರತೆ ಹಾಗೂ ಧ್ಯಾನ ಮತ್ತು ಇವೆಲ್ಲವುಗಳಿಗಿಂತ ಹೆಚ್ಚಾಗಿ ತ್ಯಾಗ-ವೈರಾಗ್ಯ. ಇಂತಹ ದಿವ್ಯವಾದ ಸಾಧನೆಗಳಲ್ಲಿ ನಿರತವಾದ ಉನ್ನತ ಮಟ್ಟದ ಮನುಷ್ಯ ವರ್ಗಕ್ಕೆ ಈ ಆಹಾರ ನಿದ್ರಾ ಭಯ ಮೈಥುನಾದಿಗಳ ನಿಯಮವು ಅನ್ವಯವಾಗುವುದಿಲ್ಲ ಎನ್ನುತ್ತಾರೆ ಸ್ವಾಮೀಜಿ. ಉದಾಹರಣೆಗೆ ಪುಷಿಮುನಿಗಳು ಈ ಪ್ರಕೃತಿಯ ಹಿಡಿತದಿಂದ ಪಾರಾಗು ವುದಕ್ಕಾಗಿ, ಪ್ರಾಣಿಜೀವನಕ್ಕೆ ಉಚಿತವಾದ ಸಹಜ ಪ್ರವೃತ್ತಿಗಳನ್ನು ಜಯಿಸುವುದಕ್ಕಾಗಿ, ಇವೆಲ್ಲ ಕ್ಕಿಂತ ಹೆಚ್ಚಾಗಿ ಈ ಮಾನವಸ್ವಭಾವವನ್ನೇ ಕರಗಿಸಿ ಪರಬ್ರಹ್ಮದಲ್ಲಿ ಲೀನಗೊಳಿಸುವುದಕ್ಕಾಗಿ ಹೋರಾಟ ನಡೆಸಿದವರು ಎಂದು ಸ್ವಾಮೀಜಿ ವಿವರಿಸಿದರು.</p>
  <p>ಅವರ ಮಾತುಗಳನ್ನು ಕೇಳಿದ ಮೇಲಧಿಕಾರಿ ಬಹಳ ಆನಂದಗೊಂಡು “ಸ್ವಾಮೀಜಿ, ನಿಜಕ್ಕೂ ಇದೊಂದು ಅದ್ಭುತ ಸಿದ್ಧಾಂತ. ಇಂದಿನ ಕಾಲದಲ್ಲಿ ನಮ್ಮ ವಿದ್ಯಾವಂತ ವರ್ಗದವರಿಗೆ ಅವರ ಸಂಕುಚಿತತೆಯನ್ನು ತೋರಿಸಿಕೊಟ್ಟು ಅವರ ತಪ್ಪು ಕಲ್ಪನೆಗಳನ್ನು ತಿದ್ದಲು ಪ್ರಾಚ್ಯ ಪಾಶ್ಚಾತ್ಯ ತತ್ತ್ವಶಾಸ್ತ್ರಗಳಲ್ಲಿ ಪರಿಣತರಾದ ನಿಮ್ಮಂತಹ ವ್ಯಕ್ತಿಗಳು ಬೇಕಾಗಿದ್ದಾರೆ” ಎಂದು ಉದ್ಗರಿಸಿದರು. ಅಂದು ಸಂಜೆ ಬಲರಾಮ ಬಾಬುವಿನ ಮನೆಯಲ್ಲಿ ನೆರೆದಿದ್ದ ಸಂದರ್ಶಕರ, ವಿಶ್ವಾಸಿಗರ ಮುಂದೆ ಸ್ವಾಮೀಜಿಯವರು ಆಧುನಿಕ ಭಾರತದ ಆವಶ್ಯಕತೆಗಳಿಗೆ ಸಂಬಂಧಪಟ್ಟಂತೆ ಅದೇ ವಿಕಾಸವಾದದ ತತ್ತ್ವವನ್ನು ಇನ್ನಷ್ಟು ವಿವರವಾಗಿ ತಿಳಿಸಿದರು. ಅದನ್ನು ಸಂಗ್ರಹವಾಗಿ ಹೀಗೆ ಹೇಳಬಹುದು :</p>
  <p>ಡಾರ್ವಿನ್ನನ ವಿಕಾಸವಾದವೆಂಬುದು ಪ್ರಾಣಿಸಾಮ್ರಾಜ್ಯ ಹಾಗೂ ಸಸ್ಯಸಾಮ್ರಾಜ್ಯಗಳಿಗೆ ಮಾತ್ರವೇ ಅನ್ವಯವಾಗಬಲ್ಲುದು, ಮಾನವ ಸಾಮ್ರಾಜ್ಯಕ್ಕಲ್ಲ. ಏಕೆಂದರೆ ಮಾನವನಲ್ಲಿ ವಿಚಾರ ಶಕ್ತಿ ಹಾಗೂ ಜ್ಞಾನಶಕ್ತಿ ಅತಿ ಎತ್ತರಕ್ಕೆ ಬೆಳೆದಿದೆ. ಸಾಧುಸಂತರಲ್ಲೂ ಆದರ್ಶ ಮಾನವರಲ್ಲೂ ಹೋರಾಟ-ಪ್ರತಿಸ್ಪರ್ಧೆಗಳ ಸುಳಿವೇ ಕಂಡುಬರುವುದಿಲ್ಲ ; ಇತರರನ್ನು ತುಳಿದು ತಾವು ಮೇಲೇರ ಬೇಕೆಂಬ ಮನೋಭಾವ ಕಾಣಸಿಗುವುದಿಲ್ಲ. ಬದಲಾಗಿ, ಅವರಲ್ಲಿ ತ್ಯಾಗವನ್ನು, ಆತ್ಮಾರ್ಪಣೆ ಯನ್ನು ಕಾಣುತ್ತೇವೆ. ಮನುಷ್ಯ ತ್ಯಾಗಮಾಡಿದಷ್ಟೂ ಹೆಚ್ಚು ಮಹಾತ್ಮನೆನ್ನಿಸಿಕೊಳ್ಳುತ್ತಾನೆ. ವಿಚಾರವಂತ ಮಾನವನ ಹೋರಾಟವೆಲ್ಲ ಅವನ ಅಂತಃಸ್ವಭಾವದೊಂದಿಗೇ. ತನ್ನ ಮನಸ್ಸನ್ನು ಎಷ್ಟರಮಟ್ಟಿಗೆ ಸಂಯಮಗೊಳಿಸಬಲ್ಲನೋ ಅಷ್ಟರಮಟ್ಟಿಗೆ ಅವನು ಮಹಾತ್ಮನೆನ್ನಿಸುತ್ತಾನೆ.</p>
  <p>ಸ್ವಾಮೀಜಿ ಈ ವಿಷಯವಾಗಿ ಮನಮುಟ್ಟುವಂತೆ ವಿವರಿಸಿದಾಗ ಅಲ್ಲಿದ್ದವರಲ್ಲೊಬ್ಬರು ಕೇಳಿದರು, “ಹಾಗಾದರೆ ನೀವು ನಮ್ಮ ಶಾರೀರಿಕ ಬೆಳವಣಿಗೆಗೆ ಅಷ್ಟೊಂದು ಪ್ರಾಮುಖ್ಯತೆ ಕೊಡುವುದೇಕೆ ?” ಎಂದು. ಆಗ ಸ್ವಾಮೀಜಿ ಗುಡುಗಿದರು :</p>
  <p>“ನೀವೆಲ್ಲ ಮನುಷ್ಯರೇನು ? ! ಆಹಾರ ನಿದ್ರಾ ಭಯ ಮೈಥುನಾದಿಗಳಷ್ಟರಿಂದಲೇ ತೃಪ್ತಿ ಹೊಂದುವ ಮೃಗಗಳಿಗಿಂತ ನೀವು ಹೆಚ್ಚೇನೂ ಅಲ್ಲ ! ನಿಮ್ಮಲ್ಲಿ ಒಂದಿಷ್ಟು ಬುದ್ಧಿ ಎನ್ನುವುದು ಇಲ್ಲದೆಹೋಗಿದ್ದರೆ ನೀವೆಲ್ಲ ಈ ಹೊತ್ತಿಗೆ ಚತುಷ್ಪಾದಿಗಳೇ ಆಗಿಬಿಡುತ್ತಿದ್ದಿರಿ. ಆತ್ಮಗೌರವ ಶೂನ್ಯರಾದ ನೀವು ನಿಮ್ಮನಿಮ್ಮೊಳಗೇ ದ್ವೇಷಾಸೂಯೆಗಳನ್ನು ತಾಳಿದ್ದೀರಿ. ಆದ್ದರಿಂದಲೇ ನೀವು ಪಾಶ್ಚಾತ್ಯರ ತಿರಸ್ಕಾರಕ್ಕೆ ಗುರಿಯಾಗಿದ್ದೀರಿ. ನಿಮ್ಮ ಸಿದ್ಧಾಂತ, ನಿಮ್ಮ ಹೆಗ್ಗಳಿಕೆಗಳನ್ನೆಲ್ಲ ಎಸೆಯಿರಿ ಆ ಕಡೆಗೆ. ಮತ್ತು ಶಾಂತಚಿತ್ತದಿಂದ ನಿಮ್ಮ ದೈನಂದಿನ ಕಾರ್ಯಕಲಾಪಗಳ, ವ್ಯವಹಾರಗಳ ವಿಷಯವಾಗಿ ಯೋಚಿಸಿ ನೋಡಿ. ನೀವೆಲ್ಲ ಪ್ರಾಣಿಸಹಜವಾದ ಮನೋಭಾವದವರಾದ್ದರಿಂದ ಮೊದಲು ನೀವು ಈ ಪ್ರಪಂಚದಲ್ಲಿ ಚೆನ್ನಾಗಿ, ಯಶಸ್ವಿಯಾಗಿ ಬದುಕುವ ಮಾರ್ಗವನ್ನು ನಾನು ಬೋಧಿಸುತ್ತಿದ್ದೇನೆ. ನಿಮ್ಮ ಮನಸ್ಸಿನೊಂದಿಗೆ ಇನ್ನೂ ಸಮರ್ಥವಾಗಿ ಹೋರಾಟ ನಡೆಸಲು ಅನುಕೂಲವಾಗುವಂತೆ ನಿಮ್ಮ ಶಾರೀರಿಕ ಶಕ್ತಿಯನ್ನು ಬೆಳೆಸಿಕೊಳ್ಳಿ ಎಂದು ಬೋಧಿಸುತ್ತಿದ್ದೇನೆ. ನಾನು ಮತ್ತೆ ಮತ್ತೆ ಒತ್ತಿ ಹೇಳುತ್ತೇನೆ–ಶಾರೀರಿಕವಾಗಿ ದುರ್ಬಲರಾದವರು ಭಗವಂತನ ಸಾಕ್ಷಾತ್ಕಾರ ಮಾಡಿಕೊಳ್ಳಲು ಅನರ್ಹರು. ಆದರೆ ಒಮ್ಮೆ ಈ ಮನಸ್ಸು ಹತೋಟಿಗೆ ಸಿಕ್ಕಿ ಮನುಷ್ಯ ತನಗೆ ತಾನು ಪ್ರಭುವಾದ ಬಳಿಕ ಈ ಶರೀರ ಬಲವಾಗಿದ್ದರೂ ಸರಿಯೆ ಇಲ್ಲದಿದ್ದರೂ ಸರಿಯೆ, ಅದರಿಂದೇನೂ ಚಿಂತೆಯಿಲ್ಲ. ಏಕೆಂದರೆ ಶರೀರದ ಪ್ರಭುತ್ವ ಅವನ ಮೇಲೆ ಇನ್ನು ನಡೆಯದು.”</p>
  <p>ಸ್ವತಃ ಸ್ವಾಮೀಜಿಯವರ ಶರೀರವೇ ಆ ದಿನಗಳಲ್ಲಿ ಅಷ್ಟೊಂದು ಆರೋಗ್ಯದಿಂದಿರಲಿಲ್ಲ. ನಿದ್ರೆಯೆಂಬುದು ಅವರ ಪಾಲಿಗೆ ಅಪರೂಪದ ವಸ್ತುವಾಗಿಬಿಟ್ಟಿತ್ತು. ಅವರ ಕಾಯಿಲೆಯು ಅವರ ಮೆದುಳನ್ನು ಸದಾ ಚಟುವಟಿಕೆಯಿಂದಿರುವಂತೆ ಮಾಡಿತ್ತು. ಒಂದಷ್ಟು ಸರಿಯಾದ ವಿಶ್ರಾಂತಿ ಯನ್ನು ಅವರು ಎಷ್ಟರ ಮಟ್ಟಿಗೆ ಬಯಸುತ್ತಿದ್ದರೆಂಬುದನ್ನು ಈ ಘಟನೆಯಿಂದ ತಿಳಿದುಕೊಳ್ಳ ಬಹುದು :</p>
  <p>ಅಂದು ಪೂರ್ಣ ಸೂರ್ಯಗ್ರಹಣ. ಬಲರಾಮ ಬಾಬುವಿನ ಮನೆಯಲ್ಲಿದ್ದ ಸ್ವಾಮೀಜಿ ಊಟ ಮಾಡಿ ವಿಶ್ರಾಂತಿ ತೆಗೆದುಕೊಳ್ಳುತ್ತಿದ್ದರು. ಆಗ ಸೂರ್ಯಗ್ರಹಣ ಪ್ರಾರಂಭವಾಯಿತೆಂಬುದನ್ನು ಸೂಚಿಸಲು ಶಂಖ ಜಾಗಟೆಗಳನ್ನು ಬಾಜಿಸಿದ ಶಬ್ದ ಕೇಳಿ ಬಂದಿತು. ಆಗ ಸ್ವಾಮೀಜಿ “ಇದೀಗ ಸೂರ್ಯಗ್ರಹಣ ಪ್ರಾರಂಭವಾಗಿದೆ. ನಾನು ಸ್ವಲ್ಪ ವಿಶ್ರಾಂತಿ ತೆಗೆದುಕೊಳ್ಳುತ್ತೇನೆ” ಎಂದರು. ಬಳಿಕ ಸ್ವಲ್ಪ ಹೊತ್ತಿನ ಮೇಲೆ ಎಲ್ಲೆಲ್ಲೂ ಕತ್ತಲು ಆವರಿಸಿಬಿಟ್ಟಿತು. ಅದನ್ನು ಕಂಡು ಸ್ವಾಮೀಜಿ, “ನಿಜಕ್ಕೂ ಗ್ರಹಣವೆಂದರೆ ಇದು !” ಎಂದು ಉದ್ಗರಿಸಿ ನಿದ್ರೆಮಾಡುವುದಕ್ಕಾಗಿ ಒರಗಿಕೊಂಡರು. ಆದರೆ ಸ್ವಲ್ಪ ಹೊತ್ತಿನಲ್ಲೇ ಮೇಲೆದ್ದು ತಮ್ಮ ಪರಿಚರ್ಯ ಮಾಡುತ್ತಿದ್ದ ಬ್ರಹ್ಮಚಾರಿಗೆ ಹೇಳಿದರು, “ಗ್ರಹಣಕಾಲದಲ್ಲಿ ಏನನ್ನು ಬಯಸಿದರೂ ಅಥವಾ ಮಾಡಿದರೂ ಅದಕ್ಕೆ ನೂರರಷ್ಟು ಹೆಚ್ಚಿನ ಫಲ ಬರುತ್ತದೆ ಎಂಬ ಮಾತಿದೆ. ಆದ್ದರಿಂದ, ನನಗನಿಸಿತು, ಈಗ ನಾನು ಗಾಢವಾಗಿ ನಿದ್ರೆಮಾಡಿದ್ದೇ ಆದರೆ ಮುಂದೆ ಚೆನ್ನಾಗಿ ನಿದ್ರೆ ಮಾಡಲು ಸಾಧ್ಯವಾಗಬಹುದು, ಅಂತ. ಆದ್ದರಿಂದ ಮಲಗಿಕೊಂಡೆ. ಆದರೆ ನನಗೆ ನಿದ್ರೆ ಬಂದರೆ ತಾನೆ ? ಕೇವಲ ಹದಿನೈದು ನಿಮಿಷ ನಿದ್ರೆ ಬಂದಿದ್ದರೆ ದೊಡ್ಡ ಮಾತು. ಜಗನ್ಮಾತೆ ಈ ಶರೀರಕ್ಕೆ ಸುಖನಿದ್ರೆಯ ಭಾಗ್ಯವನ್ನು ಬರೆಯಲಿಲ್ಲ.”</p>
  <p>ಸ್ವಾಮೀಜಿಯವರು ಕಲ್ಕತ್ತದಲ್ಲೊಂದು ಬಂಗಾಳೀ ದಿನಪತ್ರಿಕೆಯನ್ನು ಇಲ್ಲವೆ ನಿಯತಕಾಲಿಕ ವನ್ನು ಹೊರಡಿಸಬೇಕೆಂದು ಇಚ್ಛಿಸಿದ್ದನ್ನು ಈ ಹಿಂದೆಯೇ ನೋಡಿದ್ದೇವೆ. ಆದರೆ ಅದಿನ್ನೂ ಕಾರ್ಯರೂಪಕ್ಕೆ ಬರಲು ಸಾಧ್ಯವಾಗಿರಲಿಲ್ಲ. ಕಾರಣ ಮತ್ತೇನೂ ಅಲ್ಲ–ಹಣದ ಅಭಾವ ಮತ್ತು ಚಂದಾದಾರರ ಅಭಾವ. ಅಲ್ಲದೆ ಬಂಗಾಳೀ ಭಾಷೆಯಲ್ಲಿ ಪತ್ರಿಕೆಯೊಂದನ್ನು ಹೇಗೋ ಪ್ರಾರಂಭಿ ಸಿದರೂ ನಷ್ಟವೇ ಕಟ್ಟಿಟ್ಟದ್ದು ಎಂಬ ಭಾವನೆ ಅನೇಕರಲ್ಲಿತ್ತು. ಆದ್ದರಿಂದ ಮನೆಮನೆಗೂ ಹೋಗಿ ಚಂದಾದಾರರನ್ನು ಹಿಡಿಯಬೇಕು ಎಂದು ಸ್ವಾಮೀಜಿ ತಮ್ಮ ಸೋದರ ಸಂನ್ಯಾಸಿಗಳಿಗೆ ತಿಳಿಸಿ ದ್ದರು. ಆದರೂ ಹಣದ ಅಭಾವದಿಂದಾಗಿ ಕೆಲಸ ಪ್ರಾರಂಭವಾಗಲೇ ಇಲ್ಲ. ಹೀಗಿರುವಾಗ ಶ್ರೀಮತಿ ಸಾರಾ ಬುಲ್ ಹಾಗೂ ಮಿಸ್ ಜೋಸೆಫಿನ್ ಉತ್ತರ ಬಾರತದ ಪ್ರವಾಸ ಮುಗಿಸಿ ಕೊಂಡು ಕಲ್ಕತ್ತಕ್ಕೆ ಬಂದರು. ಶ್ರೀಮತಿ ಬುಲ್ ಆಗಲೇ ಮಠದ ನಿರ್ಮಾಣಕ್ಕಾಗಿ ಹಲವು ಸಹಸ್ರ ಡಾಲರ್ಗಳಷ್ಟು ಹಣವನ್ನು ನೀಡಿದ್ದಳು. ಆದರೆ ಜೋಸೆಫಿನ್ನಳ ಬಳಿ ಅಷ್ಟೊಂದು ಹಣವಿರಲಿಲ್ಲ. ಈಗ ಕಲ್ಕತ್ತಕ್ಕೆ ಬಂದ ಮೇಲೆ ಅವಳ ಕೈಯಲ್ಲಿ ಸ್ವಲ್ಪ ಹಣ ಉಳಿದಿತ್ತು. ಅದನ್ನವಳು ಸ್ವಾಮೀಜಿ ಯವರಿಗೆ ನೀಡಲು ಮುಂದಾದಳು. ಅವಳನ್ನು ಸ್ವಾಮೀಜಿ ಕೇಳಿದರು, “ಎಷ್ಟಿದೆ ನಿನ್ನ ಬಳಿ ?” “ಎಂಟುನೂರು ಡಾಲರು.” ತಕ್ಷಣವೇ ಸ್ವಾಮೀಜಿ ತ್ರಿಗುಣಾತೀತಾನಂದರತ್ತ ತಿರುಗಿ “ಇಗೊ, ಈಗಲೇ ಹೋಗಿ ನಿನ್ನ ಮುದ್ರಣ ಯಂತ್ರವನ್ನು ಖರೀದಿಸು” ಎಂದರು. ಹೀಗೆ ‘ಉದ್ಬೋಧನ’ ಎಂಬ ಬಂಗಾಳೀ ಪಾಕ್ಷಿಕ ಪತ್ರಿಕೆ ಪ್ರಾರಂಭವಾಯಿತು. (ಮುಂದೆ ಇದು ಮಾಸಪತ್ರಿಕೆಯಾ ಯಿತು.)</p>
  <p>‘ಉದ್ಬೋಧನ’ ಪತ್ರಿಕೆಗೆ ಸಂಪಾದಕರಾಗಿ ಸೇವೆ ಸಲ್ಲಿಸಲು ತ್ರಿಗುಣಾತೀತಾನಂದರು ಮುಂದಾ ದರು. ಆ ಪತ್ರಿಕೆಯಲ್ಲಿ ಯಾವಯಾವ ವಿಷಯಗಳು ಇರಬೇಕು ಎಂಬುದರ ಬಗ್ಗೆ ಸ್ವಾಮೀಜಿ ಯವರು ನಿರ್ದೇಶನ ನೀಡಿದರು–“ನಮ್ಮ ಜನತೆಯ ಶಾರೀರಿಕ ಬೌದ್ಧಿಕ ಆಧ್ಯಾತ್ಮಿಕ ಬೆಳವಣಿಗೆಗೆ ಸಂಬಂಧಪಟ್ಟ ರಚನಾತ್ಮಕ ವಿಷಯಗಳಲ್ಲದೆ ಇತರ ಯಾವ ವಿಷಯಗಳಿಗೂ ಇದರಲ್ಲಿ ಅವಕಾಶವಿರಬಾರದು. ವಿವಿಧ ಮತಪಂಥಗಳ ಶಾಸ್ತ್ರಗಳು ಸಾಹಿತ್ಯ ತತ್ತ್ವ ಕಾವ್ಯ ಕಲೆಯೇ ಮೊದಲಾದವುಗಳಲ್ಲಿ ಪ್ರಣೀತವಾದ ಭಾವನೆಗಳಲ್ಲಿ ಹಾಗೂ ಸಾಧನೆಗಳಲ್ಲಿ ದೋಷ ಹುಡುಕಿ ಟೀಕಿಸುವುದರ ಬದಲು ಅವುಗಳ ಪ್ರಗತಿಗೆ ಸಹಾಯವಾಗುವಂತೆ ಏನು ಮಾಡಬಹುದು ಎಂಬು ದನ್ನು ಪತ್ರಿಕೆ ತೋರಿಸಿಕೊಡಬೇಕು. ಈ ಪತ್ರಿಕೆಯು ಇತರರ ಭಾವನೆಗಳ ಮೇಲೆ ಆಕ್ರಮಣ ಮಾಡಲು ಹೋಗಬಾರದು. ವೇದವೇದಾಂತಗಳ ಅತ್ಯುನ್ನತ ತತ್ತ್ವಗಳನ್ನು ಅತ್ಯಂತ ಸರಳವಾದ ಭಾಷೆಯಲ್ಲಿ ಜನರ ಮುಂದಿಡಬೇಕು. ಹೀಗೆ ನಮ್ಮ ಸಂಸ್ಕೃತಿ ಹಾಗೂ ಜ್ಞಾನರಾಶಿಯನ್ನು ಜನಸಾಮಾನ್ಯರಿಗೂ ತಲುಪುವಂತೆ ಮಾಡುವುದರಿಂದಾಗಿ ಮುಂದೆ ಒಂದಲ್ಲ ಒಂದು ದಿನ ಚಂಡಾಲರನ್ನೂ ಬ್ರಾಹ್ಮಣರ ಮಟ್ಟಕ್ಕೆ ಏರಿಸಲು ಸಾಧ್ಯವಾಗಬಹುದು. ಈ ‘ಉದ್ಬೋಧನ’ ಪತ್ರಿಕೆಯು ಶ್ರೀರಾಮಕೃಷ್ಣರು ಬೋಧಿಸಿದ ಧರ್ಮ ಸಮನ್ವಯ ತತ್ತ್ವಗಳನ್ನು ಪ್ರತಿಪಾದಿಸಬೇಕು ಮತ್ತು ಅವರ ಪ್ರೀತಿ ಪವಿತ್ರತೆ ತ್ಯಾಗಗಳ ಆದರ್ಶವನ್ನು ಲೋಕದಾದ್ಯಂತ ಹರಡಬೇಕು.” ಈ ಪತ್ರಿಕೆಯ ಯಶಸ್ಸಿಗಾಗಿ ಸ್ವಾಮಿ ತ್ರಿಗುಣಾತೀತಾನಂದರು ತಮ್ಮನ್ನೇ ತಾವು ಮರೆತು ಅತ್ಯಂತ ಉತ್ಸಾಹದಿಂದ ಶ್ರಮವಹಿಸಿ ದುಡಿದರು. ಇದನ್ನು ಕಂಡು ಸ್ವಾಮೀಜಿ ನುಡಿದರು, “ಕೇವಲ ನಿಸ್ವಾರ್ಥಿ ಸಂನ್ಯಾಸಿಗಳಿಂದ ಮಾತ್ರ ಈ ಬಗೆಯ ಸಾಹಸಕಾರ್ಯ ಸಾಧ್ಯ !”</p>
  <p>ಈ ದಿನಗಳಲ್ಲಿ ಸ್ವಾಮೀಜಿಯವರ ಮಾನಸಿಕ ಸ್ಥಿತಿ ಹೇಗಿತ್ತು ಎಂಬುದು ಅವರು ತಮ್ಮ ಶಿಷ್ಯೆ ಕ್ರಿಸ್ಟೀನಳಿಗೆ ಬರೆದ ಒಂದು ಪತ್ರದಲ್ಲಿ ವ್ಯಕ್ತವಾಗುತ್ತದೆ–“ನನ್ನಂತೆ ಎಲ್ಲ ಕಡೆಗಳಿಂದಲೂ ಕರ್ಮದಿಂದ ಬಂಧಿತನಾದವನು ಎಂದಿಗೂ ಇನ್ನೊಬ್ಬನಿದ್ದಿರಲಾರ ; ಹಾಗೆಯೇ ಈ ಕರ್ಮ ಬಂಧನದಿಂದ ಬಿಡಿಸಿಕೊಳ್ಳಲು ನನಗಿಂತ ಹೆಚ್ಚು ಪ್ರಯತ್ನ ಪಟ್ಟವನೂ ಇನ್ನೊಬ್ಬನಿದ್ದಿರಲಾರ. ನನ್ನನ್ನು ಹೆಚ್ಚಾಗಿ ಮುನ್ನಡೆಸಿದ್ದು ಯಾವುದಿರಬಹುದೆಂದು ನಿನಗನ್ನಿಸುತ್ತದೆ ?–ಬುದ್ಧಿಯೋ ಹೃದಯವೋ ? ಜಗನ್ಮಾತೆಯೇ ನಮ್ಮ ಮಾರ್ಗದರ್ಶಕಿ. ಏನೇನು ನಡೆಯುತ್ತಿದೆಯೊ ಅಥವಾ ಏನೇನು ನಡೆಯಲಿದೆಯೊ ಅವೆಲ್ಲವೂ ಆಕೆಯ ಇಚ್ಛೆ.”</p>
  <p>ಡಿಸೆಂಬರ್ ತಿಂಗಳಿನಲ್ಲಿ ಸ್ವಾಮೀಜಿ ಹವಾ ಬದಲಾವಣೆಗಾಗಿ ಕೆಲದಿನಗಳ ಮಟ್ಟಿಗೆ ವೈದ್ಯ ನಾಥಕ್ಕೆ ಹೋಗುವ ಇಂಗಿತವನ್ನು ವ್ಯಕ್ತಪಡಿಸಿದರು. ಮರುವರ್ಷದ ಬೇಸಿಗೆಯಲ್ಲಿ ಮತ್ತೊಮ್ಮೆ ಯೂರೋಪು ಅಮೆರಿಕಗಳಿಗೆ ಹೋಗುವ ಉದ್ದೇಶವೂ ಅವರಿಗಿತ್ತು. ಆ ತಿಂಗಳ 19ರಂದು ಅವರು ನರೇಂದ್ರನಾಥ ಎಂಬೊಬ್ಬರು ಬ್ರಹ್ಮಚಾರಿಗಳೊಂದಿಗೆ ವೈದ್ಯನಾಥಕ್ಕೆ ಹೊರಟರು. ಅಲ್ಲಿ ಅವರು ಪ್ರಿಯನಾಥ ಮುಖರ್ಜಿ ಎಂಬವರ ಅತಿಥಿಗಳಾಗಿ ಉಳಿದುಕೊಂಡರು. ಈ ಸಂದರ್ಭದಲ್ಲಿ ಅವರು ಅಧ್ಯಯನದಲ್ಲಿ ಹಾಗೂ ಪತ್ರಗಳನ್ನು ಬರೆಯುವುದರಲ್ಲಿ ತಮ್ಮ ಹೆಚ್ಚಿನ ಸಮಯವನ್ನು ಕಳೆದರು. ಪ್ರತಿದಿನವೂ ಅನೇಕ ಗಂಟೆಗಳ ಕಾಲ ವಾಯುಸೇವನೆಗಾಗಿ ನಡೆದಾಡುತ್ತಿದ್ದರು. ಮತ್ತು ಬಹುತೇಕ ಅವರು ಏಕಾಂಗಿಯಾಗಿಯೇ ಇರುತ್ತಿದ್ದರು. ಈಗ ಅವರಿಗೆ ಯಾವುದೇ ಸಾರ್ವಜನಿಕ ಕಾರ್ಯ ಅಥವಾ ಸಂಘದ ಕಾರ್ಯಕಲಾಪಗಳ ಹೊಣೆ ಇಲ್ಲದಿದ್ದುದರಿಂದ ಅವರ ಮನಸ್ಸು ಯಾವಾಗಲೂ ಧ್ಯಾನಲೀನವಾಗಿರಲು ಹಾತೊರೆಯುತ್ತಿತ್ತು. ಆದ್ದರಿಂದ ಮನಸ್ಸಿಗೆ ವಿಶ್ರಾಂತಿ ಕೊಡಬೇಕೆಂದು ಎಷ್ಟು ಪ್ರಯತ್ನಿಸಿದರೂ ಸಾಧ್ಯವಾಗುತ್ತಿರಲಿಲ್ಲ. ಒಟ್ಟಿನಲ್ಲಿ ವೈದ್ಯನಾಥಕ್ಕೆ ಬಂದರೂ ಸ್ವಾಮೀಜಿಯವರ ಆರೋಗ್ಯ ಸುಧಾರಿಸಲಿಲ್ಲ. ಅಷ್ಟೇ ಅಲ್ಲ, ಕೆಲವೊಮ್ಮೆ ಪರಿಸ್ಥಿತಿ ಬಿಗಡಾಯಿಸಿದ್ದೂ ಉಂಟು. ಅವರ ಉಬ್ಬಸ ತೀವ್ರಗೊಂಡು ಬಹಳ ಬಾಧೆ ಕೊಟ್ಟಿತು. ಈ ರೋಗದ ಒಂದು ವೈಶಿಷ್ಟ್ಯವೇನೆಂದರೆ ಅದನ್ನು ಅನುಭವಿಸುವವರಿಗೂ ಹಿಂಸೆ, ಸಂಕಟ ; ನೋಡುವವರಿಗೂ ಹಿಂಸೆ, ಸಂಕಟ. ಆದರೆ ಉಬ್ಬಸದ ಹೊಡೆತ ತಗುಲಿದಾಗ, ರೋಗಿ ಇನ್ನು ಉಳಿಯಲಾರ ಎಂದು ಎಲ್ಲರಿಗೂ ಅನ್ನಿಸಿದರೂ, ಆ ಕ್ಷಣಕ್ಕೆ ಪ್ರಾಣವಂತೂ ಹೋಗುವುದಿಲ್ಲ. ಆ ದಿನಗಳಲ್ಲಿ ಈಗಿನಂತಹ ಔಷಧಿಗಳೂ ಇರಲಿಲ್ಲ. ಒಮ್ಮೆಯಂತೂ ಸ್ವಾಮೀಜಿಯವರ ಉಸಿರು ಇನ್ನೇನು ನಿಂತೇಹೋದಂತೆ ಆಗಿಬಿಟ್ಟಿತು. ಒಂದು ಎತ್ತರದ ದಿಂಬಿನ ಮೇಲೆ ತಲೆಯಿರಿಸಿ ಸ್ವಾಮೀಜಿಯವರು–ಅವರೇ ಆಮೇಲೆ ಹೇಳಿದಂತೆ–ಸಾವನ್ನು ನಿರೀಕ್ಷಿಸುತ್ತ ಕುಳಿತರು ; ಸುತ್ತಲಿರುವವರೆಲ್ಲ ನಿಸ್ಸಹಾಯಕರಾಗಿ ಸುಮ್ಮನೆ ನೋಡುತ್ತ ನಿಂತರು. ಆಗೊಮ್ಮೆ ಈಗೊಮ್ಮೆ ಮೇಲುಸಿರಿನ ಸುಂಯಿಗುಡುವ ಶಬ್ದ. ಇಂತಹ ಅಸಹನೀಯ ಸ್ಥಿತಿಯಲ್ಲಿ, ಆ ಶಬ್ದದ ನಡುವೆಯೇ ಸ್ವಾಮೀಜಿಯವರಿಗೆ ಮಧುರ ದನಿಯಲ್ಲಿ ವೇದವಾಣಿಯೊಂದು ಕೇಳಿ ಬಂದಿತು–‘ಸೋ<span class="en">s</span>ಹಂ, ಸೋ<span class="en">s</span>ಹಂ !’ ‘ನಾನು ಆತ್ಮ, ನಾನು ಆತ್ಮ’ ಎಂದು. ಬಳಿಕ ಸ್ವಲ್ಪ ಹೊತ್ತಿನಲ್ಲೇ ಸ್ವಾಮೀಜಿ ಚೇತರಿಸಿಕೊಂಡು ಎದ್ದು ಕುಳಿತರು.</p>
  <p>ಜನವರಿ ಎರಡನೇ ವಾರದ ಹೊತ್ತಿಗೆ ಸ್ವಾಮೀಜಿಯವರ ಅನಾರೋಗ್ಯಸ್ಥಿತಿ ತುಂಬ ಗಂಭೀರ ವಾಯಿತು. ಆಗ ಅವರು ಕೂಡಲೇ ಹೊರಟುಬರುವಂತೆ ಶಾರದಾನಂದರಿಗೂ ಸದಾನಂದರಿಗೂ ತಂತಿ ಕಳಿಸಿದರು. ಅದಕ್ಕನುಸಾರವಾಗಿ ಅವರಿಬ್ಬರೂ ವೈದ್ಯನಾಥಕ್ಕೆ ಬಂದರು. ಸ್ವಾಮೀಜಿ ಯವರಿನ್ನೂ ಉಬ್ಬಸದಿಂದ ಬಳಲುತ್ತಿದ್ದುದರಿಂದ, ಅವರ ಆರೋಗ್ಯ ಸ್ವಲ್ಪ ಸುಧಾರಿಸಿದ ಕೂಡಲೇ ಕರೆದೊಯ್ಯುವುದೆಂದು ನಿರ್ಧರಿಸಿದರು.</p>
  <p>ಸ್ವಾಮೀಜಿಯವರು ಸ್ವತಃ ತಾವೇ ಕಾಯಿಲೆಗಳಿಂದ ನರಳುತ್ತಿದ್ದರೂ ಇತರರ ಸಂಕಟವನ್ನು ಕಂಡರೆ ಅವರ ಹೃದಯ ಕರಗಿಹೋಗುತ್ತಿತ್ತು. ಅವರು ವೈದ್ಯನಾಥದಲ್ಲಿದ್ದಾಗ ಒಮ್ಮೆ ಸ್ವಾಮಿ ನಿರಂಜನಾನಂದರೊಂದಿಗೆ ವಾಯುಸೇವನೆಗಾಗಿ ಹೊರಟಿದ್ದಾರೆ. ದಾರಿಯಲ್ಲಿ ಒಬ್ಬ ಮನುಷ್ಯ ಅಸಹಾಯಕನಾಗಿ ಬಿದ್ದುಕೊಂಡಿದ್ದನು. ಅವನಿಗೆ ಭಯಂಕರ ಆಮಶಂಕೆ. ಅದು ಡಿಸೆಂಬರಾದ್ದ ರಿಂದ ಕೊರೆಯುವ ಚಳಿ ಬೇರೆ. ಆ ಮನುಷ್ಯನ ಮೈ ಮೇಲೆ ಇರುವುದೆಲ್ಲ ಒಂದು ಚಿಂದಿ ಬಟ್ಟೆ ಮಾತ್ರ ; ಅದೂ ಕೂಡ ಹೇಸಿಗೆಯಾಗಿತ್ತು. ಅವನು ನೋವಿನಿಂದ ಕೂಗಿಕೊಳ್ಳುತ್ತಿದ್ದನು. ಇವನಿಗೆ ಯಾವ ರೀತಿಯಲ್ಲಿ ನೆರವಾಗಲಿ ಎಂಬುದು ಸ್ವಾಮೀಜಿಯವರ ಚಿಂತೆ. ಮನೆಗೆ ಕರೆದುಕೊಂಡು ಹೋಗೋಣವೆಂದರೆ ಅದು ಪರರ ಮನೆ. ತಾವಲ್ಲಿ ಕೇವಲ ಅತಿಥಿಗಳು ಮಾತ್ರ. ಮನೆಯವರ ಒಪ್ಪಿಗೆಯಿಲ್ಲದೆ ಈ ರೋಗಿಯನ್ನು ಮನೆಗೆ ಕರೆದೊಯ್ದು ಆರೈಕೆ ಮಾಡುವುದು ಸಾಧ್ಯವೆ ? ಆದರೆ ಇಂತಹ ಸಂಕಟದಲ್ಲಿರುವ ಮನುಷ್ಯನಿಗೆ ಏನಾದರೊಂದು ವ್ಯವಸ್ಥೆ ಮಾಡದಿರುವುದಾದರೂ ಹೇಗೆ? ಕಡೆಗೆ ಸ್ವಾಮೀಜಿ ನಿರಂಜನಾನಂದರ ಸಹಾಯದಿಂದ ಆ ರೋಗಿಯನ್ನು ಮೆಲ್ಲಗೆ ಎಬ್ಬಿಸಿ ತಾವು ಉಳಿದುಕೊಂಡಿದ್ದ ಪ್ರಿಯನಾಥ ಮುಖರ್ಜಿಗಳ ಮನೆಗೆ ನಿಧಾನವಾಗಿ ನಡೆಸಿಕೊಂಡು ಬಂದರು. ಅಲ್ಲಿ ಅವನ ಶರೀರವನ್ನು ಶುಚಿಗೊಳಿಸಿ ಬೇರೆ ಬಟ್ಟೆಯನ್ನು ತೊಡಿಸಿದರು. ನೋವಿನ ಭಾಗಕ್ಕೆ ಶಾಖ ಕೊಟ್ಟರು. ಆ ರೋಗಿ ಗುಣಮುಖನಾಗುವವರೆಗೂ ಶುಶ್ರೂಷೆ ಮಾಡಿದರು. ಕಡೆಗೆ ಆತ ಅತ್ಯಂತ ಕೃತಜ್ಞತಾಭಾವದಿಂದ ಸ್ವಾಮಿಗಳಿಗೆ ಪ್ರಣಾಮ ಮಾಡಿ ಮನೆಯವರಿಗೂ ಧನ್ಯವಾದ ಗಳನ್ನರ್ಪಿಸಿ ಹೊರಟುಹೋದ. ಇಂತಹ ಗತಿಗೋತ್ರವಿಲ್ಲದ ರೋಗಿಯೊಬ್ಬನನ್ನು ತಮ್ಮ ಒಪ್ಪಿಗೆಯಿಲ್ಲದೆ ಮನೆಗೆ ಕರೆತಂದದ್ದರಿಂದ ಪ್ರಿಯನಾಥ ಮುಖರ್ಜಿಯವರು ಬೇಸರಿಸಿಕೊಳ್ಳು ವುದರ ಬದಲು ತುಂಬ ಮೆಚ್ಚಿಕೊಂಡರು. ಮತ್ತು ಸ್ವಾಮೀಜಿಯವರ ಬುದ್ಧಿಮತ್ತೆಯೆಂಬುದು ಎಷ್ಟು ಮಹತ್ತರವಾದದ್ದೋ ಅವರ ಹೃದಯವೂ ಅಷ್ಟೇ ಕರುಣಾಪೂರ್ಣವಾದದ್ದು ಎಂಬ ಸತ್ಯವನ್ನು ಮನಗಂಡರು.</p>
  <p>ವೈದ್ಯನಾಥದಲ್ಲಿದ್ದ ದಿನಗಳಲ್ಲಿ ಸ್ವಾಮೀಜಿಯವರಿಗೆ ಬೇಲೂರು ಮಠದಿಂದ ಪ್ರತಿದಿನ ವೆಂಬಂತೆ ಪತ್ರಗಳು ಬರುತ್ತಿದ್ದುವು. ತನ್ಮೂಲಕ ಅಲ್ಲಿನ ಚಟುವಟಿಕೆಗಳ ಸುದ್ದಿಗಳು ಹಾಗೂ ಆಶ್ರಮವಾಸಿಗಳ ಯೋಗಕ್ಷೇಮದ ವಿವರಗಳು ತಿಳಿದುಬರುತ್ತಿದ್ದುವು. ಡಿಸೆಂಬರ್ 20ರಂದು ಬೇಲೂರು ಮಠಕ್ಕೆ ಶ್ರೀಮಾತೆ ಶಾರದಾದೇವಿಯರು ಭೇಟಿ ನೀಡಿದ್ದರು. ಅಲ್ಲದೆ ಶ್ರೀಮತಿ ಸಾರಾಳ ಮನೆಗೂ ಅವರು ಭೇಟಿಯಿತ್ತಿದ್ದರು. ಈ ವಿಚಾರವನ್ನು ತಿಳಿದು ಸ್ವಾಮೀಜಿಯವರಿಗೆ ಅಪಾರ ಆನಂದ. ಸಾರಾ ಹಾಗೂ ಮಿಸ್ ಮೆಕ್ಲಾಡ್ ಇಬ್ಬರೂ ಸದ್ಯದಲ್ಲೇ ತಮ್ಮ ದೇಶಕ್ಕೆ ಮರಳುವವ ರಿದ್ದುದರಿಂದ ಡಿಸೆಂಬರ್ 30ರಂದು ಅವರಿಗೆ ಮಠದಲ್ಲಿ ಮಹಾಪ್ರಸಾದವನ್ನು ನೀಡಲಾಯಿತು. 1899ರ ಜನವರಿ 2ರಂದು ನೀಲಾಂಬರ ಮುಖರ್ಜಿಯವರ ಮನೆಯಲ್ಲಿದ್ದ ಮಠವನ್ನು ಬೇಲೂರಿನ ನೂತನ ಕಟ್ಟಡಕ್ಕೆ ಸಂಪೂರ್ಣವಾಗಿ ಸ್ಥಳಾಂತರಿಸಲಾಯಿತು.</p>
  <p>ಸ್ವಾಮೀಜಿ ಕಾಯಿಲೆಯಿಂದಿದ್ದರೂ ತುಂಬ ಚಟುವಟಿಕೆಯಿಂದ ಕೂಡಿದ್ದರು. ಅವರ ಮನಸ್ಸು ಬೃಹತ್ತಾದ ಆಲೋಚನೆಗಳಲ್ಲಿ ನಿರತವಾಗಿತ್ತು. ಅವರು ಸಮಾಜದಿಂದ ಮುಕ್ತರಾಗಿದ್ದರೂ ಸಾಮಾಜಿಕ ಕಟ್ಟುಪಾಡುಗಳ ವಿಷಯದಲ್ಲೇ ಆಗಲಿ, ಸಾಮಾಜಿಕ ಸ್ವಾತಂತ್ರ್ಯದ ವಿಷಯದಲ್ಲೇ ಆಗಲಿ ಅವರಿಗಿದ್ದ ಪ್ರಜ್ಞೆಯನ್ನು ನೋಡಿದರೆ ಅವರೊಬ್ಬ ಸಮಾಜಶಾಸ್ತ್ರಜ್ಞನಂತೆ ಕಂಡುಬರು ತ್ತಾರೆ. ಅವರು ವೈದ್ಯನಾಥದಿಂದ ಮೃಣಾಲಿನಿಬೋಸ್ ಎಂಬ ಗೃಹಸ್ಥಭಕ್ತೆಯೊಬ್ಬಳಿಗೆ ಬರೆದ ಪತ್ರದಿಂದ ಇದನ್ನು ತಿಳಿಯಬಹುದಾಗಿದೆ. ಆ ಪತ್ರ ಹೀಗಿದೆ :</p>
  <p>ನಿನ್ನ ಪತ್ರದಲ್ಲಿ ಕೆಲವು ಬಹು ಮುಖ್ಯವಾದ ಪ್ರಶ್ನೆಗಳನ್ನು ಎತ್ತಿದ್ದೀಯೆ . . .</p>
  <p>(1) ಪುಷಿಯಾಗಲಿ, ಮುನಿಯಾಗಲಿ, ದೇವರೇ ಆಗಲಿ ಯಾರಿಗೂ ತಮ್ಮದೇ ಆದ ಹೊಸ ಆಚಾರ ಪದ್ಧತಿಯೊಂದನ್ನು ಸಮಾಜದ ಮೇಲೆ ಬಲಾತ್ಕಾರವಾಗಿ ಹೇರುವ ಶಕ್ತಿಯಿಲ್ಲ. ಆಯಾ ಕಾಲಧರ್ಮಗಳ ಒತ್ತಡಕ್ಕನುಗುಣವಾಗಿ ಸಮಾಜವೇ ತನ್ನ ಉಳಿವಿಗಾಗಿ ಕೆಲವು ಸಂಪ್ರದಾಯ ಗಳನ್ನು ಹಾಕಿಕೊಳ್ಳುತ್ತದೆ. ಪುಷಿಗಳೆಲ್ಲ ಈ ಸಂಪ್ರದಾಯಗಳನ್ನು ಕೇವಲ ಬರೆದಿಟ್ಟಿದ್ದಾರೆ, ಅಷ್ಟೆ. ಹೇಗೆ ಕೆಲವೊಮ್ಮೆ ಒಬ್ಬ ಮನುಷ್ಯ, ಕಾಲಾಂತರದಲ್ಲಿ ಆತ್ಮಘಾತಕವಾಗಬಹುದಾದರೂ ತತ್ಕ್ಷಣ ದಲ್ಲಿ ಆತ್ಮಸಂರಕ್ಷಣೆಗೆ ನೆರವಾಗಬಲ್ಲ ಕುಟಿಲೋಪಾಯಗಳನ್ನು ಹುಡುಕುತ್ತಾನೆಯೋ ಹಾಗೆಯೇ ಕೆಲವೊಮ್ಮೆ ಆಯಾ ಕಾಲಗಳಲ್ಲುಂಟಾದ ಬಿಕ್ಕಟ್ಟನ್ನು ಎದುರಿಸಲು ಸಮಾಜವು ಕೆಲವು ದಿಢೀರ್ ಉಪಾಯಗಳನ್ನು ಹುಡುಕಿಕೊಂಡರೂ ಮುಂದೆ ಅವು ಅತ್ಯಂತ ದುಷ್ಟ ಪದ್ಧತಿಗಳಾಗಬಹುದು.</p>
  <p>ಉದಾಹರಣೆಗೆ ನಮ್ಮ ದೇಶದಲ್ಲೇ ಇರುವ ವಿಧವಾವಿವಾಹದ ಮೇಲಿನ ಬಹಿಷ್ಕಾರದ ವಿಷಯವನ್ನೇ ತೆಗೆದುಕೊ. ಇದಕ್ಕೆ ಸಂಬಂಧಿಸಿದ ನಿಯಮಗಳನ್ನು ಪುಷಿಗಳೋ ಅಥವಾ ಯಾರೋ ಕೆಲವು ದುರ್ಜನರೋ ಮಾಡಿಟ್ಟರೆಂದು ತಿಳಿಯಬೇಡ. ಹೆಂಗಸನ್ನು ಯಾವಾಗಲೂ ತನ್ನ ಕೈಕೆಳಗಿಟ್ಟುಕೊಳ್ಳುವ ಗಂಡಸಿನ ದಮನ ಪ್ರವೃತ್ತಿ ಎಂತೇ ಇದ್ದರೂ, ಈ ನಿಯಮಗಳನ್ನು ಮಾಡಿದವರು ಅವುಗಳನ್ನು ಆ ಕಾಲದ ಸಾಮಾಜಿಕ ಆವಶ್ಯಕತೆಗಳಿಗೆ ಹೊಂದುವಂತೆಯೇ ಮಾಡಿರಬೇಕು. ಈ ಒಂದು ಸಂಪ್ರದಾಯದ ವಿಷಯದಲ್ಲಿ ಎರಡು ಮುಖ್ಯ ಅಂಶಗಳನ್ನು ನಾವು ಗಮನಿಸಬೇಕು–</p>
  <p>(ಅ)ಸಮಾಜದ ಕೆಳವರ್ಗದಲ್ಲಿ ವಿಧವಾ ವಿವಾಹದ ಪರಿಪಾಠವಿದೆ.</p>
  <p>(ಆ) ಮೇಲ್ವರ್ಗಗಳಲ್ಲಿ ಸ್ತ್ರೀಯರ ಸಂಖ್ಯೆಯು ಪುರುಷರ ಸಂಖ್ಯೆಗಿಂತ ಹೆಚ್ಚು.</p>
  <p>ಈಗ ಸಮಾಜದಲ್ಲಿ ಪ್ರತಿಯೊಬ್ಬ ಕನ್ಯೆಗೂ ವಿವಾಹವಾಗಲೇ ಬೇಕು ಎಂದಿಟ್ಟುಕೊಂಡರೆ ಒಬ್ಬಳಿಗೆ ಒಬ್ಬ ಗಂಡ ಸಿಗುವುದೇ ಕಷ್ಟ. ಹಾಗಿರುವಾಗ ಒಬ್ಬೊಬ್ಬಳಿಗೆ ಇಬ್ಬರು ಮೂವರನ್ನು ಎಲ್ಲಿಂದ ತರುವುದು ? ಆದ್ದರಿಂದ ಸಮಾಜ ಒಂದು ಗುಂಪಿಗೆ ಅನುಕೂಲವಾಗುವಂತೆ ನಿಯಮವನ್ನು ಮಾಡಿಟ್ಟಿದೆ. ಇದರಿಂದ ಇನ್ನೊಂದು ಗುಂಪಿಗೆ ಸಹಜವಾಗಿಯೇ ಅನನುಕೂಲ ವಾಗುತ್ತದೆ. ಎಂದರೆ, ಈಗಾಗಲೇ ಒಬ್ಬ ಗಂಡನನ್ನು ಪಡೆದಿದ್ದವಳಿಗೆ ಮತ್ತೊಮ್ಮೆ ಮದುವೆ ಯಾಗುವ ಅನುಕೂಲವಿಲ್ಲ. ಆ ರೀತಿ ನಡೆಯಿತೆಂದರೆ ಮತ್ತೊಬ್ಬ ಕನ್ಯೆಗೆ ಗಂಡನಿಲ್ಲದಂತಾ ಗುತ್ತದೆ. ಆದರೆ ಹೆಂಗಸರಿಗಿಂತ ಗಂಡಸರು ಹೆಚ್ಚಾಗಿರುವ ವರ್ಗಗಳಲ್ಲಿ ವಿಧವಾ ವಿವಾಹ ನಡೆಯುತ್ತದೆ. ಕಾರಣವೇನೆಂದರೆ, ನಾನು ಮೇಲೆ ಹೇಳಿದ ಅನನುಕೂಲತೆ ಇಲ್ಲಿಲ್ಲ. ಪಾಶ್ಚಾತ್ಯ ರಾಷ್ಟ್ರಗಳಲ್ಲೂ ಕೂಡ ಬರಬರುತ್ತ ಅವಿವಾಹಿತ ಹೆಣ್ಣುಮಕ್ಕಳಿಗೂ ಗಂಡು ಸಿಗುವುದೇ ತುಂಬ ಕಷ್ಟವಾಗಿಬಿಟ್ಟಿದೆ.</p>
  <p>ಜಾತಿಪದ್ಧತಿ ಹಾಗೂ ಇತರ ಸಂಪ್ರದಾಯಗಳ ವಿಷಯದಲ್ಲಿಯೂ ಹಾಗೆಯೇ.</p>
  <p>ಆದ್ದರಿಂದ, ಯಾವುದೇ ಸಾಮಾಜಿಕ ನಿಯಮವನ್ನು ಬದಲಾಯಿಸಬೇಕಾದರೂ ಅದರ ಹಿಂದಿರುವ ಆವಶ್ಯಕತೆಗಳನ್ನು ಮೊದಲು ಕಂಡುಹಿಡಿಯಬೇಕು. ಈ ಆವಶ್ಯಕತೆಯನ್ನೇ ಬದಲಾ ಯಿಸುವಂತಾದರೆ, ನಿಯಮಗಳೆಲ್ಲ ತಾವಾಗಿಯೇ ಬಿದ್ದುಹೋಗುತ್ತವೆ. ಇಲ್ಲದಿದ್ದರೆ ಅವನ್ನು ಎತ್ತಿಹಿಡಿಯುವುದರಿಂದಾಗಲಿ ಟೀಕಿಸುವುದರಿಂದಾಗಲಿ ಏನೂ ಆಗುವುದಿಲ್ಲ.</p>
  <p>(2) ಈಗ ಪ್ರಶ್ನೆಯೇನೆಂದರೆ, ಸಮಾಜವಾಗಲಿ ಸಮಾಜದ ನಾನಾ ಕಟ್ಟುಕಟ್ಟಲೆಗಳಾಗಲಿ ಬಹು ಜನಹಿತಕ್ಕಾಗಿಯೇ ರೂಪಿಸಲ್ಪಟ್ಟಿವೆಯೆ ? ಎಂಬುದು. ಹಲವರು ಇದಕ್ಕೆ ‘ಹೌದು’ ಎಂದುತ್ತರಿಸು ತ್ತಾರೆ. ಮತ್ತೆ ಕೆಲವರು ಅದನ್ನು ಒಪ್ಪದಿರಬಹುದು. ಸ್ವಾಭಾವಿಕವಾಗಿಯೇ, ಇತರರಿಗಿಂತ ಹೆಚ್ಚು ಶಕ್ತಿವಂತರಾದ ಕೆಲವರು ತಮ್ಮ ಬಲದಿಂದಲೋ, ಕುಯುಕ್ತಿಯಿಂದಲೋ, ಹೇಗೋ ಇತರರನ್ನು ನಿಧಾನವಾಗಿ ತಮ್ಮ ಹತೋಟಿಗೆ ತೆಗೆದುಕೊಳ್ಳುತ್ತಾರೆ. ಬಳಿಕ ತಮ್ಮ ಇಚ್ಛಾನುಸಾರ ಅವರನ್ನು ನಿಯಂತ್ರಿಸುತ್ತಾರೆ. ಇದು ನಿಜವೆನ್ನುವುದಾದರೆ, ತಿಳಿವಳಿಕೆಯಿಲ್ಲದವರಿಗೆ ಸ್ವಾತಂತ್ರ್ಯ ಕೊಡು ವುದು ಅಪಾಯಕರ ಎಂಬ ಮಾತಿನ ಅರ್ಥವಾದರೂ ಏನು ?</p>
  <p>‘ಸ್ವಾತಂತ್ರ್ಯ’ ಎಂದರೆ, ‘ಒಬ್ಬನು ತನ್ನ ಆಸ್ತಿಯನ್ನು ದುರುಪಯೋಗಪಡಿಸಿಕೊಳ್ಳುವುದೇ ಮೊದಲಾದ ಮಾರ್ಗಗಳಲ್ಲಿ ಅಡಚಣೆಗಳಿಲ್ಲದಿರುವುದು’ ಎಂದಂತೂ ಅಲ್ಲ. ಬದಲಾಗಿ, ಸ್ವಾತಂತ್ರ್ಯವೆಂದರೆ, ಒಬ್ಬನಿಗೆ ತನ್ನ ದೇಹ-ಬುದ್ಧಿ-ಐಶ್ವರ್ಯಗಳನ್ನು ಇತರರಿಗೆ ತೊಂದರೆ ಯಾಗದ ರೀತಿಯಲ್ಲಿ (ಕಾನೂನಿನ ಇತಿಮಿತಿಯೊಳಗೆ) ತನ್ನಿಚ್ಛೆಯಂತೆ ಬಳಸಿಕೊಳ್ಳುವ ಹಕ್ಕು. ಆದರೆ ಸಮಾಜದ, ದೇಶದ, ಪ್ರತಿಯೊಬ್ಬ ಪ್ರಜೆಗೂ ಹಣ, ವಿದ್ಯಾಭ್ಯಾಸ ಹಾಗೂ ಜ್ಞಾನವನ್ನು ಸಂಪಾದಿಸಲು ಸಮಾನ ಅವಕಾಶಗಳಿರಬೇಕು.</p>
  <p>ಎರಡನೆಯ ಅಂಶವೆಂದರೆ, ಕೆಲವರು ಹೇಳುತ್ತಾರೆ–ತಿಳಿವಳಿಕೆ ಇಲ್ಲದವರಿಗೆ ಮತ್ತು ಬಡವ ರಿಗೆ ಸ್ವಾತಂತ್ರ್ಯ ಸಿಕ್ಕಿಬಿಟ್ಟರೆ, ಅರ್ಥಾತ್ ಅವರವರ ಶರೀರ-ಐಶ್ವರ್ಯಗಳ ಮೇಲೆ ಸಂಪೂರ್ಣ ಹಕ್ಕು ಇರುವಂತಾಗಿಬಿಟ್ಟರೆ, ಮತ್ತು ಅಂಥವರ ಮಕ್ಕಳಿಗೂ ಕೂಡ ಶ್ರೀಮಂತರ ಹಾಗೂ ಸಮಾಜದ ಮೇಲ್ವರ್ಗದವರ ಮಕ್ಕಳಿಗೆ ಸರಿಸಾಟಿಯಾದ ವಿದ್ಯಾಭ್ಯಾಸ ಹಾಗೂ ಇತರ ಅನು ಕೂಲತೆಗಳು ದೊರಕುವಂತಾಗಿಬಿಟ್ಟರೆ ಅವರೆಲ್ಲ ವಕ್ರಮಾರ್ಗ ಹಿಡಿಯುತ್ತಾರೆ, ದಾರಿ ತಪ್ಪು ತ್ತಾರೆ ಎಂದು. ಹೀಗೆ ಹೇಳುತ್ತಿರುವವರು ಅದನ್ನು ಸಮಾಜದ ಒಳಿತಿಗಾಗಿ ಹೇಳುತ್ತಿದ್ದಾರೆಯೊ ಅಥವಾ ತಮ್ಮ ಸ್ವಾರ್ಥದ ಭರದಲ್ಲಿ ಕುರುಡಾಗಿ ಹೇಳುತ್ತಿದ್ದಾರೆಯೊ ? ಇಂಗ್ಲೆಂಡಿನಲ್ಲಿಯೂ ನಾನು ಇದೇ ಮಾತನ್ನು ಕೇಳಿದ್ದೇನೆ–‘ಕೆಳವರ್ಗದವರಿಗೆಲ್ಲ ವಿದ್ಯಾಭ್ಯಾಸ ಸಿಕ್ಕಿಬಿಟ್ಟರೆ ಆಮೇಲೆ ನಮ್ಮ ಸೇವೆ ಮಾಡುವವರು ಯಾರು ?’</p>
  <p>ಕೈ ಬೆರಳೆಣಿಕೆಯಷ್ಟು ಶ್ರೀಮಂತರ ಭೋಗಕ್ಕಾಗಿ ಲಕ್ಷಾಂತರ ಸ್ತ್ರೀಪುರುಷರು ದಾರಿದ್ರ್ಯದ ನರಕದಲ್ಲಿ, ಅಜ್ಞಾನದ ಕೂಪದಲ್ಲಿ ಮುಳುಗಿರಲಿ ; ಏಕೆಂದರೆ ಅವರಿಗೆಲ್ಲ ವಿದ್ಯಾಭ್ಯಾಸ-ಐಶ್ವರ್ಯ ದೊರಕಿಬಿಟ್ಟರೆ ಸಮಾಜ ಏರುಪೇರಾಗಿಬಿಡುತ್ತದೆ !</p>
  <p>ಸಮಾಜ ಯಾರಿಂದ ನಿರ್ಮಾಣಗೊಂಡಿದೆ ? ಸಮಾಜವೆಂದರೆ ಯಾರು ? ನಾನು, ನೀನು ಮತ್ತು ಮೇಲ್ವರ್ಗದ ಇನ್ನು ಕೆಲವರೊ, ಇತರ ಕೋಟ್ಯಂತರ ಜನರೊ ?</p>
  <p>ಹೋಗಲಿ ; ಸಮಾಜವೆಂದರೆ ನಾವೇ ಎಂದಿಟ್ಟುಕೊಂಡರೂ ಇತರರಿಗೆಲ್ಲ ನಾವೇ ದಾರಿ ತೋರುವವರು ಎಂಬ ಪೊಳ್ಳು ನಂಬಿಕೆಗೆ ಆಧಾರವೇನು ? ನಾವೇನು ಸರ್ವಜ್ಞರೇ ? ‘ಉದ್ಧರೇ ದಾತ್ಮನಾತ್ಮಾನಂ’–ಅವರವರನ್ನು ಅವರವರೇ ಉದ್ಧರಿಸಿಕೊಳ್ಳಬೇಕು (ಭಗವದ್ಗೀತೆ), ಪ್ರತಿ ಯೊಬ್ಬನೂ ತನ್ನ ಮುಕ್ತಿಗೆ ದಾರಿಯನ್ನು ತಾನೇ ಕಂಡುಕೊಳ್ಳಲಿ. ಪ್ರತಿಯೊಂದು ಅರ್ಥದಲ್ಲಿಯೂ ಸ್ವಾತಂತ್ರ್ಯ, ಅರ್ಥಾತ್, ಮುಕ್ತಿಯೆಡೆಗೆ ಪಯಣ–ಇದೇ ಮಾನವನು ಗಳಿಸಬಹುದಾದ ಅತ್ಯು ತ್ಕೃಷ್ಟ ಲಾಭ. ಭೌತಿಕ ಮಾನಸಿಕ ಆಧ್ಯಾತ್ಮಿಕ ಸ್ವಾತಂತ್ರ್ಯದೆಡೆಗೆ ಮುನ್ನಡೆಯುವುದು ಮತ್ತು ಇತರರಿಗೂ ಈ ಕಾರ್ಯದಲ್ಲಿ ನೆರವಾಗುವುದು–ಇದು ಮಾನವನಿಗೆ ಅತ್ಯನರ್ಘ್ಯ ಬಹುಮಾನ. ಈ ಸ್ವಾತಂತ್ರ್ಯದ ಹಾದಿಯಲ್ಲಿ ಬರುವ ಯಾವುದೇ ಸಾಮಾಜಿಕ ಕಟ್ಟಲೆಯೂ ಹಾನಿಕರವಾದುದು. ಅಂಥವುಗಳನ್ನು ಸಾಧ್ಯವಾದಷ್ಟು ಬೇಗ ಕಿತ್ತೊಗೆಯುವ ಕ್ರಮಗಳನ್ನು ಕೈಗೊಳ್ಳಬೇಕು. ಮಾನವನು ಸ್ವಾತಂತ್ರ್ಯದ ಹಾದಿಯಲ್ಲಿ ಮುನ್ನಡೆಯಲು ಯಾವ ವಿಧಿವಿಧಾನಗಳು ನೆರವಾಗುತ್ತವೆಯೋ ಅಂಥವುಗಳನ್ನೆಲ್ಲ ಪ್ರೋತ್ಸಾಹಿಸಬೇಕು . . .”</p>
  <p>ಸ್ವಾಮೀಜಿಯವರ ದೇಹಸ್ಥಿತಿ ಸ್ವಲ್ಪ ಸುಧಾರಿಸುತ್ತಿದ್ದಂತೆಯೇ ಅವರನ್ನು ಸ್ವಾಮಿ ಶಾರದಾ ನಂದರು ಹಾಗೂ ಸದಾನಂದರು ಕಲ್ಕತ್ತಕ್ಕೆ ಕರೆತಂದರು.</p>
  <h1>23</h1>
  <h1>“ಆತ್ಮನೋ ಮೋಕ್ಷಾರ್ಥಂ ಜಗದ್ಧಿತಾಯ ಚ”</h1>
  <p class="noindent">ಸ್ವಾಮೀಜಿಯವರು ವೈದ್ಯನಾಥದಿಂದ ಕಲ್ಕತ್ತಕ್ಕೆ ಹಿಂದಿರುಗುತ್ತಿದ್ದಂತೆಯೇ ಸೋದರಿ ನಿವೇದಿತಾ ಅವರ ಶರೀರಸ್ಥಿತಿಯನ್ನು ನೋಡಿಕೊಂಡು ಹೋಗಲು ಬಂದಳು. ಆ ಸಂದರ್ಭದ ಬಗ್ಗೆ ಅವಳು ಮಿಸ್ ಮೆಕ್ಲಾಡಳಿಗೆ ಬರೆದ ಪತ್ರವೊಂದು ತುಂಬ ಸ್ವಾರಸ್ಯಕರವಾಗಿದೆ :</p>
  <p>“ನಿನ್ನೆ ರಾತ್ರಿತಾನೆ ಆಗಮಿಸಿದ ‘ರಾಜ’ರನ್ನು (ಸ್ವಾಮೀಜಿಯವರನ್ನು) ನೋಡಲು ನಾನು ಇಂದು ಬೆಳಿಗ್ಗೆ ಹೋಗಿದ್ದೆ. ಒಂದು ಗಂಟೆಯ ಕಾಲ ಅವರೊಂದಿಗಿದ್ದು ಇದೀಗ ಹಿಂದಿರುಗು ತ್ತಿದ್ದೇನೆ. ಸ್ವಾಮೀಜಿಯವರು, ತಾವು ವೈದ್ಯನಾಥದಲ್ಲಿ ಮೂರು ರಾತ್ರಿ ಉಸಿರಿಗಾಗಿ ಸೆಣಸಾಡ ಬೇಕಾಯಿತು ಎಂದು ನನಗೆ ಹೇಳಿದರು. ಆದರೂ ಕೂಡ ನೋಡಲು ಅವರು ದಿವ್ಯವಾಗಿ ಕಾಣು ತ್ತಿದ್ದರು. ಅವರು ಅಷ್ಟೊಂದು ಉನ್ನತ ಭಾವದಿಂದಿದ್ದುದನ್ನು ನಾನು ಹಿಂದೆಂದೂ ಕಂಡಿರಲಿಲ್ಲ.”</p>
  <p>ಜನವರಿ 26ರಂದು ಸ್ವಾಮೀಜಿಯವರು ಮೆಕ್ಲಾಡಳಿಗೆ ತಾವೇ ಒಂದು ಪತ್ರವನ್ನು ಬರೆದರು –“ಹವಾ ಬದಲಾವಣೆಗಾಗಿ ನಾನು ವೈದ್ಯನಾಥಕ್ಕೆ ಬಂದರೂ ಅದರಿಂದ ಸ್ವಲ್ಪವೂ ಒಳ್ಳೆಯ ದಾಗಲಿಲ್ಲ. ಹಗಲೂ ರಾತ್ರಿ ಎಂಟು ದಿನ ನಾನು ಉಸಿರಿಗಾಗಿ ಒದ್ದಾಡಿದೆ. ಕಲ್ಕತ್ತಕ್ಕೆ ನನ್ನನ್ನು ಕರೆತರುವ ವೇಳೆಗೆ ನಾನು ಸತ್ತಂತೆಯೇ ಆಗಿಬಿಟ್ಟಿದ್ದೆ. ಇಲ್ಲಿ ನಾನು ಪ್ರಾಣ ಉಳಿಸಿಕೊಳ್ಳಲು ಹೋರಾಡುತ್ತಿದ್ದೇನೆ.</p>
  <p>“ನಾನು ಮಾನಸಿಕವಾಗಿ, ಶಾರೀರಿಕವಾಗಿ ನನ್ನ ಜೀವನದುದ್ದಕ್ಕೂ ಕಷ್ಟಪಟ್ಟೆ. ಆದರೆ ಜಗ ನ್ಮಾತೆಯ ಕೃಪೆ ನನ್ನ ಮೇಲೆ ಅಪಾರವಾಗಿದೆ. ಅವಳಿಂದ ನನಗೆ ದೊರೆತ ಆನಂದ ನನ್ನ ಯೋಗ್ಯತೆಗೆ ಎಷ್ಟೋ ಪಾಲು ಮೀರಿದ್ದು. ನಾನು ನನ್ನ ಜಗನ್ಮಾತೆಯ ಕಾರ್ಯ ಯಶಸ್ವಿಯಾಗು ವಂತೆ ಹೋರಾಡುತ್ತೇನೆ. ಜಗನ್ಮಾತೆ ಯಾವಾಗಲೂ ನಾನು ಹೋರಾಡುತ್ತಿರುವುದನ್ನೇ ನೋಡ ಬಯಸುತ್ತಾಳೆ. ಮತ್ತು ನಾನು ಕೊನೆಯುಸಿರೆಳೆಯುವುದು ರಣರಂಗದಲ್ಲೇ.”</p>
  <p>ಫೆಬ್ರುವರಿಯ ವೇಳೆಗೆ ಸ್ವಾಮೀಜಿಯವರ ಆರೋಗ್ಯ ಸುಧಾರಿಸತೊಡಗಿತು. ಆದ್ದರಿಂದ ಅವರು ಮತ್ತೊಮ್ಮೆ ತಮ್ಮ ಸಂನ್ಯಾಸಿ-ಬ್ರಹ್ಮಚಾರಿ ಶಿಷ್ಯರಿಗೆ ಶಿಕ್ಷಣ ನೀಡುವ ಕಾರ್ಯದಲ್ಲಿ ನಿರತರಾದರು. ಆದರೆ ಹೀಗೆ ಶಿಕ್ಷಣ ನೀಡುವ ಕಾರ್ಯವು ಪ್ರತ್ಯಕ್ಷವಾಗಿಯೋ ಪರೋಕ್ಷ ವಾಗಿಯೋ–ಅವರಿಂದ ನಿರಂತರವಾಗಿ ನಡೆಯುತ್ತಲೇ ಇತ್ತು ಎನ್ನಬೇಕು. ಅವರೊಂದಿಗೆ ಕಳೆದ ಪ್ರತಿಯೊಂದು ಕ್ಷಣವೂ ಇತರರಿಗೆ ತುಂಬ ಉಪಯುಕ್ತವಾದದ್ದು, ಬೋಧಪ್ರದವಾದದ್ದು. ಕೆಲವೊಮ್ಮೆ ಅವರು ತಮ್ಮ ಶಿಷ್ಯರಿಗೆ ತಮಗಾಗಿ ಅಡಿಗೆ ಮಾಡುವಂತೆ ಹೇಳುತ್ತಿದ್ದರು. ಆಶ್ರಮವಾಸಿಗಳು ಒಳ್ಳೆಯ ಅಡಿಗೆ ಮಾಡುವುದನ್ನೂ ಬಲ್ಲವರಾಗಿರಬೇಕೆಂದು ಅವರ ಅಭಿಮತ. ಇನ್ನು ಕೆಲವು ಸಲ ಅವರು ತಮ್ಮ ಶಿಷ್ಯರಿಗೆ ಯಾವುದಾದರೂ ಕೆಲಸವನ್ನು ಒಪ್ಪಿಸಿ, ಅದನ್ನು ಸಮಯಕ್ಕೆ ಸರಿಯಾಗಿ ಹಾಗೂ ಅತ್ಯಂತ ನಿಖರತೆಯಿಂದ ಮಾಡುವಂತೆ ಹೇಳುತ್ತಿದ್ದರು. ಮಾಡುವ ಕೆಲಸ ಯಾವುದೇ ಆದರೂ ಅತ್ಯಂತ ಉನ್ನತ ಮಟ್ಟದ್ದಾಗಿರಬೇಕು ಎಂಬುದು ಅವರ ಆಶಯ. ಸಾಧುಗಳೆಲ್ಲರೂ ಏಕಾಗ್ರತೆಯಿಂದ ಹಾಗೂ ಕೌಶಲದಿಂದ ಕೆಲಸ ಮಾಡುವುದನ್ನು ಕಲಿಯಬೇಕು ಎಂದು ಸ್ವಾಮೀಜಿ ಒತ್ತಿ ಹೇಳುತ್ತಿದ್ದರು. ಕೆಲಸವನ್ನು ಹೇಗೆ ಮಾಡಬೇಕು ಎಂಬ ವಿಷಯದಲ್ಲಿ ಅವರು ಪವಾಹಾರಿ ಬಾಬಾರ ಆದರ್ಶವನ್ನು ಮುಂದಿಡುತ್ತ ಹೇಳುತ್ತಾರೆ, ಜೀವನದ ಅತಿ ಸಾಧಾರಣ ಕೆಲಸ ಕಾರ್ಯಗಳಲ್ಲೂ ಏಕಾಗ್ರತೆ ಹಾಗೂ ಪರಿಪೂರ್ಣತೆಗಳು ಎದ್ದುಕಾಣು ವಂತಿರಬೇಕು ಎಂದು. ಅವರು ಆಗಾಗ ಹೇಳುತ್ತಿದ್ದರು, “ಯಾರಿಗೆ ಹುಕ್ಕಾದ ಚಿಲುಮೆಯನ್ನು ಸರಿಯಾದ ರೀತಿಯಲ್ಲಿ ತಂಬಾಕು ಹಾಕಿ ತುಂಬಿಸಲು ಬರುತ್ತದೆಯೋ ಅವರಿಗೆ ಸರಿಯಾದ ರೀತಿ ಯಲ್ಲಿ ಧ್ಯಾನ ಮಾಡಲೂ ಬರುತ್ತದೆ. ಮತ್ತು, ಯಾವನು ಸರಿಯಾದ ರೀತಿಯಲ್ಲಿ ಅಡಿಗೆ ಮಾಡಲು ಕಲಿತುಕೊಳ್ಳಲಾರನೋ ಅಂಥವನು ಒಬ್ಬ ಪರಿಪೂರ್ಣ ಸಂನ್ಯಾಸಿಯೂ ಆಗಲಾರ. ಅಡಿಗೆ ಮಾಡುವಾಗ ಶುದ್ಧ ಮನಸ್ಸು ಹಾಗೂ ಏಕಾಗ್ರತೆ ಇಲ್ಲದೆ ಹೋದರೆ ಅಡಿಗೆ ರುಚಿಯಾಗಿರು ವುದಿಲ್ಲ.”</p>
  <p>ಸ್ವಾಮೀಜಿಯವರು ಆಶ್ರಮವಾಸಿಗಳೆಲ್ಲರಿಗೂ ಉಪನ್ಯಾಸಾದಿಗಳನ್ನು ಮಾಡುವುದರಲ್ಲಿ ತರಬೇತಿ ಕೊಡುತ್ತಿದ್ದರು. ಪ್ರತಿಯೊಬ್ಬನೂ ಸ್ವಾಮೀಜಿ ಮತ್ತು ಇತರ ಸಂನ್ಯಾಸಿಗಳ ಹಾಗೂ ಗೃಹೀಭಕ್ತರ ಮುಂದೆ ಆಶುಭಾಷಣಗಳನ್ನು ಮಾಡಬೇಕಾಗಿತ್ತು. ಅವರಲ್ಲಿ ಕೆಲವರು ಸಭಾಕಂಪ ದಿಂದಾಗಿ ಭಾಷಣ ಮಾಡಲು ಹಿಂದೇಟು ಹಾಕಿದರೂ ಸ್ವಾಮೀಜಿ ಬಿಡುತ್ತಿರಲಿಲ್ಲ ; ಅವರಲ್ಲಿ ಆತ್ಮವಿಶ್ವಾಸವನ್ನು ತುಂಬಿ ಮಾತನಾಡುವಂತೆ ಮಾಡುತ್ತಿದ್ದರು. ಸ್ವತಃ ಅವರ ಗುರುಭಾಯಿ ಗಳಲ್ಲೂ ಕೆಲವರು ಅವರ ಒತ್ತಾಯಕ್ಕೆ ಮಣಿದು ಮಾತನಾಡಬೇಕಾಗುತ್ತಿತ್ತು. ಆದರೆ ಸ್ವಾಮೀಜಿ ಯವರ ಪ್ರೋತ್ಸಾಹದಿಂದ ಧೈರ್ಯಗೊಂಡ ಶಿಷ್ಯರು, ಒಮ್ಮೆ ಬಿಸಿಯೇರಿದ ಮೇಲೆ, ಶಾಸ್ತ್ರಗಳಿಗೆ ಹಾಗೂ ಸಾಧನೆಗೆ ಸಂಬಂಧಿಸಿದಂತೆ ಹಲವಾರು ವಿಷಯಗಳ ಬಗ್ಗೆ ಸುಲಲಿತವಾಗಿ ಮಾತನಾಡು ತ್ತಿದ್ದರು. ಭಾಷಣ ಮುಗಿದಾಗ ಸ್ವಾಮೀಜಿ ಚಪ್ಪಾಳೆ ತಟ್ಟಿಯೋ ‘ಶಹಬಾಸ್’ ಎನ್ನುತ್ತಲೋ ಅವರನ್ನು ಪ್ರೋತ್ಸಾಹಿಸುತ್ತಿದ್ದರು. ಸ್ವಾಮಿ ಶುದ್ಧಾನಂದರ ಬಗ್ಗೆ ಅವರು, “ಮುಂದೆ ಅವನೊಬ್ಬ ಶ್ರೇಷ್ಠ ವಾಗ್ಮಿಯಾಗುತ್ತಾನೆ” ಎಂದರು. ತಮ್ಮ ಶಿಷ್ಯರ ಪ್ರತಿಯೊಂದು ಸಣ್ಣಪುಟ್ಟ ಉತ್ತಮ ಅಂಶವನ್ನೂ ಶ್ಲಾಘಿಸಿ ಉತ್ತೇಜಿಸುವುದು ಅವರ ಸ್ವಭಾವವಾಗಿತ್ತು. ಅವರ ಈ ಒಂದು ಸದ್ಗುಣ ದೊಂದಿಗೆ ಜೊತೆಜೊತೆಯಾಗಿಯೇ, ತಮ್ಮೊಂದಿಗಿದ್ದ ಪ್ರತಿಯೊಬ್ಬರನ್ನೂ ಮಹಾನ್ ವ್ಯಕ್ತಿಗಳ ನ್ನಾಗಿಸುವ, ಯಾವುದೇ ಸಾಹಸಕಾರ್ಯದಲ್ಲಿ ತೊಡಗಬಲ್ಲಂತಹ ಧೈರ್ಯವಂತರನ್ನಾಗಿಸುವ ಒಂದು ಅದ್ಭುತ ಶಕ್ತಿಯೂ ಅವರಲ್ಲಿತ್ತು. ಶಿಷ್ಯರು ತಮ್ಮ ಕರ್ತವ್ಯಗಳನ್ನು ನೆರವೇರಿಸುವಲ್ಲಿ ಯಶಸ್ವಿಗಳಾಗಲಿ ಅಥವಾ ಆಗದಿರಲಿ, ಸ್ವಾಮಿಜಿಯವರ ಕಡೆಯಿಂದ ಮಾತ್ರ ಸದಾ ಅವರಿಗೆ ಸಿಗುತ್ತಿದ್ದುದು ಮನ್ನಣೆ ಪ್ರೋತ್ಸಾಹಗಳೇ. ಏಕೆಂದರೆ ಸ್ವಾಮೀಜಿಯವರು ತಮ್ಮ ಶಿಷ್ಯರನ್ನು ಅಳೆಯುತ್ತಿದ್ದುದು ಅವರವರ ಸಾಧನೆಗಳಿಂದಲ್ಲ. ಬದಲಾಗಿ ಅವರೆಲ್ಲ ತಮ್ಮ ಪಾಲಿನ ಕರ್ತವ್ಯ ವನ್ನು ಯಾವ ಭಾವದಿಂದ ಮಾಡುತ್ತಿದ್ದಾರೆ ಎಂಬುದರ ಆಧಾರದ ಮೇಲೆ ; ಅವರು ಧೈರ್ಯ ಮಾಡಿ ತಮ್ಮ ಕೈಲಾದಷ್ಟನ್ನು ಸಾಧಿಸಿದರಲ್ಲ, ಅಷ್ಟು ಸಾಕು ಎಂದು. ಒಂದು ರೀತಿಯಲ್ಲಿ ಸ್ವಾಮೀಜಿ ಅವರನ್ನೆಲ್ಲ ಈಜಿನಲ್ಲಿ ಪರಿಣತರನ್ನಾಗಿ ಮಾಡಲು ಅವರನ್ನು ಆಳವಾದ ನೀರಿಗೆ ತಳ್ಳಿ ಬಿಡುತ್ತಿದ್ದರು–ಎಂದರೆ, ಅವರೆಲ್ಲ ಹೆಚ್ಚಿನ ಜವಾಬ್ದಾರಿಗಳನ್ನು ಹೊತ್ತು ಅವುಗಳನ್ನು ನಿರ್ವಹಿ ಸಲು ಬೇಕಾದ ಸಾಮರ್ಥ್ಯವನ್ನು ಉಂಟುಮಾಡುತ್ತಿದ್ದರು. ಸ್ವಾಮೀಜಿಯವರಿಗೆ ಮಾನವನ ಅಂತಶ್ಶಕ್ತಿಯಲ್ಲಿ ಅಪಾರ ವಿಶ್ವಾಸ. ತಮ್ಮ ಅನುಯಾಯಿಗಳನ್ನು ಅವರು ತಮ್ಮ ಅಪ್ರತಿಹತ ವಾದ, ಅಗ್ನಿಸದೃಶವಾದ ವಾಗ್ವೈಖರಿಯಿಂದ ಸ್ಫೂರ್ತಿಗೊಳಿಸುತ್ತಿದ್ದರು. ಅಲ್ಲದೆ ಅವರು ಹೇಳು ತ್ತಿದ್ದರು–“ನನ್ನಂತೆಯೇ ನೀವೂ ಕೂಡ ಇತರರನ್ನು ಸ್ಫೂರ್ತಿಗೊಳಿಸಲು ಸಮರ್ಥರಾಗಿದ್ದೀರಿ” ಎಂದು. ಅವರು ತಮ್ಮ ಶಿಷ್ಯರಲ್ಲಿ ಅಣುವಿನಷ್ಟು ಸದ್ಗುಣವನ್ನು ಕಂಡರೂ ಅದನ್ನೆ ಮಹಾ ಪರ್ವತವೆಂಬಂತೆ ಭಾವಿಸಿದರೆ, ಶಿಷ್ಯರ ಪರ್ವತದಷ್ಟು ದೊಡ್ಡ ದೋಷ ದೌರ್ಬಲ್ಯಗಳನ್ನೂ ಕೇವಲ ಅಣುಗಾತ್ರವೆಂಬಂತೆ ಪರಿಗಣಿಸುತ್ತಿದ್ದರು. ಈ ಮೂಲಕ ಅಲ್ಲಿ ಅವರು ಒಂದು ಅದ್ಭುತ ದಿವ್ಯ ಬಾಂಧವ್ಯವನ್ನು ಬೆಳೆಸಿದ್ದುದರಿಂದ ಅವರಾಡಿದ ಪ್ರತಿಯೊಂದು ಮಾತೂ, ಅವರ ಪ್ರತಿ ಯೊಂದು ಭಾವನೆಯೂ ಶಕ್ತಿಭರಿತವಾಗಿರುತ್ತಿದ್ದುವು ; ಶಿಷ್ಯರ ದೃಷ್ಟಿಕೋನವನ್ನು ವಿಶಾಲ ಗೊಳಿಸುತ್ತಿದ್ದುವು. ಸ್ವಾಮೀಜಿ ಮಠದಲ್ಲಿದ್ದ ಆ ದಿನಗಳಲ್ಲಿ ನಿರ್ಮಾಣಗೊಂಡಿದ್ದ ವಾತಾವರಣ ಇಂಥದು.</p>
  <p>ಮಠದ ಕಾರ್ಯಕಲಾಪಗಳಷ್ಟನ್ನೂ ಸ್ವಾಮೀಜಿ ತಾವೇ ನೋಡಿಕೊಳ್ಳದೆ, ತಮ್ಮ ಸೋದರ ಸಂನ್ಯಾಸಿಗಳಿಗೆ ಆ ಹೊಣೆಗಾರಿಕೆಯನ್ನು ಹಂಚಿದ್ದರು. ಇವುಗಳ ಮೇಲ್ವಿಚಾರಣೆಯನ್ನು ಸ್ವಾಮಿ ಶಾರದಾನಂದರು ಅತ್ಯಂತ ಸಮರ್ಪಕವಾಗಿ ನಿರ್ವಹಿಸುತ್ತಿದ್ದರು. ಅವರನ್ನು ಸ್ವಾಮೀಜಿ ಅಮೆರಿಕ ದಿಂದ ಕರೆಸಿಕೊಂಡದ್ದು ಈ ಉದ್ದೇಶಕ್ಕಾಗಿಯೇ. ಸ್ವಾಮಿ ಶಾರದಾನಂದರು ಅಮೆರಿಕದಲ್ಲಿನ ಕೆಲಸಕಾರ್ಯಗಳನ್ನು ಸಮರ್ಥವಾಗಿ ನಡೆಸಿಕೊಂಡು ಬರಬಲ್ಲರು, ಮತ್ತು ಅಲ್ಲಿ ಅವರ ಆವಶ್ಯಕತೆ ಬಹಳವಾಗಿಯೇ ಇದೆ ಎಂಬುದನ್ನು ಸ್ವಾಮೀಜಿ ಅರಿತಿದ್ದರು ; ಆದರೆ ಮಠದ ಮುಖ್ಯ ಕೇಂದ್ರ ವನ್ನು ಸಮರ್ಪಕ ರೀತಿಯಲ್ಲಿ ಸಂಘಟಿಸುವ ಕಾರ್ಯವು ಅವರಿಗೆ ಹೆಚ್ಚಿನ ಮಹತ್ವದ್ದೂ ತ್ವರಿತದ್ದೂ ಆಗಿತ್ತು. ಅಲ್ಲದೆ ಪಾಶ್ಚಾತ್ಯ ಸಂಘಟನಾ ವಿಧಾನಗಳನ್ನೂ ಪಾಶ್ಚಾತ್ಯರ ದೃಷ್ಟಿಕೋನ ಗಳನ್ನೂ ಚೆನ್ನಾಗಿ ಅರಿತುಕೊಂಡವರೊಬ್ಬರಿಂದ ಕಿರಿಯ ಸಂನ್ಯಾಸಿ-ಬ್ರಹ್ಮಚಾರಿಗಳಿಗೆ ತರಬೇತಿ ಕೊಡಿಸುವುದು ಅವರ ಉದ್ದೇಶವಾಗಿತ್ತು. ಅಮೆರಿಕದಲ್ಲಿ ಸ್ವಾಮಿ ಅಭೇದಾನಂದರು ದಣಿವಿಲ್ಲದ ಉತ್ಸಾಹದಿಂದ, ಅತ್ಯಂತ ಯಶಸ್ವಿಯಾಗಿ ಅಲ್ಲಿನ ಕಾರ್ಯಗಳನ್ನು ನಿರ್ವಹಿಸುತ್ತಿದ್ದರು. ಆದ್ದ ರಿಂದ ಶಾರದನಂದರ ನಿರ್ಗಮನದಿಂದಾಗಿ ಅಲ್ಲಿನ ಕಾರ್ಯಕ್ಕೆ ಧಕ್ಕೆಯಾಗಲಾರದೆಂದು ಸ್ವಾಮೀಜಿ ಯವರಿಗೆ ತಿಳಿದಿತ್ತು. ಮಠಕ್ಕೆ ಮರಳಿದೊಡನೆಯೇ ಸ್ವಾಮಿ ಶಾರದಾನಂದರು ಅತ್ಯಂತ ಶ್ರದ್ಧೆ ಯಿಂದ ತಮ್ಮ ಈ ಹೊಸ ಕರ್ತವ್ಯದಲ್ಲಿ ನಿರತರಾಗಿದ್ದರು. ಅವರ ನೇತೃತ್ವದಲ್ಲಿ ಪ್ರತಿಯೊಂದು ಕಾರ್ಯಕ್ರಮವೂ ಗಡಿಯಾರದ ನಿಖರತೆಯಿಂದ ಮತ್ತು ಅತಿ ಹೆಚ್ಚಿನ ಉತ್ಸಾಹದಿಂದ ನಡೆಯ ತೊಡಗಿತು. ತುರೀಯಾನಂದರ ಸಹಕಾರದಿಂದ ಅವರು ಸಂಸ್ಕೃತಾಧ್ಯಯನ ಹಾಗೂ ಪಾಶ್ಚಾತ್ಯ- ಭಾರತೀಯ ತತ್ತ್ವಶಾಸ್ತ್ರಗಳ, ಧ್ಯಾನ-ಸಾಧನೆಗಳ ತರಗತಿಗಳನ್ನು ನಡೆಸುತ್ತಿದ್ದರು. ಇವೆಲ್ಲವೂ ಸ್ವಾಮೀಜಿಯವರ ಆದೇಶಗಳಿಗೆ ಅನುಸಾರವಾಗಿ ನಡೆದಿದ್ದುವು. ಪ್ರತಿಯೊಬ್ಬರಿಗೂ ಅವರವರ ಕ್ಷೇತ್ರಗಳಲ್ಲಿ ತೀರ್ಮಾನಗಳನ್ನು ತೆಗೆದುಕೊಳ್ಳುವ ಸ್ವಾತಂತ್ರ್ಯವನ್ನೂ ಜವಾಬ್ದಾರಿಯನ್ನೂ ಹೊರಿ ಸಿದ ಹೊರತು ಅವರಾರೂ ತಮ್ಮ ಕಾಲುಗಳ ಮೇಲೆ ನಿಲ್ಲಲಾರರು ಅಥವಾ ಹೃತ್ಪೂರ್ವಕವಾಗಿ ಕರ್ತವ್ಯವನ್ನು ನಿರ್ವಹಿಸಲಾರರು ಎಂಬುದು ಸ್ವಾಮೀಜಿಯವರ ನಿಲುವು. ಆಶ್ರಮವಾಸಿಗಳೆಲ್ಲ ಸಂಘಟಿತರಾಗಿ, ಪ್ರತಿ ತಿಂಗಳೂ ತಮ್ಮಲ್ಲೇ ಒಬ್ಬರನ್ನು ಮೇಲಧಿಕಾರಿಯನ್ನಾಗಿ ಚುನಾಯಿಸು ತ್ತಿದ್ದರು. ಮಠದ ಪ್ರತಿದಿನದ ಕಾರ್ಯಕಲಾಪಗಳು ಸರಿಯಾದ ರೀತಿಯಲ್ಲಿ ನಡೆಯುವಂತೆ ನೋಡಿಕೊಳ್ಳುವುದು ಈ ಮೇಲಧಿಕಾರಿಗಳ ಹೊಣೆ. ಇವರು ಪ್ರತಿಯೊಬ್ಬರಿಗೂ ಅವರವರ ಶಕ್ತಿ ಸಾಮರ್ಥ್ಯಗಳಿಗೆ ಅನುಸಾರವಾಗಿ ಕೆಲಸ ಕಾರ್ಯಗಳನ್ನು ಹಂಚುತ್ತಿದ್ದರು. ಪ್ರತಿಯೊಂದು ಕೆಲಸವೂ ಸಮರ್ಪಕವಾಗಿ, ಸಕಾಲದಲ್ಲಿ ನಡೆಯುವಂತೆ ನೋಡಿಕೊಳ್ಳುವುದು, ಪ್ರತಿಯೊಂದು ವಸ್ತುವೂ ಚೊಕ್ಕಟವಾಗಿ ಅದರದರ ಸ್ಥಾನದಲ್ಲಿ ಇರುವಂತೆ ನೋಡಿಕೊಳ್ಳುವುದು, ಅನಾರೋಗ್ಯ ಗೊಂಡವರ ಶುಶ್ರೂಷೆಗೆ ವ್ಯವಸ್ಥೆ ಮಾಡುವುದು–ಇವೆಲ್ಲ ಆ ಮೇಲಧಿಕಾರಿಗಳ ಹೊಣೆ. ಆಶ್ರಮವಾಸಿಗಳಲ್ಲಿ ಕೆಲಕೆಲವರು ಸರದಿಯ ಪ್ರಕಾರ ಇತರ ಕೆಲಸಗಳಿಂದ ಮುಕ್ತರಾಗಿ ಹೆಚ್ಚಿನ ಸಮಯವನ್ನು ಸಾಧನೆಗೆ ಬಳಸಿಕೊಳ್ಳಲೂ ಇವರು ಅನುವು ಮಾಡಿಕೊಡುತ್ತಿದ್ದರು. ಹೀಗೆ ಮಠದ ಕಾರ್ಯಕಲಾಪಗಳೆಲ್ಲ ಸುವ್ಯವಸ್ಥಿತವಾಗಿ ನಡೆಯುವಂತಾದುದು ಸ್ವಾಮೀಜಿಯವರಿಗೆ ತುಂಬ ತೃಪ್ತಿ-ಸಂತೋಷಗಳನ್ನುಂಟುಮಾಡಿತು.</p>
  <p>ಈ ದಿನಗಳಲ್ಲಿ ಸ್ವಾಮೀಜಿಯವರು ವಿಶೇಷವಾಗಿ ಒಬ್ಬ ಸಂನ್ಯಾಸೀ ನಾಯಕನಂತೆ ವ್ಯಕ್ತವಾಗು ತ್ತಿದ್ದರು. ಅವರು ತಮ್ಮ ಶಿಷ್ಯರಿಗೆ ಸಂನ್ಯಾಸಜೀವನದ ಆದರ್ಶಗಳನ್ನು ಮತ್ತು ಅವುಗಳ ಆಚರಣಾವಿಧಾನವನ್ನು ಸತತವಾಗಿ ಬೋಧಿಸುತ್ತಿದ್ದರು. ಎಲ್ಲ ಸಾಧು ಬ್ರಹ್ಮಚಾರಿಗಳನ್ನು ಸೇರಿಸಿ, ಬ್ರಹ್ಮಚರ್ಯಜೀವನದ ಹಾಗೂ ಸಂನ್ಯಾಸಜೀವನದ ಜವಾಬ್ದಾರಿಗಳನ್ನು ನೆನಪಿಸಿಕೊಡುತ್ತಿದ್ದರು; ಆ ಜೀವನದ ಹಿರಿಮೆ ಗರಿಮೆಗಳನ್ನು, ಅದರ ಅಪಾರ ಸಾಮರ್ಥ್ಯ ಸಾಧ್ಯತೆಗಳನ್ನು ಬಣ್ಣಿಸು ತ್ತಿದ್ದರು. “ನಿಮ್ಮ ನರನಾಡಿಗಳಲ್ಲೆಲ್ಲ ಬ್ರಹ್ಮಚರ್ಯದ ತೇಜಸ್ಸು ಅಗ್ನಿಯಂತೆ ಪ್ರಜ್ವಲಿಸು ತ್ತಿರಬೇಕು” ಎಂದು ಅವರು ಹೇಳುತ್ತಿದ್ದರು. ‘ಆತ್ಮನೋ ಮೋಕ್ಷಾರ್ಥಂ ಜಗದ್ಧಿತಾಯ ಚ’ ಎಂಬುದೇ ಅವರೆಲ್ಲರ ಆದರ್ಶ ಎಂಬುದನ್ನು ನೆನಪಿಸುತ್ತಿದ್ದರು. ಸ್ವಾಮೀಜಿಯವರ ಪಾಲಿಗೆ, ವ್ಯಕ್ತಿಯ ಅಹಮಿಕೆಯು ನಿರಾಕಾರಬ್ರಹ್ಮದಲ್ಲಿ ಲೀನವಾಗುವವರೆಗೆ ತನ್ನೆಲ್ಲವನ್ನೂ ವಿಶ್ವಕಲ್ಯಾಣ ಕ್ಕಾಗಿ ತ್ಯಾಗ ಮಾಡುವುದೇ ಸಂನ್ಯಾಸ ಜೀವನದ ಅರ್ಥ. ಈ ಆದರ್ಶಗಳನ್ನು ಅವರು ಎಷ್ಟರ ಮಟ್ಟಿಗೆ ತಮ್ಮ ಜೀವನದಲ್ಲಿ ಅಳವಡಿಸಿಕೊಂಡು ಅವುಗಳ ಅನುಷ್ಠಾನ ಸಾಧ್ಯತೆಯನ್ನು ತೋರಿಸಿ ಕೊಟ್ಟರೆಂದರೆ, ಮುಂದೆ ಯಾರೂ ಅವುಗಳನ್ನು ಕೇವಲ ಕೆಲಸಕ್ಕೆ ಬಾರದ ಕಂತೆಗಳು ಎಂದು ತಳ್ಳಿಹಾಕಲು ಸಾಧ್ಯವಿರಲಿಲ್ಲ. ಒಮ್ಮೆ ಅವರು ಶ್ರದ್ಧೆಯ ಮಹತ್ವವನ್ನು ಈ ರೀತಿ ಬಣ್ಣಿಸಿದರು:</p>
  <p>“ಈ ಇಡೀ ಜಗತ್ತಿನ ಇತಿಹಾಸವೆಂದರೆ ಆತ್ಮಶ್ರದ್ಧೆಯನ್ನು ಹೊಂದಿದ್ದ ಕೆಲವೇ ಮಂದಿಯ ಇತಿಹಾಸ. ಈ ಶ್ರದ್ಧೆ ನಮ್ಮೊಳಗಿನ ದೈವಿಕತೆಯನ್ನು ಪ್ರಕಟಿಸುತ್ತದೆ. ನೀವು ಏನನ್ನು ಬೇಕಾದರೂ ಸಾಧಿಸಬಲ್ಲಿರಿ. ನೀವು ನಿಮ್ಮೊಳಗಿನ ಅನಂತ ಶಕ್ತಿಯನ್ನು ವ್ಯಕ್ತಪಡಿಸಲು ಸಾಕಷ್ಟು ಪ್ರಯತ್ನ ಮಾಡದಿದ್ದಾಗ ಮಾತ್ರ ಸೋಲು ಕಾಣುವಿರಿ. ಯಾವಾಗ ಮನುಷ್ಯ ಆತ್ಮಶ್ರದ್ಧೆಯನ್ನು ಕಳೆದು ಕೊಳ್ಳುತ್ತಾನೋ ತಕ್ಷಣವೇ ಮೃತ್ಯು ಸಮೀಪಿಸುತ್ತದೆ.</p>
  <p>“ಮೊದಲು ನಿಮ್ಮ ಮೇಲೆ ನಿಮಗೆ ನಂಬಿಕೆಯಿರಲಿ, ಅನಂತರ ದೇವರ ಮೇಲೆ. ಕೈಬೆರಳೆಣಿಕೆ ಯಷ್ಟು ಜನ ಶಕ್ತಿಶಾಲಿಗಳು ಈ ಜಗತ್ತನ್ನೇ ಅಲುಗಾಡಿಸಬಲ್ಲರು. ನಮಗೆ ಭಾವಿಸುವ ಹೃದಯ ಬೇಕಾಗಿದೆ. ಆಲೋಚಿಸುವ ಮೆದುಳು ಬೇಕಾಗಿದೆ. ಕೆಲಸ ಮಾಡುವ ಕೈಗಳು, ಬಲಿಷ್ಠವಾದ ಕೈಗಳು ಬೇಕಾಗಿವೆ. ಬುದ್ಧ ತನ್ನನ್ನು ತಾನು ಪ್ರಾಣಿಗಳಿಗಾಗಿ ಸಮರ್ಪಿಸಿಕೊಂಡ. ನಿಮ್ಮನ್ನು ನೀವು ಮನುಷ್ಯರಿಗಾಗಿಯಾದರೂ ಸಮರ್ಪಿಸಿಕೊಳ್ಳಿ ; ಮತ್ತು ಅದಕ್ಕಾಗಿ ಕೆಲಸ ಮಾಡಲು ಯೋಗ್ಯವಾದ ಉಪಕರಣಗಳನ್ನಾಗಿಸಿಕೊಳ್ಳಿ. ಆದರೆ ನೆನಪಿಡಿ, ಕೆಲಸ ಮಾಡುವುದು ನೀವಲ್ಲ, ನಿಮ್ಮೊಳಗಿನ ದೇವರು. ಒಬ್ಬ ಮನುಷ್ಯನ ಒಳಗಡೆಯೇ ಸಮಸ್ತ ಬ್ರಹ್ಮಾಂಡವೂ ಅಡಗಿದೆ. ಒಂದು ಅಣುಕಣದ ಹಿಂದೆ ಸಮಸ್ತ ವಿಶ್ವದ ಶಕ್ತಿಯೂ ಅಡಗಿದೆ. ನಿಮ್ಮ ಹೃದಯಕ್ಕೂ ಬುದ್ಧಿಗೂ ಭಿನ್ನಾಭಿಪ್ರಾಯ ತಲೆದೋರಿದಾಗ ಹೃದಯದ ಮಾತನ್ನೇ ಕೇಳಿ.”</p>
</html>
