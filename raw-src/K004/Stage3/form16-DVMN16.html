<?xml version="1.0"?>
<html>
  <h1>31</h1>
  <h1>ಬಗೆಬಗೆಯ ಬೋಧನೆಗಳು</h1>
  <p class="noindent">ಪಸಾಡೆನದಲ್ಲಿ ಸ್ವಾಮೀಜಿಯವರ ಕಾರ್ಯವು ಆಗ ಪ್ರಸಿದ್ಧವಾದ ಹಾಗೂ ವೈಭವಪೂರ್ಣವಾದ ಹೋಟೆಲೊಂದರ ಸಭಾಂಗಣದಲ್ಲಿ ಒಂದು ಉಪನ್ಯಾಸದೊಂದಿಗೆ ಪ್ರಾರಂಭವಾಯಿತು. ಅಂದಿನ ವಿಷಯ ‘ಭಕ್ತಿಯೋಗ’. ಈ ಊರಿನಲ್ಲಿ ಅವರು ಅತಿ ಹೆಚ್ಚಿನ ಸಂಖ್ಯೆ ಹಾಗೂ ಅಪೂರ್ವವಾದ ಉಪನ್ಯಾಸಗಳನ್ನು ನೀಡಿದ್ದು ಶೇಕ್ಸ್ಪಿಯರ್ ಕ್ಲಬ್ ಎಂಬ ಮಹಿಳಾ ಸಂಘದಲ್ಲಿ. ಇಲ್ಲಿ ಅವರು ಜನವರಿ-ಫೆಬ್ರುವರಿ ತಿಂಗಳಲ್ಲಿ ಕಡೆಯಪಕ್ಷ ಹನ್ನೆರಡು ಉಪನ್ಯಾಸಗಳನ್ನು ನೀಡಿದರೆಂದು ತಿಳಿದುಬರುತ್ತದೆ. ಉಪನ್ಯಾಸದ ವಿಷಯಗಳಂತೂ ವೈವಿಧ್ಯಮಯವಾದವು. ಅವುಗಳಲ್ಲಿ ಕೆಲ ವೆಂದರೆ, ‘ಭಾರತದ ಸ್ತ್ರೀಯರು’, ‘ಪರ್ಶಿಯದ ಕಲೆ ’ (ಪುರಾತನ ಜಗತ್ತಿನಲ್ಲಿ ಪರ್ಶಿಯದ ಕಲೆ ಎಂಬುದು ಅತಿ ಶ್ರೇಷ್ಠಮಟ್ಟದ್ದು ಎಂದು ಪ್ರಸಿದ್ಧವಾಗಿತ್ತು. ಇದು ಭಾರತದ ತಾತ್ತ್ವಿಕ-ಆಧ್ಯಾ ತ್ಮಿಕ ಜ್ಞಾನಕ್ಕೆ ಹೋಲಿಕೆಯಿರುವಂಥದು), ‘ವಿಶ್ವಧರ್ಮವೊಂದರ ಆದರ್ಶ’, ‘ಯೋಗ ವಿಜ್ಞಾನ’, ‘ನನ್ನ ಜೀವನ ಮತ್ತು ಧ್ಯೇಯ ’, ‘ಆರ್ಯಜನಾಂಗ’, ‘ಬೌದ್ಧಕಾಲೀನ ಭಾರತ’ ಮತ್ತು ‘ಜಗತ್ತಿನ ಮಹಾ ಗುರುಗಳು’. ಇವುಗಳಲ್ಲದೆ ಜಡಭರತನ ಹಾಗೂ ಪ್ರಹ್ಲಾದನ ಕಥೆಗಳನ್ನೊಳಗೊಂಡಂತೆ ‘ಧಾರ್ಮಿಕ ಕಥೆಗಳು’ ಎಂಬ ವಿಷಯವಾಗಿ ಹಾಗೂ ‘ರಾಮಾಯಣ’ ಮತ್ತು ‘ಮಹಾಭಾರತ’ ಎಂಬ ವಿಷಯಗಳನ್ನೊಳಗೊಂಡು ಹಿಂದೂ ಪುರಾಣಗಳ ಕುರಿತಾಗಿ ಹಲವಾರು ಭಾಷಣಗಳನ್ನು ಮಾಡಿದರು. ಈ ಉಪನ್ಯಾಸಗಳ ಬಗ್ಗೆ ಪಸಾಡೆನದಲ್ಲಲ್ಲದೆ ಲಾಸ್ಎಂಜಲಿಸ್ ನಗರದಲ್ಲೂ ವೃತ್ತಪತ್ರಿಕೆಗಳ ಮೂಲಕ ಪ್ರಕಟಣೆಯನ್ನು ಕೊಟ್ಟಿದ್ದರಿಂದ ದೂರದ ಸ್ಥಳಗಳಿಂದಲೂ ಜನರು ಬಂದು ಭಾಗವಹಿಸಿದರು. ಜನವರಿಯ ಅಂತ್ಯಭಾಗದಲ್ಲಿ ಸ್ವಾಮೀಜಿಯವರು ಪ್ರತಿದಿನವೆಂಬಂತೆ ಉಪನ್ಯಾಸಗಳನ್ನು ನೀಡಿದ್ದರೂ ತಮ್ಮ ಕಾರ್ಯದ ಪರಿಮಾಣದ ಬಗ್ಗೆ ಅವರಿಗೇ ತೃಪ್ತಿಯಿರಲಿಲ್ಲ. ಕ್ರಿಸ್ಟೀನಳಿಗೆ ಬರೆದ ಪತ್ರವೊಂದರಲ್ಲಿ ಹೇಳುತ್ತಾರೆ, “ಸದ್ಯಕ್ಕಂತೂ ನಾನು ಸಾಕಷ್ಟು ಪರಿಶ್ರಮ ವಹಿಸಿ ಕೆಲಸ ಮಾಡುತ್ತಿಲ್ಲ. ಏಕೆಂದರೆ, ಮಾಡಲು ನನಗೆ ಕೈತುಂಬ ಕೆಲಸವೇ ಇಲ್ಲ. ಉಪನ್ಯಾಸಕ್ಕೆ, ಮೊದಲಿನ ನೂಕುನುಗ್ಗಲು ಈಗಿಲ್ಲ. ಕಾರಣ–ಜನಗಳಿಗೆ ಹಣ ತೆತ್ತು ಬರುವ ಮನಸ್ಸಿಲ್ಲ. ಆದ್ದರಿಂದ ನಾನು ಸ್ಯಾನ್ ಫ್ರಾನ್ಸಿಸ್ಕೋಗೆ ಹೋಗುವ ಬಗ್ಗೆ ಆಲೋಚಿಸುತ್ತಿದ್ದೇನೆ. ಅದೊಂದು ಹೊಸ ಕ್ಷೇತ್ರ. ನಾನು ಬಹಳ ಬಳಲಿದ್ದೇನೆ. ಕೆಲಸದ ಬಗ್ಗೆ ಹಿಂದಿನ ಉತ್ಸಾಹ ಈಗಿಲ್ಲ.” ಇಲ್ಲಿ ಸ್ವಾಮೀಜಿಯವರು ನಿವೃತ್ತ ಜೀವನದ ಮನಸ್ಥಿತಿಯಲ್ಲಿರುವಂತೆ ಕಂಡುಬರುತ್ತದೆ. ಆದರೆ ಈ ಸ್ಥಿತಿಯಲ್ಲೂ ಅವರಿಂದ ಹೊಮ್ಮುವುದು ಮಾತ್ರ ಶಕ್ತಿ-ಉತ್ಸಾಹದ ಮಾತುಗಳೇ. ಅದೇ ಪತ್ರದಲ್ಲಿ ಅವರು ಬರೆಯುತ್ತಾರೆ :</p>
  <p>“ನಾನು ಯಾವ ವಿಶ್ರಾಂತಿಯನ್ನೂ ಶಾಂತಿಯನ್ನೂ ಅರಸುತ್ತಿದ್ದೇನೆಯೋ ಅದು ನನಗೆಂದಿಗೂ ದೊರೆಯಲಾರದೆಂದು ನನಗನ್ನಿಸುತ್ತದೆ. ಆದರೆ ಜಗನ್ಮಾತೆ ನನ್ನ ಮೂಲಕ ಇತರರಿಗೆ ಒಳ್ಳೆಯ ದನ್ನೇ ಮಾಡುತ್ತಾಳೆ–ಕಡೇ ಪಕ್ಷ ನನ್ನ ಮಾತೃಭೂಮಿಯ ಮಟ್ಟಿಗಾದರೂ. ನಮ್ಮ ವಿಧಿಯನ್ನೇ ‘ತ್ಯಾಗ’ ಎಂದುಕೊಳ್ಳುವುದೇ ಸುಲಭವಾದುದು ! ನಾವು ಪ್ರತಿಯೊಬ್ಬರೂ ಅವರವರದೇ ಆದ ರೀತಿಯಲ್ಲಿ ಬಲಿಪಶುಗಳೇ. ಒಂದು ಮಹಾ ಯಜ್ಞ ನಡೆಯುತ್ತಿದೆ ; ಆದರೆ ಅದನ್ನು ಮಹಾ ತ್ಯಾಗವೆಂಬಂತಲ್ಲದೆ ಬೇರಾವ ದೃಷ್ಟಿಯಿಂದಲೂ ಅರ್ಥಮಾಡಿಕೊಳ್ಳಲಾಗದು. ಯಾರು ಸ್ವಇಚ್ಛೆ ಯಿಂದ ಇದರಲ್ಲಿ ಪಾಲ್ಗೊಳ್ಳುತ್ತಾರೋ ಅವರು ಬಹಳಷ್ಟು ಯಾತನೆಯಿಂದ ಪಾರಾಗುತ್ತಾರೆ. ಯಾರು ಅದನ್ನು ವಿರೋಧಿಸಲು ಪ್ರಯತ್ನಿಸುತ್ತಾರೋ ಅವರು ಬಲಾತ್ಕಾರವಾಗಿ ಕೆಳಕ್ಕೆ ತಳ್ಳ ಲ್ಪಟ್ಟು ಹೆಚ್ಚಿನ ಯಾತನೆಗೆ ಗುರಿಯಾಗುತ್ತಾರೆ. ನಾನಂತೂ ಸ್ವಇಚ್ಛೆಯಿಂದಲೇ ಬಲಿಯಾಗಲು ಸಿದ್ಧನಾಗಿದ್ದೇನೆ. ನಾನು ಕರ್ಮ ಮಾಡಲೆಂದೇ ಹುಟ್ಟಿದ್ದೇನೆ, ಮತ್ತು ಈ ದೇಹ ಬಿದ್ದುಹೋಗು ವವರೆಗೂ ದುಡಿಯುತ್ತಲೇ ಇರುತ್ತೇನೆ . . . ಕ್ರಿಸ್ಟೀನಾ, ಉತ್ಸಾಹ ತಂದುಕೊ. ಈ ಪ್ರಪಂಚದಲ್ಲಿ ನಿರಾಶೆಗಾಗಲಿ ದೌರ್ಬಲ್ಯಕ್ಕಾಗಲಿ ಸಮಯವಿಲ್ಲ. ಒಂದೋ ಶಕ್ತಿವಂತನಾಗಿರಬೇಕು, ಇಲ್ಲವೆ ಇಲ್ಲಿಂದ ಹೊರಟುಬಿಡಬೇಕು. ಇದೇ ನಿಯಮ.”</p>
  <p>ಸ್ವಾಮೀಜಿಯವರು ‘ತಮಗೆ ಹಿಂದಿನ ಉತ್ಸಾಹ ಈಗಿಲ್ಲ’ವೆಂದು ಹೇಳಿದರೂ ಅವರ ಭಾಷಣ ಗಳಲ್ಲಿ ಮಾತ್ರ ಅದರ ಕುರುಹು ಇರಲಿಲ್ಲ. ಅವು, ಅವರು ಹಿಂದೆ ಅಮೆರಿಕೆಗೆ ಬಂದಿದ್ದಾಗ ಮಾಡಿದ ಭಾಷಣಗಳಷ್ಟೇ ಶಕ್ತಿಯುತವೂ ರಸಪೂರ್ಣವೂ ಸ್ಫೂರ್ತಿದಾಯಕವೂ ಆಗಿದ್ದುವು. ಅವುಗಳ ಪೈಕಿ ಹಲವು ಶೀಘ್ರಲಿಪಿಯ ಮೂಲಕ ಕಾಗದಕ್ಕಿಳಿದು, ನಮಗಿಂದು ತಮ್ಮ ಮೂಲ- ಸುಲಲಿತ ಶೈಲಿಯಲ್ಲಿ ಲಭ್ಯವಿದೆ. ಅವುಗಳಲ್ಲಿ ಕೆಲವಂತೂ ತಮ್ಮ ವಿಷಯ-ವಿಚಾರಗಳ ದೃಷ್ಟಿ ಯಿಂದ ಅತ್ಯಂತ ವಿಶಿಷ್ಟವಾದವು. ಅವರು ಪಸಾಡೆನದಲ್ಲಿ ನೀಡಿದ ‘ಭಾರತದ ಸ್ತ್ರೀಯರು’, ‘ನನ್ನ ಜೀವನ ಮತ್ತು ಧ್ಯೇಯ’ ಮತ್ತು ‘ಜಗತ್ತಿನ ಮಹಾಗುರುಗಳು’ ಇವುಗಳಲ್ಲಿ ಮುಖ್ಯವಾದುವೆನ್ನ ಬಹುದು. ‘ಜಗತ್ತಿನ ಮಹಾಗುರುಗಳು’ ಎಂಬುದರ ಒಂದೆರಡು ಪಂಕ್ತಿಗಳನ್ನು ಇಲ್ಲಿ ಉದಾ ಹರಿಸಬಹುದು :</p>
  <p>“ಈ ಮಹಾಗುರುಗಳು ಭೂಮಿಯ ಮೇಲಿನ ಜೀವಂತ ದೇವರುಗಳೇ ಸರಿ. ಅವರನ್ನಲ್ಲದೆ ನಾವು ಇನ್ನಾರನ್ನು ಪೂಜಿಸಬೇಕು ? ನಾನು ನನ್ನ ದೇವರನ್ನು ಮನಸ್ಸಿನಲ್ಲೇ ಕಲ್ಪಿಸಿಕೊಳ್ಳಲು ಪ್ರಯತ್ನಿಸುತ್ತೇನೆ. ಆದರೆ ಆಗ ನನಗನ್ನಿಸುತ್ತದೆ, ಆ ನನ್ನ ಕಲ್ಪನೆ ಎಷ್ಟು ಕ್ಷುದ್ರವಾದದ್ದು ಎಂದು. ನನ್ನ ಕಲ್ಪನೆಯ ಆ ದೇವರನ್ನು ಪೂಜಿಸುವುದೊಂದು ಪಾಪವೇ ಸರಿ ! ಬಳಿಕ ನಾನು ಕಣ್ತೆರೆದು ಈ ಮಹಾಪುರುಷರ ನಿಜಜೀವನವನ್ನು ನೋಡುತ್ತೇನೆ ; ಅದು ನನ್ನ ಕಲ್ಪನೆಯ ಯಾವುದೇ ದೇವರಿಗಿಂತಲೂ ಉನ್ನತವಾಗಿದೆ ! ಏಕೆಂದರೆ, ಒಬ್ಬ ಮನುಷ್ಯ ಏನನ್ನಾದರೂ ಕದ್ದರೆ, ಅವನನ್ನು ಬೆನ್ನಟ್ಟಿ ಹಿಡಿದು ಸೆರೆಮನೆಗೆ ದೂಡುವ ನನ್ನಂಥವನೊಬ್ಬನ ದಯೆಯ ಕಲ್ಪನೆಯಾದರೂ ಎಂಥ ದಿರಬಹುದು ? ಅಥವಾ ಕ್ಷಮೆಯನ್ನು ಕುರಿತ ನನ್ನ ಅತ್ಯಂತ ಉದಾತ್ತ ಕಲ್ಪನೆಯಾದರೂ ಏನಿರ ಬಹುದು ? ಅದು ನನ್ನತನವನ್ನು ಮೀರಿದ್ದಂತೂ ಅಲ್ಲ ! ನಿಮ್ಮಲ್ಲಿ ಯಾರು ‘ನಿಮ್ಮತನ’ವನ್ನು ಮೀರಿ ಹೊರಜಿಗಿಯಬಲ್ಲಿರಿ ? ಯಾರು ನಿಮ್ಮ ಮನಸ್ಸನ್ನು ಅತಿಕ್ರಮಿಸಿ ನಿಲ್ಲಬಲ್ಲಿರಿ ? ಒಬ್ಬರೂ ಇಲ್ಲ ! ನೀವು ಇತರರಿಗೆ ಕೊಡಬಲ್ಲ ಪ್ರೇಮಕ್ಕಿಂತ ಹೆಚ್ಚಿನದಾದ ದೈವೀ ಪ್ರೇಮವನ್ನು ಊಹಿಸಿ ಕೊಳ್ಳಬಲ್ಲಿರಾ ? ನಾವು ಯಾವುದನ್ನು ಎಂದೂ ಅನುಭವಿಸಿಲ್ಲವೋ ಅದರ ಕಲ್ಪನೆಯನ್ನು ಎಂದಿಗೂ ಮಾಡಿಕೊಳ್ಳಲಾರೆವು. ಆದ್ದರಿಂದ ಭಗವಂತನ ಒಂದು ಕಲ್ಪನೆಯನ್ನು ಮಾಡಿಕೊಳ್ಳ ಬಯಸುವ ನಮ್ಮೆಲ್ಲ ಪ್ರಯತ್ನಗಳೂ ನಿಷ್ಫಲವಾಗುತ್ತವೆ.</p>
  <p>“ನಾವು ಈ ಮಹಾತ್ಮರಲ್ಲಿ ಕಾಣುವುದು ಗೊಡ್ಡು ಆದರ್ಶಗಳನ್ನಲ್ಲ, ಸರಳ ಸತ್ಯಗಳನ್ನು. ನಾವು ಊಹಿಸಲೂ ಸಾಧ್ಯವಿಲ್ಲದಂತಹ ಪ್ರೀತಿ, ದಯೆ, ಪರಿಶುದ್ಧತೆಗಳ ವಾಸ್ತವಿಕತೆಯನ್ನು ಇವರಲ್ಲಿ ಕಾಣಬಹುದಾಗಿದೆ. ಆದ್ದರಿಂದ ನಾವು ಈ ಮಹಾಪುರುಷರ ಪಾದಗಳಲ್ಲಿ ಶರಣಾಗಿ ಅವರನ್ನು ಭಗವಂತನೆಂದು ಆರಾಧಿಸಿದರೆ ಅದರಲ್ಲಿ ಆಶ್ಚರ್ಯವೇನು ? ಅಲ್ಲದೆ, ಇನ್ನಾರೇ ಆದರೂ ಹೀಗಲ್ಲದೆ ಮತ್ತೇನು ಮಾಡಲು ಸಾಧ್ಯ ? ಒಬ್ಬ ಮನುಷ್ಯ ಎಷ್ಟೇ ಮಾತನಾಡಬಹುದು ; ಆದರೆ ಅವನು ಅದನ್ನು ಬಿಟ್ಟು ಬೇರೇನು ಮಾಡುತ್ತಾನೆಂದು ನಾನು ನೋಡಬೇಕು. ಮಾತನಾಡುವುದೆಲ್ಲ ವಾಸ್ತವಿಕತೆಯಲ್ಲ. ಭಗವಂತ, ಅವನ ನಿರಾಕಾರ ಸ್ವರೂಪ, ಅದು-ಇದು ಎಂದೆಲ್ಲ ಮಾತನಾಡು ವುದು ಬಹಳ ಒಳ್ಳೆಯದೇ. ಆದರೆ ಈ ಮನುಷ್ಯ ದೇವರೇ ಎಲ್ಲ ರಾಷ್ಟ್ರಗಳ, ಎಲ್ಲ ಜನಾಂಗಗಳ ನಿಜವಾದ ದೇವರುಗಳು. ಈ ದೈವೀ ವ್ಯಕ್ತಿಗಳು ಹಿಂದೆಯೂ ಪೂಜಿಸಲ್ಪಟ್ಟಿದ್ದಾರೆ, ಮತ್ತು ಮನುಷ್ಯನು ಮನುಷ್ಯನಾಗಿರುವವರೆಗೂ ಹಾಗೆಯೇ ಪೂಜಿಸಲ್ಪಡುತ್ತಾರೆ. ಸತ್ಯದ ಮೇಲಿನ ನಮ್ಮ ಭರವಸೆ-ವಿಶ್ವಾಸ ಅಲ್ಲಿಯೇ ಕೇಂದ್ರೀಕೃತವಾಗಿದೆ. ಕೈಗೆಟುಕದ ತತ್ತ್ವಗಳಿಂದ ಏನು ತಾನೆ ಪ್ರಯೋಜನ ?</p>
  <p>“ನಾನು ನಿಮಗೆ ಹೇಳಬೇಕೆಂದಿರುವುದು ಇದನ್ನು–ಏನೆಂದರೆ, ನಾನು ಸ್ವತಃ ನನ್ನ ಜೀವನ ದಲ್ಲೇ ಅವರೆಲ್ಲರನ್ನೂ ಪೂಜಿಸಲು ಸಮರ್ಥನಾಗಿದ್ದೇನೆ ; ಮತ್ತು ಮುಂದೆ ಹುಟ್ಟಿಬರಲಿರು ವವರನ್ನೂ ಪೂಜಿಸಲು ಸಿದ್ಧನೆಂಬುದನ್ನು ಅರಿತಿದ್ದೇನೆ. ಒಬ್ಬ ತಾಯಿ, ತನ್ನ ಮಗ ಯಾವುದೇ ವೇಷದಲ್ಲಿ ಕಾಣಿಸಿಕೊಳ್ಳಲಿ, ಅವನನ್ನು ಗುರುತು ಹಿಡಿಯುತ್ತಾಳೆ. ಹಾಗೇನಾದರೂ ಅವಳು ಗುರುತು ಹಿಡಿಯದಿದ್ದಲ್ಲಿ ಅವಳು ಅವನ ತಾಯಿಯಲ್ಲವೆಂಬುದು ನಿಶ್ಚಯ. ಮತ್ತು ನಿಮ್ಮಲ್ಲಿ ಯಾರು ಸತ್ಯವನ್ನೂ ಭಗವಂತನನ್ನೂ ದಿವ್ಯತೆಯನ್ನೂ ಯಾರೋ ಒಬ್ಬ ವ್ಯಕ್ತಿಯಲ್ಲಿ ಹೊರತು ಬೇರಾರಲ್ಲೂ ಕಾಣಲು ಸಾಧ್ಯವಿಲ್ಲವೆಂದು ತಿಳಿದಿರುವಿರೋ ಅಂಥವರ ಬಗ್ಗೆ ನನ್ನ ತೀರ್ಮಾನ ಇದು–ನಿಮ್ಮಿಂದ ಯಾರೊಬ್ಬರಲ್ಲೂ ದಿವ್ಯತೆಯನ್ನು ಕಾಣಲು ಸಾಧ್ಯವಿಲ್ಲ ಎಂದು. ನೀವು ಕೇವಲ ಕೆಲವು ಮಾತುಗಳನ್ನು ನುಂಗಿಕೊಂಡು, ರಾಜಕೀಯ ಪಕ್ಷಗಳವರಂತೆ ನಿಮ್ಮನ್ನು ನೀವು ಯಾವುದೋ ಮತಸ್ಥರು ಎಂದು ನಂಬಿಕೊಂಡಿದ್ದೀರಿ–ಅದು ಕೇವಲ ಒಬ್ಬನ ಅಭಿಪ್ರಾಯದ ಪ್ರಶ್ನೆಯೋ ಎಂಬಂತೆ. ಆದರೆ ಧರ್ಮವೆಂದರೆ ಅದಲ್ಲವೇ ಅಲ್ಲ . . .</p>
  <p>“ಈ ಭೂಮಿಯಲ್ಲಿ ಇನ್ನೂ ಇತರ ಹೆಚ್ಚು ಮಹಾತ್ಮೆಯುಳ್ಳ ವ್ಯಕ್ತಿಗಳು ಉದಿಸಲಿದ್ದಾರೆಯೆ? ಹೌದು, ಖಂಡಿತವಾಗಿಯೂ ಅಂಥವರು ಉದಿಸಲಿದ್ದಾರೆ, ಆದರೆ ಅದನ್ನೇ ನಿರೀಕ್ಷಿಸುತ್ತ ಕುಳಿತಿರ ಬೇಡಿ. ನಿಜ ಹೇಳಬೇಕೆಂದರೆ, ನಾನು ನಿಮ್ಮಲ್ಲೇ ಪ್ರತಿಯೊಬ್ಬರೂ, ಎಲ್ಲ ಪೂರ್ವ ಸಿದ್ಧಾಂತ ಗಳೂ ಸೇರಿ ಮಾಡಲ್ಪಟ್ಟ ಈ ಹೊಸ ಹಾಗೂ ನಿಜ ತತ್ತ್ವಗಳನ್ನು ಬೋಧಿಸುವ ಪ್ರವಾದಿ ಗಳಾಗಬೇಕೆಂದು ಬಯಸುತ್ತೇನೆ. ಹಿಂದಿನ ಎಲ್ಲ ಸಂದೇಶಗಳನ್ನೂ ತೆಗೆದುಕೊಳ್ಳಿ, ಅವುಗಳಿಗೆ ನಿಮ್ಮದೇ ಆದ ಸಾಕ್ಷಾತ್ಕಾರಗಳ ಅನುಭವಗಳನ್ನು ಸೇರಿಸಿ, ಮತ್ತು ಇತರರ ಪಾಲಿಗೆ ನೀವೇ ಪ್ರವಾದಿಗಳಾಗಿ. ಈ ಜಗತ್ತಿನಲ್ಲಿ ಉದಿಸಿದ ಗುರುಗಳಲ್ಲಿ ಪ್ರತಿಯೊಬ್ಬರೂ ಮಹಾತ್ಮರೇ ಸರಿ. ಅವರೆಲ್ಲರೂ ನಮಗಾಗಿ ಏನಾದರೊಂದನ್ನು ಉಳಿಸಿ ಹೋಗಿದ್ದಾರೆ ; ಅವರೇ ನಮ್ಮ ಪಾಲಿಗೆ ದೇವರಾಗಿದ್ದಾರೆ. ನಾವು ಅವರಿಗೆ ಶಿರಬಾಗಿ ನಮಿಸೋಣ. ನಾವು ಅವರ ಕಿಂಕರರು. ಜೊತೆಗೆ ನಾವು ನಮಗೂ ನಮಸ್ಕರಿಸಿಕೊಳ್ಳೋಣ ! ಏಕೆಂದರೆ ಅವರನ್ನು ಪ್ರವಾದಿಗಳು, ಭಗವಂತನ ಪುತ್ರರು ಎನ್ನುವುದಾದರೆ ನಾವೂ ಅದೇ ಆಗಿದ್ದೇವೆ ! ಅವರು ತಮ್ಮದೇ ಆದ ರೀತಿಯಲ್ಲಿ ಪರಿಪೂರ್ಣತೆಯನ್ನು ಸಾಧಿಸಿದರು ; ನಾವೀಗ ನಮ್ಮ ರೀತಿಯಲ್ಲಿ ಅದನ್ನು ಸಾಧಿಸಲಿದ್ದೇವೆ. ಈ ಕ್ಷಣದಲ್ಲಿಯೇ ನಾವು ದೃಢ ನಿರ್ಧಾರವನ್ನು ಕೈಗೊಳ್ಳೋಣ : ‘ನಾನೊಬ್ಬ ಪ್ರವಾದಿಯಾಗುತ್ತೇನೆ, ನಾನು ದಿವ್ಯಜ್ಯೋತಿಯ ದೂತನಾಗುತ್ತೇನೆ. ನಾನು ಭಗವಂತನ ಪುತ್ರನಾಗುತ್ತೇನೆ, ಅಲ್ಲ, ನಾನು ಭಗವಂತನೇ ಆಗುತ್ತೇನೆ !’ ಎಂದು.”</p>
  <p>ಪಸಾಡೆನದಲ್ಲಿ ಸ್ವಾಮೀಜಿಯವರು ಸಾರ್ವಜನಿಕ ಭಾಷಣಗಳನ್ನು ನೀಡಿದ್ದಲ್ಲದೆ, ಆಸಕ್ತ ವಿದ್ಯಾರ್ಥಿಗಳಿಗಾಗಿ ಹಲವಾರು ಹೊರಾಂಗಣ ತರಗತಿಗಳನ್ನು ನಡೆಸಿದರು. ಸಾಧಾರಣವಾಗಿ ಇವು ನಡೆದದ್ದು ಮೀಡ್ ಸೋದರಿಯರ ಮನೆಯ ಬಳಿಯಿದ್ದ ಗುಡ್ಡದ ಮೇಲೆ. ಅದೃಷ್ಟವಶಾತ್ ಆ ದಿನಗಳ ಹವೆ ಬೆಚ್ಚಗಿದ್ದು ಅವರಿಗೆ ತುಂಬ ಅನುಕೂಲಕರವಾಗಿತ್ತು. ತಮ್ಮ ನಿರಂತರ ಕಾರ್ಯಗಳ ನಡುವೆಯೂ ಅವರು ಓದುತ್ತಲೋ ಬರೆಯುತ್ತಲೋ ತೋಟದಲ್ಲಿ ಅಡ್ಡಾಡುತ್ತಲೋ ನಿರಾಳವಾ ಗಿದ್ದುಬಿಟ್ಟರು. ನಿವೇದಿತೆಯ ಉಪಯೋಗಕ್ಕಾಗಿ ಕೆಲವೊಮ್ಮೆ ಹಿಂದೂ ಪುರಾಣಗಳ ಕಥೆಗಳನ್ನು ಬರೆಯುತ್ತ ಕುಳಿತಿರುತ್ತಿದ್ದರು. ಈ ದಿನಗಳಲ್ಲೇ ಅವರು, <span class="en">“Who knows How Mother Plays?” “</span>ತಾಯಿ ಲೀಲೆಯಾಡುವ ಪರಿಯನ್ನು ಬಲ್ಲವರಾರು ?” ಎಂಬ ಪ್ರಸಿದ್ಧ ಕವನವನ್ನು ರಚಿಸಿದರು. ಕೆಲವೊಮ್ಮೆ ತಮ್ಮ ಶಿಷ್ಯರೊಂದಿಗೆ ಸುದೀರ್ಘ ಸಂಭಾಷಣೆಯಲ್ಲಿ ತೊಡಗು ತ್ತಿದ್ದರು. ಆಗಾಗ ಅವರುಗಳೊಂದಿಗೆ ಸಣ್ಣಪುಟ್ಟ ಪ್ರವಾಸಗಳಿಗೂ ಹೋಗಿಬರುತ್ತಿದ್ದರು.</p>
  <p>ದಕ್ಷಿಣ ಕ್ಯಾಲಿಫೋರ್ನಿಯದ ಜನರು ಸ್ವಭಾವತಃ ಪ್ರವಾಸಪ್ರಿಯರು. ಸ್ವಾಮೀಜಿಯವರ ಆತಿಥೇಯರೂ ಇದಕ್ಕೆ ಅಪವಾದವಾಗಿರಲಿಲ್ಲ. ಆದ್ದರಿಂದ ಅವರು ತಮ್ಮೊಡನೆ ಪ್ರವಾಸದಲ್ಲಿ ಭಾಗವಹಿಸುವಂತೆ ಸ್ವಾಮೀಜಿಯವರ ಮನವೊಲಿಸುವ ಪ್ರಯತ್ನ ಮಾಡಿದರು. ಆದರೆ ಸ್ವಾಮೀಜಿ ಯವರಿಗೆ ಈ ಪ್ರವಾಸಗಳೆಲ್ಲ ಅಷ್ಟೇನೂ ಪ್ರಿಯವಾದುವಲ್ಲ. ಶ್ರೀಮತಿ ಹ್ಯಾನ್ಸ್ಬ್ರೋ ಒಂದು ಕುತೂಹಲಕರ ಘಟನೆಯನ್ನು ತಿಳಿಸುತ್ತಾಳೆ : ಒಮ್ಮೆ ಅವರೆಲ್ಲ ಒಂದು ಗುಡ್ಡದ ಮೇಲೆ ನಿಂತಿ ದ್ದಾಗ ಆಕೆಯ ಸೋದರಿ ಹೆಲೆನ್, ವಿವಿಧ ದೃಶ್ಯಗಳತ್ತ ಸ್ವಾಮೀಜಿಯವರ ಗಮನ ಸೆಳೆಯು ತ್ತಿದ್ದಳು. ಆಗ ಅವರೆನ್ನುತ್ತಾರೆ, “ಸೋದರಿ ಹೆಲೆನ್, ನನಗೆ ಈ ದೃಶ್ಯಗಳನ್ನೆಲ್ಲ ತೋರಿಸಬೇಡ. ನಾನು ಹಿಮಾಲಯವನ್ನೇ ನೋಡಿದವನು ! ಅಲ್ಲದೆ ಪ್ರಕೃತಿಸೌಂದರ್ಯವನ್ನು ವೀಕ್ಷಿಸಲು ನಾನು ನಾಲ್ಕು ಹೆಜ್ಜೆಯನ್ನು ಇಡಲಾರೆ. ಆದರೆ ಒಬ್ಬ ಶ್ರೇಷ್ಠ ಮಾನವನನ್ನು ನೋಡಲು ಸಾವಿರ ಮೈಲಿ ಬೇಕಾದರೂ ನಡೆದೇನು !”</p>
  <p>ಆದರೂ ತಮ್ಮ ವಿಶ್ವಾಸಿಗರ ಒತ್ತಾಯಕ್ಕೆ ಮಣಿದು ಸ್ವಾಮೀಜಿ ಕೆಲವು ಪ್ರವಾಸಗಳಿಗೆ ಹೋಗಿ ಬರಬೇಕಾಯಿತು. ಜನವರಿಯಲ್ಲಿ ಒಮ್ಮೆ ಅವರು ಪಸಾಡೆನದ ಬಳಿಯ ಉನ್ನತ ಗಿರಿಶೃಂಗವಾದ ಮೌಂಟ್ ಲೋವ್ಗೆ ಪ್ರವಾಸ ಹೋದರು. ಅಂದು ಅವರ ಜೊತೆಯಲ್ಲಿದ್ದವರೆಂದರೆ ಬಾಮ್ ಗಾಟ್R ದಂಪತಿಗಳು, ಮಿಸ್ ಮೆಕ್ಲಾಡ್ ಮತ್ತು ಶ್ರೀಮತಿ ಲೆಗೆಟ್. ಪ್ರಯಾಣದ ದಾರಿ ಯಲ್ಲಿ ಅವರು ರಾತ್ರಿಯನ್ನು ಹೋಟೆಲೊಂದರಲ್ಲಿ ಕಳೆದರು. ಮರುದಿನ ಪ್ರಯಾಣವನ್ನು ಮುಂದುವರಿಸಿ ಸುಂದರ ದೃಶ್ಯಗಳಿಂದ ಕೂಡಿದ ರೈಲುಮಾರ್ಗದಲ್ಲಿ ಪ್ರಯಾಣ ಮಾಡಿ ಬಳಿಕ ಟ್ರಾಲಿಯಲ್ಲಿ ಬೆಟ್ಟದ ತುದಿಯನ್ನು ತಲುಪಿದರು. ಅಂದು ರಾತ್ರಿ ಅಲ್ಲಿನ ವೀಕ್ಷಣಾಲಯಕ್ಕೆ ಭೇಟಿಯಿತ್ತು ದೂರದರ್ಶಕದ ಮೂಲಕ ನಕ್ಷತ್ರಗಳನ್ನು ಕಂಡು ಆನಂದಿಸಿ, ಮರುದಿನ ಬೆಳಿಗ್ಗೆ ಹಿಂದಿರುಗಿದರು.</p>
  <p>ಮೀಡ್ ಕುಟುಂಬವರ್ಗದಲ್ಲಿದ್ದ ಒಟ್ಟು ಏಳು ಮಂದಿ ಸದಸ್ಯರಲ್ಲಿ ಇಬ್ಬರು ಕಿರಿಯರು– ಶ್ರೀಮತಿ ವೈಕಾಫ್ಳ ಹದಿನೇಳು ವರ್ಷದ ಮಗ ರಾಲ್ಫ್ ಹಾಗೂ ಶ್ರೀಮತಿ ಹ್ಯಾನ್ಸ್ಬ್ರೋಳ ನಾಲ್ಕು ವರ್ಷದ ಮಗಳು ಡೊರೋತಿ. ಇವರಿಬ್ಬರೂ ಸ್ವಾಮೀಜಿಯವರ ಆತ್ಮೀಯ ಗೆಳೆಯರಾಗಿ ಬಿಟ್ಟರು. ಬೆಳಗಿನ ತರಗತಿಗಳು ಇಲ್ಲದಿದ್ದ ದಿನಗಳಂದು ಸ್ವಾಮೀಜಿಯವರು ಡೊರೋತಿ, ರಾಲ್ಫ್ ಹಾಗೂ ಅವರ ಸ್ನೇಹಿತರೊಂದಿಗೆ ತೋಟದಲ್ಲಿ ಆಟವಾಡುತ್ತಿದ್ದರು. ಅವರು ಬಾಲ ಸಹಜವಾದ ರೀತಿಯಲ್ಲಿ ಮುಗ್ಧ ಮಕ್ಕಳಂತೆಯೇ ಸಂತೋಷ ಪಡುವುದಲ್ಲದೆ, ಮಕ್ಕಳ ವಿಧಾನಗಳನ್ನೂ ಭಾವನೆಗಳನ್ನೂ ಗಮನಿಸುತ್ತ ಆನಂದಿಸುತ್ತಿದ್ದರು. ಮಕ್ಕಳ ವಿದ್ಯಾಭ್ಯಾಸದ ಬಗ್ಗೆ ಅವರು ವಿಶೇಷ ಆಸಕ್ತಿ ವಹಿಸುತ್ತಿದ್ದರು. ಮಕ್ಕಳಿಗೆ ಶಿಕ್ಷೆ ವಿಧಿಸುವುದನ್ನು, ಯಾವುದೇ ರೀತಿಯಲ್ಲಿ ಹೆದರಿಕೆ ಹುಟ್ಟಿಸುವುದನ್ನು ಅವರು ವಿರೋಧಿಸುತ್ತಿದ್ದರು. ಕೆಲವೊಮ್ಮೆ ಅವರು ಮಕ್ಕಳೊಂದಿಗೆ ತೋಟದ ಷೆಡ್ಡಿನಲ್ಲಿ ಕುಳಿತು ಮಕ್ಕಳ ಚಿತ್ರಪುಸ್ತಕಗಳನ್ನು ನೋಡುತ್ತಿದ್ದರು. <span class="en">Alice in Wonderland</span> ಮತ್ತು <span class="en">Alice Through the Looking Glass</span> ಎಂಬ ಮಕ್ಕಳ ಪುಸ್ತಕಗಳು ಅವರಿಗೆ ತುಂಬ ಪ್ರಿಯ ವಾದುವು.</p>
  <p>ರಾಲ್ಫ್ನಿಗೆ ಸ್ವಾಮೀಜಿಯವರ ಮೇಲೆ ವಿಶೇಷ ಪ್ರೀತಿ. ಯಾವ ರೀತಿಯಲ್ಲಾದರೂ ತಾನು ಅವರಿಗೆ ನೆರವಾಗಬೇಕು ಎಂದು ಪ್ರಯತ್ನಿಸುತ್ತಿದ್ದ. ಸ್ವಾಮೀಜಿ ಅವನನ್ನು ಎಷ್ಟೋ ಸಲ ಆತ್ಮೀಯವಾಗಿ ಮಾತನಾಡಿಸುತ್ತಿದ್ದರು. ಒಮ್ಮೆ ಅವರು ಅವನನ್ನು ಕೇಳಿದರು, “ಏನು ರಾಲ್ಫ್, ನೀನು ನಿನ್ನ ಕಣ್ಣುಗಳನ್ನೇ ಕಾಣಬಲ್ಲೆಯಾ ?” ರಾಲ್ಫ್ ಹೇಳಿದ, “ಇಲ್ಲ ಸ್ವಾಮೀಜಿ ; ಆದರೆ ಕನ್ನಡಿಯಲ್ಲಿ ಬೇಕಾದರೆ ನೋಡಿಕೊಳ್ಳಬಹುದು.” ಆಗ ಸ್ವಾಮೀಜಿ ನುಡಿದರು, “ಹಾಗೆಯೇ ಭಗವಂತನೂ ಕೂಡ. ಅವನು ನಿನ್ನ ಕಣ್ಣುಗಳಷ್ಟೇ ಸಮೀಪದಲ್ಲಿದ್ದಾನೆ. ನೀನು ಅವನನ್ನು ಕಾಣಲಾರೆಯಾದರೂ ಅವನು ನಿನ್ನವನೇ.”</p>
  <p>ಅವರ ಜೊತೆಯಲ್ಲಿದ್ದವರಾರಿಗೂ ‘ಇವರೊಬ್ಬರು ದೊಡ್ಡಮನುಷ್ಯರು’ ಎಂಬ ಭಾವನೆಯೇ ಉಂಟಾಗದಂತಿತ್ತು ಸ್ವಾಮೀಜಿಯವರ ನಡವಳಿಕೆ. ಮೀಡ್ ಕುಟುಂಬ ವರ್ಗದ ಹಿರಿಯರೆಲ್ಲರೂ ಅವರೊಂದಿಗೆ ಸಲಿಗೆಯಿಂದಲೇ ಇದ್ದರಾದರೂ ‘ಸ್ವತಃ ಕ್ರಿಸ್ತಭಗವಂತನೇ ನಮ್ಮ ನಡುವೆ ಇದ್ದಾನೆ’ ಎಂಬ ಭಾವನೆ ಅವರಲ್ಲಿ ಅಪ್ರಯತ್ನವಾಗಿ ಉಂಟಾಗುತ್ತಿತ್ತು. ಸ್ವಾಮೀಜಿಯವರ ಮಹಾ ಸಾನ್ನಿಧ್ಯವೂ ಅವರ ಮಾತುಗಳೂ ಅವರ ಸುತ್ತ ಒಂದು ಆಧ್ಯಾತ್ಮಿಕ ವಾತಾವರಣವನ್ನು ತಾವೇತಾವಾಗಿ ನಿರ್ಮಿಸುತ್ತಿದ್ದುವು. ಅವರ ಸಾಗರೋಪಮವಾದ ಅನುಕಂಪೆಯ ಬಳಿಗೆ ಬಂದ ವರ ದುಃಖಸಂಕಟಗಳನ್ನು ತನ್ನೊಡಲೊಳಗೆ ಸ್ವೀಕರಿಸಿ ಮರೆಯಾಗಿಸುತ್ತಿತ್ತು.</p>
  <p>ಸ್ವಾಮೀಜಿಯವರು ಪಸಾಡೆನದಿಂದ ಹೊರಡುವ ಮೊದಲು ಒಂದು ದಿನ ಮೀಡ್ ಸೋದರಿ ಯರಿಗೆ ಹೇಳಿದರು, “ಯಾವಾಗಲೂ ಹೋಗುವಾಗ ನನ್ನ ನೆನಪಿಗಾಗಿ ಒಂದು ವಸ್ತುವನ್ನು ಬಿಟ್ಟು ಹೋಗುವುದು ನನ್ನ ಕ್ರಮ. ನಾನು ಸ್ಯಾನ್ ಫ್ರಾನ್ಸಿಸ್ಕೋಗೆ ಹೋಗುವಾಗ ಈ ನನ್ನ ಚುಟ್ಟಾ ಕೊಳವೆಯನ್ನು ಇಲ್ಲಿಯೇ ಬಿಟ್ಟು ಹೋಗುತ್ತೇನೆ” ಎಂದು. ಅದರಂತೆಯೇ ಅವರು ಅದನ್ನು ಅಲ್ಲಿಯೇ ಬಿಟ್ಟುಹೋದರು. ಅದನ್ನು ಮನೆಯವರೆಲ್ಲ ವಿಶೇಷ ಪ್ರೀತಿಯಿಂದ ಒಂದು ಅಲಂ ಕಾರದ ವಸ್ತುವಿನಂತೆ ಇಟ್ಟಿದ್ದರು. ಮುಂದೆ ಎಷ್ಟೋ ವರ್ಷಗಳ ಬಳಿಕ ಶ್ರೀಮತಿ ವೈಕಾಫ್ ಒಮ್ಮೆ ಅದನ್ನು ಅಕಾರಣವಾಗಿ ಕೈಗೆತ್ತಿಕೊಂಡಳು. ಬಹಳ ಕಾಲದಿಂದ ಆಕೆ ಯಾವುದೋ ನರಮಂಡಲದ ತೊಂದರೆಯಿಂದ ನರಳುತ್ತಿದ್ದಳು. ಅಲ್ಲದೆ ಹಲವಾರು ವೈಯಕ್ತಿಕ ಸಮಸ್ಯೆಗಳೂ ಅವಳನ್ನು ಮುತ್ತಿಕೊಂಡಿದ್ದುವು. ಕೆಲವು ದಿನಗಳಿಂದಂತೂ ಆ ತೊಂದರೆಗಳೆಲ್ಲ ವಿಪರೀತ ಹೆಚ್ಚಾಗಿ ಆಕೆ ಅತ್ಯಂತ ಅಸಹಾಯಕ ಸ್ಥಿತಿಯನ್ನು ಮುಟ್ಟಿದ್ದಳು. ಈಗ ಅವಳು ಕೊಳವೆಯನ್ನು ಕೈಗೆತ್ತಿಕೊಂಡ ತಕ್ಷಣ ಅವಳಿಗೆ ಸ್ವಾಮೀಜಿಯವರ ದನಿ ಕೇಳಿಸಿತು, <span class="en">“Madam, is it so hard !” “</span> ಮೇಡಮ್, ಅದು ನಿಜಕ್ಕೂ ಅಷ್ಟು ಕಷ್ಟವಾಗಿದೆಯೇ !” ಇದನ್ನು ಕೇಳಿ ಚಕಿತಳಾದ ಆಕೆ ತನಗರಿವಿಲ್ಲದಂತೆಯೇ ಆ ಕೊಳವೆಯನ್ನು ತನ್ನ ಹಣೆಗೆ ಒತ್ತಿಕೊಂಡಳು. ಮರುಕ್ಷಣಕ್ಕೆ ಅವಳ ಎಲ್ಲ ತೊಂದರೆಗಳೂ ಮಾಯವಾದುವು ! ಅವಳಲ್ಲಿ ಒಂದು ಬಗೆಯ ಅಪೂರ್ವ ಶಾಂತಿ ಸಮಾಧಾನ ನೆಲಸಿತು ! ಈ ವಿಷಯವನ್ನು ತಿಳಿದ ಆಕೆಯ ಕುಟುಂಬದವರೆಲ್ಲ ಆ ಕೊಳವೆಯು ಅವಳಿಗೇ ಸೇರಬೇಕಾದ್ದು ಎಂದು ನಿರ್ಧರಿಸಿ ಅವಳಿಗೆ ಅದನ್ನು ಕೊಟ್ಟುಬಿಟ್ಟರು. ಈಗ ಅದು ದಕ್ಷಿಣ ಕ್ಯಾಲಿಫೋರ್ನಿಯದ ವೇದಾಂತ ಸೊಸೈಟಿಯ ಅಧೀನದಲ್ಲಿದೆ.</p>
  <p>ಸ್ವಾಮೀಜಿಯವರಿಗೆ ಈ ಮೂವರು ಮೀಡ್ ಸೋದರಿಯರೂ ಅವರ ಒಬ್ಬ ಸೋದರನೂ ತಮ್ಮಿಂದಾದ ಎಲ್ಲ ಸೇವೆಗಳನ್ನು ಸಲ್ಲಿಸಿದರು. ಅದರಲ್ಲೂ ಶ್ರೀಮತಿ ಹ್ಯಾನ್ಸ್ಬ್ರೋ ತರಗತಿ ಗಳನ್ನು ಸೇರಿಸುವಲ್ಲಿ ಹಾಗೂ ಸ್ವಾಮೀಜಿಯವರಿಗೆ ಬೇಕಾಗುವಂತಹ ಇನ್ನಾವುದೇ ಅನುಕೂಲತೆ ಗಳನ್ನು ಒದಗಿಸುವಲ್ಲಿ ವಿಶೇಷ ಪರಿಶ್ರಮ ವಹಿಸಿದಳು.</p>
  <p>ಈ ಅವಧಿಯಲ್ಲಿ ತಮ್ಮ ಉಪನ್ಯಾಸಗಳಲ್ಲೂ ತರಗತಿಗಳಲ್ಲೂ ಸ್ವಾಮೀಜಿಯವರು ಅನು ಷ್ಠಾನ ವೇದಾಂತ ಹಾಗೂ ಯೋಗದ ವಿಚಾರಗಳಿಗೆ ವಿಶೇಷ ಪ್ರಾಧಾನ್ಯ ನೀಡುತ್ತಿದ್ದರು. ಪ್ರತಿಯೊಬ್ಬ ಸ್ತ್ರೀಪುರುಷರಿಗೂ ತಮ್ಮ ಮನಸ್ಸಿನ ಮೇಲೆ ಸಂಪೂರ್ಣ ಹತೋಟಿಯನ್ನು ಹೊಂದುವ, ತನ್ಮೂಲಕ ಮುಕ್ತರಾಗುವ ಮಾರ್ಗವನ್ನು ತೋರಿಸಿಕೊಡಬೇಕು ಎನ್ನುವುದು ಸ್ವಾಮೀಜಿಯವರ ಅಂತರಂಗದ ಅಭಿಲಾಷೆಯಾಗಿತ್ತು. “ನಿಮ್ಮ ಮೇಲೆ ನೀವು ಹಿಡಿತವನ್ನು ಸಾಧಿಸಿಕೊಳ್ಳಿ” ಎನ್ನುವುದು ಅವರು ಮತ್ತೆ ಮತ್ತೆ ನೀಡುತ್ತಿದ್ದ ಸಂದೇಶವಾಗಿತ್ತು. ಏಕೆಂದರೆ ಅವರು ಬೋಧಿಸಲು ಬಯಸಿದ್ದು ‘ಪುರುಷ ನಿರ್ಮಾಣಕಾರಿ’ಯಾದ ಧರ್ಮವನ್ನು. ಆದ್ದರಿಂದ ಅವರು ತಮ್ಮ ಶ್ರೋತೃಗಳನ್ನು ಶಿಶುಗಳಂತೆ ನೋಡುತ್ತಿರಲಿಲ್ಲ ; ಎಂದರೆ ಮಕ್ಕಳೊಡನೆ ಮಾತನಾಡುವಂತೆ ಮೃದುವಾದ ಮುಗ್ಧ ನುಡಿಗಳನ್ನೇ ಯಾವಾಗಲೂ ಬಳಸುತ್ತಿರಲಿಲ್ಲ. ಕೆಲ ವೊಮ್ಮೆ ಅಪ್ರಿಯವಾದ ಕಹಿ ಸತ್ಯವನ್ನು ಹೇಳುವುದರಿಂದ ಕೇಳುಗರಿಗೆ ಒಳಿತಾಗುತ್ತದೆ ಎಂದೆನ್ನಿಸಿ ದಾಗ, ತಮ್ಮ ಆ ಬಗೆಯ ಎದೆಗಾರಿಕೆಯ ಮಾತುಗಳಿಂದ ಕೇಳುಗರ ಮೇಲೆ ಎಂತಹ ಪರಿಣಾಮವುಂಟಾಗಬಹುದೆಂಬುದನ್ನೂ ಲೆಕ್ಕಿಸದೆ, ಆ ಸತ್ಯಗಳನ್ನು ಹೇಳಿಯೇ ಬಿಡುತ್ತಿದ್ದರು. ಬಹಳ ಹಿಂದೆಯೇ–ಅವರಿನ್ನೂ ನರೇಂದ್ರನಾಗಿದ್ದಾಗಲೇ–ಶ್ರೀರಾಮಕೃಷ್ಣರು ಅವರನ್ನು ಒರೆ ಯಿಂದ ತೆಗೆದ ಖಡ್ಗ ಎಂದು ಬಣ್ಣಿಸಿದ್ದರು. ಸ್ವಾಮೀಜಿ ತಮ್ಮನ್ನು ಎಂದೆಂದೂ ಒರೆಯೊಳಗೆ ಇರಿಸಿಕೊಂಡವರೇ ಅಲ್ಲ. ಪಸಾಡೆನದ ತಮ್ಮ ಉಪನ್ಯಾಸಗಳಲ್ಲಿ ಅವರು, ಸರಿಯಾದ ತಿಳಿವಳಿಕೆ ಯಿಲ್ಲದೆ ಭಾರತದ ಸನಾತನ ನಿತ್ಯನೂತನ ಸಂಪ್ರದಾಯಗಳನ್ನೂ ಆಚಾರ-ಪದ್ಧತಿಗಳನ್ನೂ ಅನ್ಯಾಯವಾಗಿ ಟೀಕಿಸುತ್ತಿದ್ದವರಿಗೆ ಮಾತಿನ ಚಾಟಿಯೇಟುಗಳನ್ನು ಮುಟ್ಟಿಸಿದರು. ಪಾಶ್ಚಾತ್ಯರ ಆತ್ಮಘಾತಕವಾದ ಪೊಳ್ಳು ದುರಹಂಕಾರಕ್ಕಾಗಿ ಅವರನ್ನು ಕಟುವಾಗಿ ಟೀಕಿಸಿದರು. ತಮಗೆ ಸರಿ ಯೆಂದು ತೋರಿದ್ದನ್ನು ಯಾವ ಮುಚ್ಚುಮರೆಯೂ ಇಲ್ಲದೆ ನಿರ್ದಾಕ್ಷಿಣ್ಯವಾಗಿ ಹೇಳಿಬಿಟ್ಟರು. ಒಂದು ಸಂಜೆ ಉಪನ್ಯಾಸದ ಕಾರ್ಯಕ್ರಮವಾದ ಮೇಲೆ ಮನೆಗೆ ಹಿಂದಿರುಗುವಾಗ ಅವರು ಶ್ರೀಮತಿ ಹ್ಯಾನ್ಸ್ಬ್ರೋಳನ್ನು ಕೇಳಿದರು, “ಹೇಗಿತ್ತು ಉಪನ್ಯಾಸ ?” ಆಕೆಯೆಂದಳು, “ಸ್ವಾಮೀಜಿ, ನಾನೇನೋ ಚೆನ್ನಾಗಿ ಆನಂದಿಸಿದೆ. ಆದರೆ ಕೆಲವು ಸಲ ನಿಮ್ಮ ಮಾತುಗಳಿಂದ ನೀವು ಶ್ರೋತೃ ಗಳನ್ನು ಎದುರುಹಾಕಿಕೊಳ್ಳುತ್ತೀರೇನೊ ಎನ್ನುವ ಭಯ ನನಗೆ.” ಇದಕ್ಕೆ ಸ್ವಾಮೀಜಿ ನಿರ್ಲಕ್ಷ್ಯ ದಿಂದ ನಸುನಕ್ಕು ಹೇಳುತ್ತಾರೆ, “ಮೇಡಮ್, ನ್ಯೂಯಾರ್ಕಿನಲ್ಲಿ ನಾನು (ಈ ಬಗೆಯ ಮಾತು ಗಳಿಂದ) ಸಭಾಂಗಣಕ್ಕೆ ಸಭಾಂಗಣಗಳನ್ನೇ ಖಾಲಿ ಮಾಡಿಸಿಬಿಟ್ಟಿದ್ದೆ !”</p>
  <p>ಒಟ್ಟಿನಲ್ಲಿ ಸ್ವಾಮೀಜಿ ತಮ್ಮ ನಿರ್ಭಿಡೆಯ ಮಾತುಗಳಿಂದ ಕೆಲವರ ವೈರ ಕಟ್ಟಿಕೊಳ್ಳ ಬೇಕಾಯಿತು. ಪ್ರತಿಯಾಗಿ ಇವರೆಲ್ಲ ಸೇರಿಕೊಂಡು ಸ್ವಾಮೀಜಿಯವರ ಮೇಲೆ ಅಪವಾದದ ಮಾತುಗಳನ್ನು ಹಬ್ಬಿಸುವ ಕಾರ್ಯದಲ್ಲಿ ತೊಡಗಿದರು. ಆದರೆ ಈ ಸಲ ಅದು ಅವರ ಪ್ರಥಮ ಭೇಟಿಯ ಸಮಯದಲ್ಲಿದ್ದಷ್ಟು ತೀವ್ರವಾಗಿರಲಿಲ್ಲ. ಸ್ವಾಮೀಜಿಯವರಂತೂ ಇದರಿಂದೆಲ್ಲ ವಿಚಲಿತರಾಗಲಿಲ್ಲ. ಒಂದು ದಿನ ಬೆಳಿಗ್ಗೆ ಮೀಡ್ ಸೋದರಿಯರ ಮನೆಯಲ್ಲಿ ಅವರ ಕೆಲವು ನಿಷ್ಠಾವಂತ ಅನುಯಾಯಿಗಳು ಇಂತಹ ಒಂದು ಸುದ್ದಿಯನ್ನು ಚರ್ಚಿಸುತ್ತಿದ್ದರು. ಆಗ ಸ್ವಾಮೀಜಿ ಮೌನವಾಗಿ ಕೋಣೆಯಲ್ಲಿ ಅತ್ತಿಂದಿತ್ತ ನಡೆದಾಡುತ್ತಿದ್ದರು. ಕಡೆಗೊಮ್ಮೆ ನುಡಿದರು, “ನೋಡಿ, ನಾನು ಯಾರು–ಏನು ಎನ್ನುವುದು ನನ್ನ ಹಣೆಯ ಮೇಲೆ ಸ್ಪಷ್ಟವಾಗಿ ಬರೆದಿದೆ. ನಿಮಗದನ್ನು ಓದುವುದಕ್ಕೆ ಸಾಧ್ಯವಾದರೆ ನೀವು ಧನ್ಯರು. ಇಲ್ಲದಿದ್ದರೆ, ನಷ್ಟವೇನಿದ್ದರೂ ನಿಮ್ಮದೇ ಹೊರತು ನನ್ನದಲ್ಲ.”</p>
  <p>190ಂರ ಫೆಬ್ರುವರಿ 3ರಂದು ನೀಡಿದ ‘ಜಗತ್ತಿನ ಮಹಾಗುರುಗಳು’ ಎಂಬ ಉಪನ್ಯಾಸ ದೊಂದಿಗೆ ದಕ್ಷಿಣ ಕ್ಯಾಲಿಫೋರ್ನಿಯದಲ್ಲಿ ಸ್ವಾಮೀಜಿಯವರ ಭಾಷಣಗಳ ಕಾರ್ಯಕ್ರಮ ಕೊನೆಗೊಂಡಿತು. ಸುಮಾರು ಎರಡು ತಿಂಗಳ ಅವಧಿಯಲ್ಲಿ ಅವರು ಪಸಾಡೆನ ನಗರದಲ್ಲಿ ಹಲವಾರು ಖಾಸಗಿ ತರಗತಿಗಳಲ್ಲದೆ ಸುಮಾರು ಮೂವತ್ತೆಂಟು ಉಪನ್ಯಾಸಗಳನ್ನು ನೀಡಿ ದ್ದರು!ಇದೇ ಅವಧಿಯಲ್ಲಿ ಲಾಸ್ ಏಂಜಲಿಸ್ ಹಾಗೂ ಪಸಾಡೆನಗಳಲ್ಲಿ ಅವರ ಉತ್ಸಾಹೀ ಶಿಷ್ಯರು ವೇದಾಂತ ಸೊಸೈಟಿಗಳನ್ನು ಸ್ಥಾಪಿಸಿಕೊಂಡಿದ್ದರು. ಈ ಸಂಘಗಳು ಹೆಚ್ಚು ಕಾಲ ಉಳಿದುಕೊಳ್ಳಲಿಲ್ಲವಾದರೂ ಸ್ವಾಮೀಜಿಯವರು ಬಿತ್ತಿದ್ದ ಬೋಧನೆಗಳು ಬೀಜರೂಪದಲ್ಲಿ ಉಳಿದುಕೊಂಡುವು. ಮುಂದೆ 1930ರಲ್ಲಿ ಸ್ವಾಮಿ ಪ್ರಭವಾನಂದರಿಂದ ‘ದಕ್ಷಿಣ ಕ್ಯಾಲಿ ಫೋರ್ನಿಯ ವೇದಾಂತ ಸಂಘ’ವು ಸ್ಥಾಪಿಸಲ್ಪಟ್ಟಿತು. ಆ ಮೂಲಕ, ಸ್ವಾಮೀಜಿಯವರು ಬಿತ್ತಿದ್ದ ಬೀಜಗಳು ಮೊಳೆತು ಬೆಳೆಯತೊಡಗಿದುವು.</p>
  <h1>32</h1>
  <h1>ಬಾಂಬುಗಳ ಎಸೆತ !</h1>
  <p class="noindent">ಲಾಸ್ ಏಂಜಲಿಸ್ನಲ್ಲಿ ಕಳೆದ ಎರಡು ತಿಂಗಳ ಕಾಲದಲ್ಲಿ ಸ್ವಾಮೀಜಿಯವರ ದೇಹಾರೋಗ್ಯವು ಗಮನಾರ್ಹವಾಗಿ ಸುಧಾರಿಸಿತು. ಅಲ್ಲದೆ, ಅಮೆರಿಕದ ಪಶ್ಚಿಮ ಕರಾವಳಿಯ ಪ್ರದೇಶಗಳು ವೇದಾಂತದ ಪ್ರಸಾರಕ್ಕೆ ತುಂಬ ಸೂಕ್ತವಾದುವೆಂದು ಅವರು ಕಂಡುಕೊಂಡಿದ್ದರು. ಇದರಿಂದ ಉತ್ಸಾಹಗೊಂಡು ಅವರು ತಮ್ಮ ಕಾರ್ಯಕ್ಷೇತ್ರವನ್ನು ಮತ್ತಷ್ಟು ವಿಸ್ತರಿಸುವ ಬಗ್ಗೆ ಆಲೋಚಿಸ ಲಾರಂಭಿಸಿದರು. ಈ ಬಗ್ಗೆ ಅವರು ಬಹಳ ದಿನಗಳಿಂದಲೂ ಆಲೋಚಿಸುತ್ತಲೇ ಇದ್ದರಾದರೂ ಇನ್ನೂ ಯಾವ ನಿರ್ಧಾರಕ್ಕೂ ಬರಲಾಗಿರಲಿಲ್ಲ. ಈ ವೇಳೆಗೆ ಉತ್ತರ ಕ್ಯಾಲಿಫೋರ್ನಿಯದ ಓಕ್ ಲ್ಯಾಂಡಿನಲ್ಲಿ ನಡೆಯಲಿದ್ದ ‘ಕಾಂಗ್ರೆಸ್ ಆಫ್ ರಿಲಿಜನ್ಸ್’ ಎಂಬ ಸಮ್ಮೇಳನದಲ್ಲಿ ಮಾತನಾಡು ವಂತೆ ರೆವರೆಂಡ್ ಬೆಂಜಮಿನ್ ಫೆ ಮಿಲ್ಸ್ ಎಂಬವರಿಂದ ಒಂದು ಆಹ್ವಾನ ಬಂದಿತು. ಈ ಸಮ್ಮೇಳನವು ಪ್ರತಿ ಭಾನುವಾರ ಹಲವಾರು ವಾರಗಳವರೆಗೆ ನಡೆಯಲಿತ್ತು. ಸ್ವಾಮೀಜಿ ಇದರಲ್ಲಿ ಭಾಗವಹಿಸಲು ನಿರ್ಧರಿಸಿದರು. ಅಲ್ಲದೆ ಸ್ಯಾನ್ಫ್ರಾನ್ಸಿಸ್ಕೋದಲ್ಲಿ ಸ್ವತಂತ್ರವಾಗಿಯೂ ತಮ್ಮ ಕಾರ್ಯವನ್ನು ಮುಂದುವರಿಸುವುದೆಂದು ನಿಶ್ಚಯಿಸಿದರು. ಅವರ ವಸತಿಗೆ ಸಿದ್ಧತೆಗಳನ್ನು ಮಾಡಲು ಶ್ರೀಮತಿ ಹ್ಯಾನ್ಸ್ಬ್ರೋ ಮುಂದಾಗಿಯೇ ಹೊರಟಳು. ಅಲ್ಲಿ ಅವರು ಮಾಡಲಿದ್ದ ಮೊದಲ ಭಾಷಣಕ್ಕೆ ಬೇಕಾದ ಸಿದ್ಧತೆಗಳನ್ನೆಲ್ಲ ಮಾಡಿ ಮುಗಿಸಿದಳು.</p>
  <p>ಸ್ವಾಮೀಜಿಯವರು ಫೆಬ್ರುವರಿ 20ರಂದು ಪಸಾಡೆನದಿಂದ ಹೊರಟು 40ಂ ಮೈಲಿ ಉತ್ತರ ಕ್ಕಿರುವ ಸ್ಯಾನ್ಫ್ರಾನ್ಸಿಸ್ಕೋ ಮಹಾನಗರಕ್ಕೆ ಬಂದು ತಲುಪಿದರು. 23ರಂದು ಅವರು ಅಲ್ಲಿನ ‘ಗೋಲ್ಡನ್ ಗೇಟ್ ಹಾಲ್’ನಲ್ಲಿ “ವಿಶ್ವಧರ್ಮವೊಂದರ ಆದರ್ಶ” ಎಂಬ ವಿಷಯವಾಗಿ ಮಾತನಾಡಿದರು. ಇದಾದ ಎರಡು ದಿನಗಳ ಬಳಿಕ ಸಮೀಪದ ಓಕ್ಲ್ಯಾಂಡ್ ನಗರದಲ್ಲಿ ‘ಕಾಂಗ್ರೆಸ್ ಆಫ್ ರಿಲಿಜನ್ಸ್’ನ ಅಂಗವಾಗಿ ಅವರ ಉಪನ್ಯಾಸ ಏರ್ಪಾಡಾಗಿತ್ತು. ಓಕ್ಲ್ಯಾಂಡ್ ಇರುವುದು ಸ್ಯಾನ್ಫ್ರಾನ್ಸಿಸ್ಕೋದಿಂದ ಸ್ವಲ್ಪ ದೂರದಲ್ಲಿ. ಇಲ್ಲಿಗೆ ದೋಣಿಯ ಮೂಲಕ ಕೊಲ್ಲಿಯನ್ನು ದಾಟಿ ಹೋಗಬೇಕು. ಸಮ್ಮೇಳನದಲ್ಲಿ ಸ್ವಾಮೀಜಿ ಮಾತನಾಡಿದ ವಿಷಯ ‘ಆಧುನಿಕ ಪ್ರಪಂಚದಲ್ಲಿ ಹಿಂದೂಧರ್ಮದ ವಾರಸುದಾರತ್ವ’. ಸ್ವಾಮೀಜಿಯವರ ಹೆಸರು ಆಗಲೇ ಆ ಪ್ರದೇಶದಲ್ಲೆಲ್ಲ ಪ್ರಸಿದ್ಧವಾಗಿತ್ತು. ಅಲ್ಲದೆ ಈ ಕಾರ್ಯಕ್ರಮಕ್ಕೆ ಸಾಕಷ್ಟು ಪ್ರಚಾರವೂ ದೊರಕಿದ್ದರಿಂದ ಸಭಾಂಗಣದಲ್ಲಿ ಹಾಗೂ ಅದರ ಪಕ್ಕದ ಹಜಾರದಲ್ಲಿ ಜನ ಕಿಕ್ಕಿರಿದಿದ್ದರು. ಅಲ್ಲದೆ ಸ್ಥಳಾವಕಾಶ ಸಾಲದೆ ಇನ್ನೂ ನೂರಾರು ಜನರು ನಿರಾಶೆಗೊಳ್ಳುವಂತಾಯಿತು. ಈ ಉಪನ್ಯಾಸ ಅತ್ಯಂತ ಯಶಸ್ವಿಯಾಗಿ, ವಿವೇಕಾನಂದರ ಹೆಸರು ಮನೆಮಾತಾಯಿತು. ಅಲ್ಲದೆ ಈ ಮೂಲಕ ಅವರಿಗೆ ಪ್ರಮುಖ ಕ್ರೈಸ್ತಧರ್ಮಾಧಿಕಾರಿಗಳ ಪರಿಚಯವುಂಟಾಯಿತು. ಸ್ವಾಮೀಜಿ ಯವರಿಂದ ಆಳವಾಗಿ ಪ್ರಭಾವಿತರಾದ ಫೆ ಮಿಲ್ಸರು ಶ್ರೀಮತಿ ಹ್ಯಾನ್ಸ್ಬ್ರೋಗೆ ಹೇಳುತ್ತಾರೆ, “ಈ ವ್ಯಕ್ತಿ ನನ್ನ ಜೀವನದ ಗತಿಯನ್ನೇ ಬದಲಾಯಿಸಿದರು” ಎಂದು.</p>
  <p>ಫೆಬ್ರವರಿ 28ರಂದು ಇದೇ ಸ್ಥಳದಲ್ಲಿ ಮತ್ತೆ ಉಪನ್ಯಾಸ ನೀಡುವಂತೆ ಸ್ವಾಮೀಜಿಯವರಿಗೆ ಆಹ್ವಾನ ಬಂದಿತು. ಮತ್ತೆ ಜನ ಕಿಕ್ಕಿರಿದು, ಕೇಳಿ ಆನಂದಿಸಿದರು. ಸ್ವಾಮೀಜಿಯವರ ಆರೋಗ್ಯ ಎಷ್ಟು ಸುಧಾರಿಸಿತ್ತೆಂದರೆ ಅವರೀಗ ಸುಮಾರು ಮೂರು ಸಾವಿರ ಜನರಿಗೆ ಕೇಳುವಷ್ಟು ಗಟ್ಟಿಯಾಗಿ ಮಾತನಾಡಲು ಶಕ್ತರಾಗಿದ್ದರು.</p>
  <p>ಸ್ವಾಮೀಜಿಯವರ ಮಾತುಗಳನ್ನು ಕೇಳಿದ ಸಾವಿರಾರು ಅದೃಷ್ಟವಂತರ ಪೈಕಿ ಕೆಲವು ನೂರು ಮಂದಿಗಾದರೂ ಅರಿವಾಗಿರಬೇಕು–ತಾವು ಕೇಳಿದುದು ಕೇವಲ ಒಬ್ಬ ಸಾಧಾರಣ ಉಪನ್ಯಾಸಕನ ಮಾತುಗಳನ್ನಲ್ಲ ಎಂದು. ಇಂತಹ ಒಬ್ಬ ವ್ಯಕ್ತಿ ಥಾಮಸ್ ಅಲನ್. ಈತನೊಬ್ಬ ಯುವಕ. ಇವನು ಸ್ವಾಮೀಜಿಯವರ ಮಾತುಗಳನ್ನು ಕೇಳಿದುದು ಅದೇ ಮೊದಲ ಸಲ. ಅಲ್ಲಿನ ಯೂನಿಟೇರಿಯನ್ ಚರ್ಚಿನಲ್ಲಿ ನೀಡಿದ ‘ವೇದಾಂತ ಹಾಗೂ ಕ್ರೈಸ್ತ ಧರ್ಮ’ ಎಂಬ ಉಪನ್ಯಾಸವನ್ನು ಕೇಳಿದ ಈತ ಅಂದಿನ ತನ್ನ ಅನುಭವವನ್ನು ಹೀಗೆ ವರ್ಣಿಸುತ್ತಾನೆ :</p>
  <p>“ಅವರೊಬ್ಬ ಮಹಾ ವಾಗ್ಮಿ ಹಾಗೂ ಅದ್ಭುತ ವ್ಯಕ್ತಿ ಎಂದು ಕೇಳಿದ್ದ ನಾನು ಅಂದು ವಿಶೇಷ ಉತ್ಸಾಹ-ಕುತೂಹಲಗಳಿಂದ ಉಪನ್ಯಾಸಕ್ಕೆ ಹೋಗಿದ್ದೆ. ಆಗ ನನಗನ್ನಿಸಿದ್ದು ಇದು–‘ತಾವು ಮಾತನಾಡುತ್ತಿರುವ ವಿಷಯವನ್ನು ನಿಜವಾಗಿಯೂ ಅರಿತಿರುವ ವ್ಯಕ್ತಿ ಇವರು. ಯಾರೋ ಹೇಳಿ ದ್ದನ್ನು ಇವರು ಪುನರುಚ್ಚರಿಸುತ್ತಿಲ್ಲ. ಅಥವಾ ತಮ್ಮ ಮನಸ್ಸಿಗೆ ‘ಅನ್ನಿಸಿ’ದ್ದನ್ನೂ ಹೇಳುತ್ತಿಲ್ಲ. ತಮಗೆ ಏನು ‘ಅರಿವಾಗಿದೆ’ಯೋ ಅದನ್ನು ಹೇಳುತ್ತಿದ್ದಾರೆ’ ಎಂದು. ಅಂದು ಮನೆಗೆ ಹೋಗು ವಾಗ ನಾನು ಗಾಳಿಯಲ್ಲಿ ತೇಲಿಕೊಂಡೇ ಹೋಗುತ್ತಿದ್ದೆ ! ಮನೆಗೆ ಹೋದ ಮೇಲೂ ನಾನೊಬ್ಬ ಮರುಳನಂತೆಯೇ ವರ್ತಿಸುತ್ತಿದ್ದೆ. ‘ಎಂತಹ ಮನುಷ್ಯ ಅವರು ?’ ಎಂದು ಯಾರೋ ಕೇಳಿದಾಗ ನಾನೆಂದೆ, ‘ಅವರೊಬ್ಬ ಮನುಷ್ಯ ಅಲ್ಲ, ದೇವರು !’ ಎಂದು. ನನ್ನ ಪಾಲಿಗೆ ನಿಜಕ್ಕೂ ಅವ ರೊಂದು ಅದ್ಭುತವೇ ಸರಿ. ಆ ಉಪನ್ಯಾಸವಾದ ನಂತರ, ಅವರು ಆ ಕರಾವಳಿ ಪ್ರದೇಶದಲ್ಲಿ ಉಪನ್ಯಾಸ ಕೊಟ್ಟಲ್ಲೆಲ್ಲ ನಾನವರನ್ನು ಹಿಂಬಾಲಿಸಿದೆ.”</p>
  <p>ಥಾಮಸ್ ಅಲನ್ ಆ ಕ್ಷಣದಿಂದಲೇ ಮಾನಸಿಕವಾಗಿ ಸ್ವಾಮೀಜಿಯವರ ಅನುಯಾಯಿಯಾಗಿ ಬಿಟ್ಟ. ಅಲ್ಲದೆ, ವೇದಾಂತ ಧರ್ಮಕ್ಕೆ ತನ್ನನ್ನು ಸಮರ್ಪಿಸಿಕೊಂಡ. ಮುಂದೆ 1953ರವರೆಗೂ ಈತ ಸ್ಯಾನ್ಫ್ರಾನ್ಸಿಸ್ಕೋದ ವೇದಾಂತ ಸೊಸೈಟಿಯ ಅಧ್ಯಕ್ಷನಾಗಿದ್ದ.</p>
  <p>ಓಕ್ಲ್ಯಾಂಡಿನ ನಾಗರಿಕರ ಬೇಡಿಕೆಯ ಮೇರೆಗೆ ಸ್ವಾಮೀಜಿಯವರು ಮೂರು ಉಪನ್ಯಾಸಗಳ ಎರಡು ಸರಣಿಗಳನ್ನು ನೀಡಿದರು. ಈ ಉಪನ್ಯಾಸಗಳೆಲ್ಲಕ್ಕೂ ಪ್ರವೇಶಶುಲ್ಕವಿದ್ದಿತಾದರೂ ಇವು ಹೆಚ್ಚಿನ ಜನಸಂದಣಿಯನ್ನು ಆಕರ್ಷಿಸಿದುವು. ಮೊದಲ ಸರಣಿಯ ವಿಷಯಗಳು–‘ಜನನ ಮರಣಗಳ ನಿಯಮಗಳು’, ‘ವಾಸ್ತವಿಕತೆ ಮತ್ತು ಅದರ ನೆರಳು ’ (‘ಪರಬ್ರಹ್ಮ ಮತ್ತು ಮಾಯೆ’) ಹಾಗೂ ‘ಮುಕ್ತಿಯ ದಾರಿ’. ಇವುಗಳಲ್ಲಿ ಮೊದಲನೆಯದು ಅಲ್ಲಿನ ಸಂಪ್ರದಾಯಸ್ಥ ಜನರಲ್ಲಿ ಒಂದು ಕೋಲಾಹಲವನ್ನೇ ಉಂಟು ಮಾಡಿತು. ಇದರಲ್ಲಿ ಸ್ವಾಮೀಜಿಯು ಘೋಷಿಸಿದರು– “ಸ್ವರ್ಗಕ್ಕೆ ಹೋಗುವುದಕ್ಕೆ ಉಪಾಯವೇನು ಎಂಬುವುದಲ್ಲ, ಬದಲಾಗಿ, ಸ್ವರ್ಗಕ್ಕೆ ಮತ್ತೆಮತ್ತೆ ಹೋಗುವುದನ್ನು ತಡೆಯುವುದು ಹೇಗೆ–ಹಿಂದೂಗಳು ಕಂಡುಕೊಳ್ಳಬಯಸುವುದು ಇದನ್ನು.” ಕ್ರೈಸ್ತ ಧರ್ಮಕ್ಕೆ ಇದೊಂದು ಕ್ರಾಂತಿಕಾರೀ ಕಲ್ಪನೆ. ಏಕೆಂದರೆ ಸ್ವರ್ಗ ಗಳಿಸುವುದೇ ಸಾಮಾನ್ಯ ಕ್ರೈಸ್ತರ ಉಚ್ಚತಮ ಆದರ್ಶ. ಆದ್ದರಿಂದ ಈ ಭಾಷಣವು ಅಲ್ಲೊಂದು ಹೊಸ ವಿಚಾರಲಹರಿ ಯನ್ನೇ ಎಬ್ಬಿಸಿತು.</p>
  <p>ಎರಡನೆಯ ಉಪನ್ಯಾಸಮಾಲಿಕೆಯು ಭಾರತದ ಸಂಸ್ಕೃತಿ ಸಂಪ್ರದಾಯ ಹಾಗೂ ಆದರ್ಶ ಗಳನ್ನು ಕುರಿತದ್ದು. ಅವುಗಳ ವಿಷಯಗಳು ಕ್ರಮವಾಗಿ ‘ಭಾರತದ ಸಂಪ್ರದಾಯಗಳು ಹಾಗೂ ರೀತಿನೀತಿಗಳು’, ‘ಭಾರತದ ವಿಜ್ಞಾನ ಮತ್ತು ಕಲೆ’ ಮತ್ತು ‘ಭಾರತದ ಆದರ್ಶಗಳು’. ಈ ಎರಡ ನೆಯ ಸರಣಿಯೂ ಮೊದಲದರಂತೆಯೇ ಜನರಿಗೆ ಹೊಸ ಭಾವನೆಗಳ ರಸದೌತಣವನ್ನುಣಿಸಿತು. ಭಾರತದ ಬಗ್ಗೆ ಪ್ರಚಲಿತವಾಗಿದ್ದ ವಿಕೃತ ಭಾವನೆಗಳನ್ನು, ನಂಬಿಕೆಗಳನ್ನು ಬುಡಮೇಲು ಮಾಡಿ, ಭವ್ಯ ಸಂಸ್ಕೃತಿ ಪರಂಪರೆಯ ಹಾಗೂ ಸಂಪ್ರದಾಯಗಳ ಸತ್ಯಚಿತ್ರಣವನ್ನು ಸ್ವಾಮೀಜಿಯವರು ಮುಂದಿಟ್ಟರು. ಉನ್ನತ ನೀತಿಗಳನ್ನೂ ಆಧ್ಯಾತ್ಮಿಕತೆಯನ್ನೂ ಎತ್ತಿಹಿಡಿಯುವ ಭಾರತೀಯ ಇತಿಹಾಸ-ಪುರಾಣಗಳ ಹಲವಾರು ಅದ್ಭುತ ಕಥೆಗಳನ್ನು ಜನರ ಮನಮುಟ್ಟುವಂತೆ ವರ್ಣಿಸಿದರು. ಕಥೆ ಹೇಳುವುದರಲ್ಲಿ ಸ್ವಾಮೀಜಿಯವರದು ಎತ್ತಿದ ಕೈ. ಅವರು ಹೇಳಿದ ಕಥೆಗಳನ್ನು ಕೇಳಿ ಆಸ್ವಾದಿಸಿದವರು, ಪರಿವರ್ತನೆ ಹೊಂದಿದವರು ಸಾವಿರಾರು ಜನ.</p>
  <p>ಹೀಗೆ ಸ್ವಾಮೀಜಿ ಓಕ್ಲ್ಯಾಂಡಿನಲ್ಲಿ ಹಲವಾರು ಭಾಷಣಗಳನ್ನು ಮಾಡಿದರಾದರೂ ಅವರು ನೆಲಸಿದ್ದುದು ಸ್ಯಾನ್ ಫ್ರಾನ್ಸಿಸ್ಕೋ ನಗರದಲ್ಲೇ. ಇಲ್ಲಿಂದ ಅವರು ಓಕ್ಲ್ಯಾಂಡಿಗೆ ಪ್ರತಿಸಲವೂ ದೋಣಿಯ ಮುಖಾಂತರ ಓಡಾಡುತ್ತಿದ್ದರು. ಓಕ್ಲ್ಯಾಂಡಿನಲ್ಲಿ ಉಪನ್ಯಾಸಗಳನ್ನು ನೀಡುವುದ ರೊಂದಿಗೆ, ಇತ್ತ ಸ್ಯಾನ್ ಫ್ರಾನ್ಸಿಸ್ಕೋದಲ್ಲೂ ಅವರು ತಮ್ಮ ಕಾರ್ಯವನ್ನು ನಿರಂತರವಾಗಿ ಹಾಗೂ ಯಶಸ್ವಿಯಾಗಿ ಮಾಡಿಕೊಂಡು ಬರುತ್ತಿದ್ದರು. ಈ ಮಧ್ಯೆ ಅವರು, ತಾವು ಮೊದಲು ಇಳಿದುಕೊಂಡಿದ್ದ ಸ್ನೇಹಿತರೊಬ್ಬರ ಮನೆಯನ್ನು ಬಿಟ್ಟು, ಟಕ್R ಸ್ಟ್ರೀಟ್ ಎಂಬಲ್ಲಿ ಮತ್ತೊಂದು ವಿಶಾಲವಾದ, ಸ್ವತಂತ್ರವಾದ ಮನೆಗೆ ಹೋಗಿ ನೆಲಸಿದರು. ಇಲ್ಲಿ ಅವರಿಗೆ ತಮ್ಮ ಇಚ್ಛಾನುಸಾರ ದರ್ಶನಾರ್ಥಿಗಳನ್ನು ಬರಮಾಡಿಕೊಳ್ಳಲು, ತರಗತಿಗಳನ್ನು ನಡೆಸಲು ಸಾಕಷ್ಟು ಸ್ಥಳಾವಕಾಶವಿತ್ತು. ಈ ಮನೆಯನ್ನು ಅವರಿಗಾಗಿ ಹುಡುಕಿಕೊಟ್ಟು ನೆರವಾದ ಶ್ರೀಮತಿ ಹ್ಯಾನ್ಸ್ಬ್ರೋಳೂ ಶ್ರೀಮತಿ ಎಮಿಲಿ ಆ್ಯಸ್ಪಿನಾಲ್ ಎಂಬೊಬ್ಬ ಭಕ್ತೆಯೂ ಈ ಮನೆಗೇ ಬಂದಿದ್ದು ಅವರಿಗೆ ಹಲವಾರು ರೀತಿಯಲ್ಲಿ ನೆರವಾದರು. ಶ್ರೀಮತಿ ಹ್ಯಾನ್ಸ್ಬ್ರೋಳಂತೂ ಅವರ ಕಾರ್ಯದರ್ಶಿ, ಮೇಲ್ವಿಚಾರಕಿ, ಅಡಿಗೆಯವಳು, ಗುಮಾಸ್ತೆ, ಪತ್ರಿಕಾ ಕಾರ್ಯದರ್ಶಿ ಎಲ್ಲವೂ ಆಗಿಬಿಟ್ಟಳು. ಇವಳ ಸೇವಾ ನಿಷ್ಠೆಯನ್ನು ಸ್ವಾಮೀಜಿ ಹೃತ್ಪೂರ್ವಕವಾಗಿ ಮೆಚ್ಚಿದರು. ನಿಜಕ್ಕೂ ಅವರು ಪಶ್ಚಿಮ ದೇಶಗಳಲ್ಲಿ ಎಲ್ಲೆಲ್ಲಿ ಹೋದರೂ ಅವರಿಗೆ ನೆರವಾಗಲು ಹೃದಯವಂತ, ನಿಷ್ಠಾವಂತ ವ್ಯಕ್ತಿಗಳು ತಾವಾಗಿಯೇ ಒದಗಿಬರುತ್ತಿದ್ದರು. ಅವರೇ ಒಮ್ಮೆ ಶ್ರೀಮತಿ ಹಾನ್ಸ್ಬ್ರೋಗೆ ಹೇಳುತ್ತಾರೆ, “ಜಗನ್ಮಾತೆ ನನ್ನನ್ನೊಂದು ವಿಚಿತ್ರ ಜಗತ್ತಿನಲ್ಲಿ ಎತ್ತಿಹಾಕಿದ್ದಾಳೆ. ಅಲ್ಲಿಯವರನ್ನು ನಾನು ಅರ್ಥಮಾಡಿಕೊಳ್ಳ ಲಾರೆ–ನನ್ನನ್ನು ಅವರು ಅರ್ಥಮಾಡಿಕೊಳ್ಳಲಾರರು, ಎಂಬಂತಿದೆ. ಆದರೆ ನಾನು ಇಲ್ಲಿ ಹೆಚ್ಚೆಚ್ಚು ಕಾಲ ಇದ್ದಂತೆ ನನಗೊಂದು ಭಾವನೆ ಬರುತ್ತಿದೆ–ನಾನು ಸಂಧಿಸಿದ ಈ ಜನಗಳೆಲ್ಲ ನನಗೆ ಸೇರಿದವರೇ, ಮತ್ತು ನನ್ನ ಪಾಲಿನ ಕರ್ತವ್ಯದಲ್ಲಿ ಪಾಲ್ಗೊಳ್ಳಲೆಂದೇ ಅವರು ಇಲ್ಲಿಗೆ ಬಂದಿದ್ದಾರೆ, ಎಂದು.” ತಮಗೆ ತನ್ನಿಂದಾದ ಎಲ್ಲ ರೀತಿಯಲ್ಲೂ ನೆರವಾದ ಎಮಿಲಿ ಆ್ಯಸ್ಪಿನಾಲಳಿಗೆ ಅವ ರೊಮ್ಮೆ ಹೇಳುತ್ತಾರೆ, “ನೀನು ಒಂದು ಎತ್ತರದ ಪರ್ವತ ಶಿಖರದ ಮೇಲೆಯೇ ಜೀವಿಸಿದ್ದರೂ, ನನ್ನನ್ನು ನೋಡಿಕೊಳ್ಳುವುದಕ್ಕಾಗಿ ಕೆಳಗಿಳಿದು ಬರಲೇಬೇಕಾಗಿತ್ತು !”</p>
  <p>ಟಕ್Rಸ್ಟ್ರೀಟಿನ ಹೊಸ ಮನೆಗೆ ಬಂದ ಮೇಲೆ ಸ್ವಾಮೀಜಿಯವರು ಸ್ಯಾನ್ಫ್ರಾನ್ಸಿಸ್ಕೋದಲ್ಲಿ ಇನ್ನೊಂದು ತಿಂಗಳಾದರೂ ಉಳಿದುಕೊಳ್ಳುವುದೆಂದು ನಿಶ್ಚಯಿಸಿದರು. ಮತ್ತು ತಮ್ಮೆಲ್ಲ ಕಾರ್ಯಕ್ರಮಗಳನ್ನೂ ಪುನರ್ರೂಪಿಸಿಕೊಂಡರು. ತಮ್ಮ ಆತ್ಮೀಯ ಶಿಷ್ಯರಿಗಾಗಿ ದಿನಕ್ಕೆರಡ ರಂತೆ ತರಗತಿಗಳನ್ನು ಪ್ರಾರಂಭಿಸಿದರು. ಆಧ್ಯಾತ್ಮಿಕ ಜೀವನದಲ್ಲಿ ನಿಜವಾದ ಆಸಕ್ತಿಯಿದ್ದವರಿಗೆ ಧ್ಯಾನದ ವಿಧಾನವನ್ನು ಬೋಧಿಸಿದರು. ಅಲ್ಲಿಯವರೆಗೂ ಅವರು ವೈವಿಧ್ಯಪೂರ್ಣ ವಿಷಯಗಳ ಮೇಲೆ ಉಪನ್ಯಾಸಗಳನ್ನು ಮಾಡುತ್ತಿದ್ದರು. ಆದರೆ ಇನ್ನು ಮುಂದೆ ಮಾಡಿದ ಉಪನ್ಯಾಸಗಳಲ್ಲಿ, ಮಾನವನಲ್ಲಿ ಸುಪ್ತವಾಗಿರುವ ದೈವತ್ವ ಹಾಗೂ ಅದನ್ನು ಸಾಕ್ಷಾತ್ಕರಿಸಿಕೊಳ್ಳುವ ಬಗೆ–ಇವುಗಳಿಗೆ ವಿಶೇಷ ಪ್ರಾಮುಖ್ಯ ನೀಡಿದರು. ಪ್ರಪಂಚದೆಲ್ಲೆಡೆಯಲ್ಲಿ ಆಗತಾನೆ ಉದಿಸುತ್ತಿದ್ದ, ಇಪ್ಪತ್ತನೆಯ ಶತಮಾನದ ಆಧುನಿಕ ಅಧ್ಯಾಯದ ಮೇಲೆ ಅದ್ವೈತ ವೇದಾಂತದ ಮಹಾತತ್ತ್ವಗಳನ್ನು ಅಚ್ಚೊತ್ತಿ ಬಿಡಲು ಅವರು ನಿರ್ಧರಿಸಿದ್ದಂತಿತ್ತು.</p>
  <p>ಟಕ್R ಸ್ಟ್ರೀಟಿನ ಹೊಸ ಮನೆಯಲ್ಲಿ ತರಗತಿಗಳನ್ನು ನಡೆಸುತ್ತಿದ್ದ ಅವಧಿಯಲ್ಲೇ ಸ್ವಾಮೀಜಿ ಆ ಊರಿನ ‘ರೆಡ್ ಮೆನ್ಸ್ ಬಿಲ್ಡಿಂಗ್’ ಎಂಬ ಸಭಾಂಗಣದಲ್ಲಿ ಮೂರು ಭಾಷಣಗಳನ್ನೂ ‘ಯೂನಿಯನ್ ಸ್ಕ್ವೇರ್ ಹಾಲ್’ ಎಂಬಲ್ಲಿ ಭಾನುವಾರಗಳಂದು ಐದು ಭಾಷಣಗಳ ಸರಣಿ ಯನ್ನೂ ನಡೆಸಿದರು. ಈ ಸರಣಿಯ ವಿಷಯಗಳೆಂದರೆ, ‘ಜಗತ್ತಿಗೆ ಕ್ರಿಸ್ತನ ಸಂದೇಶ’, ‘ಜಗತ್ತಿಗೆ ಬುದ್ಧನ ಸಂದೇಶ’, ‘ಮಹಮದ್ ಪೈಗಂಬರ್’, ‘ಕೃಷ್ಣ ಹಾಗೂ ಅವನ ಸಂದೇಶ’, ಮತ್ತು ‘ಭವಿಷ್ಯದ ಧರ್ಮವು ವೇದಾಂತವೆ ?’ ಎಂಬವು. ಇವುಗಳಲ್ಲಿ ಕಡೆಯದಾದ ‘ಭವಿಷ್ಯದ ಧರ್ಮವು ವೇದಾಂತವೆ ?’ ಎಂಬುದು ಆ ಉಪನ್ಯಾಸಗಳಲ್ಲೆಲ್ಲ ತುಂಬ ಪರಿಣಾಮಕಾರಿಯಾಗಿತ್ತು, ಭಾವಪ್ರಚೋದಕವಾಗಿತ್ತು. ಅವರು ಅಮೆರಿಕದ ಪಶ್ಚಿಮ ಕರಾವಳಿಯಲ್ಲಿ ಸಾರಿದ ನವಸಂದೇಶದ ಸಾರವೇ ಅದರಲ್ಲಿ ಅಡಕವಾಗಿತ್ತೆಂದು ಹೇಳಬಹುದು. ಅವರು ಅಮೆರಿಕದಲ್ಲಿ ಅದ್ವೈತ ವೇದಾಂತ ವನ್ನು ವಿಶೇಷವಾಗಿ ಬೋಧಿಸುತ್ತಿದ್ದರೆಂಬುದನ್ನು ನಾವು ಈಗಾಗಲೇ ನೋಡಿದ್ದೇವೆ. ವೇದಾಂತವು ಆಧುನಿಕ ಜಗತ್ತಿನ ಸಮಸ್ಯೆಗಳಿಗೆಲ್ಲ ಉತ್ತರವೆಂಬುದೇನೋ ನಿಜವೇ ಆಗಿದ್ದರೂ ಅದು ಅಷ್ಟೇನೂ ಸುಲಭದ ಉತ್ತರವಲ್ಲ ಎಂಬುದನ್ನೂ ಅವರೇ ಹೇಳಿದರು. ಈ ಮಹತ್ವಪೂರ್ಣ ಉಪ ನ್ಯಾಸದ ಕೆಲವು ವಾಕ್ಯಗಳು ಹೀಗಿವೆ :</p>
  <p>“ಈ ದೇಶ(ಅಮೆರಿಕ)ದಲ್ಲಿ ರಾಜತ್ವವೆಂಬುದು ನಿಮ್ಮಲ್ಲಿ ಪ್ರತಿಯೊಬ್ಬರನ್ನೂ ಪ್ರವೇಶಿಸಿ ಬಿಟ್ಟಿದೆ. ಈ ದೇಶದಲ್ಲಿ ನೀವೆಲ್ಲರೂ ರಾಜರೇ. (ಪ್ರಜಾಪ್ರಭುತ್ವ ನೀತಿಯ ದೃಷ್ಟಿಯಿಂದಲೂ ಇದು ನಿಜ.) ಅಂತೆಯೇ ವೇದಾಂತಧರ್ಮದ ಪ್ರಕಾರವೂ ಕೂಡ. ಅದರ ಪ್ರಕಾರ ನೀವೆಲ್ಲರೂ ದೇವರೇ ! ಒಬ್ಬನೇ ದೇವರು ಸಾಲದು. ಆದ್ದರಿಂದ ನೀವೆಲ್ಲರೂ ದೇವರೇ ಎನ್ನುತ್ತದೆ ವೇದಾಂತ.</p>
  <p>“ಇದರಿಂದಾಗಿಯೇ ವೇದಾಂತವನ್ನು ಅರ್ಥಮಾಡಿಕೊಳ್ಳುವುದು ಬಹಳ ಕಷ್ಟ. ಅದು ದೇವ ರನ್ನು ಕುರಿತ ಹಳೆಯ ಕಲ್ಪನೆಗಳಾವುದನ್ನೂ ಬೋಧಿಸುವುದೇ ಇಲ್ಲ. ಮೇಲೆ ಆಕಾಶದಲ್ಲಿ ಮೋಡ ಗಳಾಚೆ ಎಲ್ಲೋ ಕುಳಿತುಕೊಂಡು, ನಮ್ಮ ಅನುಮತಿಯನ್ನು ಕೇಳದೆ ಈ ಜಗತ್ತಿನ ವ್ಯವಹಾರ ಗಳನ್ನೆಲ್ಲ ನೋಡಿಕೊಳ್ಳುತ್ತಿರುವ, ಮತ್ತು ಶೂನ್ಯದಿಂದ ನಮ್ಮನ್ನೆಲ್ಲ ಸೃಷ್ಟಿಸಿ, ತನಗದು ಇಷ್ಟ ವೆಂಬ ಒಂದೇ ಕಾರಣಕ್ಕಾಗಿ ನಮ್ಮನ್ನು ಇಷ್ಟೆಲ್ಲ ಕಷ್ಟ ಅನುಭವಿಸುವಂತೆ ಮಾಡುತ್ತಿರುವ ಈ ದೇವರಿಗೆ ಬದಲಾಗಿ ಪ್ರತಿಯೊಬ್ಬನಲ್ಲೂ ಇರುವ, ಪ್ರತಿಯೊಬ್ಬನೂ-ಪ್ರತಿಯೊಂದೂ ತಾನೇ ಆಗಿರುವಂತಹ ದೇವರ ಕಲ್ಪನೆಯನ್ನು ಬೋಧಿಸುತ್ತದೆ ವೇದಾಂತ. ಸರ್ವಾಧಿಕಾರಿಯಾದ ರಾಜ ಈ ದೇಶದ ರಾಜಕಾರಣದಿಂದ ಹೊರಟುಹೋಗಿದ್ದಾನೆ. ಅಂತೆಯೆ ‘ಸ್ವರ್ಗರಾಜ್ಯ’ದ ಕಲ್ಪನೆಯೂ ವೇದಾಂತದಿಂದ ಶತಮಾನಗಳ ಹಿಂದೆಯೇ ಮಾಯವಾಯಿತು . . . ನಿಮ್ಮದು ಪ್ರಜಾಪ್ರಭುತ್ವ ರಾಷ್ಟ್ರವಾದ್ದರಿಂದ, ವೇದಾಂತವು ನಿಮ್ಮ ರಾಷ್ಟ್ರಧರ್ಮವಾಗಲು ಸಾಧ್ಯವಿದೆ. ಆದರೆ ನೀವು ಅದನ್ನು ಸರಿಯಾಗಿ ಅರ್ಥಮಾಡಿಕೊಳ್ಳಲು ಸಮರ್ಥರಾಗಿದ್ದು ಅರಿತುಕೊಂಡರೆ, ಮೆದುಳಿನಲ್ಲಿ ಕೇವಲ ಅಸ್ಪಷ್ಟ ಭಾವನೆಗಳನ್ನೂ ಮೂಢನಂಬಿಕೆಗಳನ್ನೂ ತುಂಬಿಕೊಂಡಿರದ, ನಿಜವಾದ ಸ್ತ್ರೀ ಪುರುಷರು ನೀವಾದರೆ, ಮತ್ತು ನೀವು ನಿಜವಾದ ಆಧ್ಯಾತ್ಮಿಕ ವ್ಯಕ್ತಿಗಳಾಗಬಯಸಿದರೆ ಮಾತ್ರ ಇದು ಸಾಧ್ಯ . . .</p>
  <p>“ವೇದಾಂತವು ಯಾವುದನ್ನು ಬೋಧಿಸುವುದಿಲ್ಲ ಎಂದರೆ ಇದನ್ನು : ಅದು ಯಾವುದೋ ಒಂದು ಪುಸ್ತಕವನ್ನು ಏಕಮಾತ್ರ ಧರ್ಮಗ್ರಂಥವೆಂದು ಸಾರುವುದಿಲ್ಲ ; ಕೆಲವರನ್ನು ಮಾನವ ಸಮಾಜದಿಂದ ಪ್ರತ್ಯೇಕಿಸಿ ‘ನೀವೆಲ್ಲ ಹುಳುಗಳು, ನಾವೆಲ್ಲ ದೇವರುಗಳು’ ಎಂದು ಹೇಳುವುದನ್ನು ಅದು ಅನುಮೋದಿಸುವುದಿಲ್ಲ. ನೀನು ಸರ್ವಶಕ್ತ ದೇವರಾದರೆ ನಾನೂ ಅದೇ ದೇವರು ! ಆದ್ದರಿಂದ ವೇದಾಂತವು ಪಾಪ ಎನ್ನುವುದನ್ನು ಬೋಧಿಸುವುದಿಲ್ಲ. ತಪ್ಪುಗಳು ಘಟಿಸಬಹುದೇ ಹೊರತು ಪಾಪಗಳಲ್ಲ. ಆದ್ದರಿಂದ ಕಾಲಕ್ರಮದಲ್ಲಿ ಎಲ್ಲವೂ ಸರಿಹೋಗುತ್ತದೆ. ‘ಸೈತಾನ’ ಎಂಬುದನ್ನಾಗಲಿ, ಅಂತಹ ಇತರ ಅರ್ಥಹೀನ ವಿಚಾರಗಳನ್ನಾಗಲಿ ಅದು ಬೋಧಿಸುವುದಿಲ್ಲ. ವೇದಾಂತವು ಪಾಪವೆಂದು ಸಾರುವುದು ಒಂದನ್ನೇ–ನೀವು ನಿಮ್ಮನ್ನಾಗಲಿ, ಇತರರನ್ನಾಗಲಿ ಪಾಪಿ ಎಂದು ಭಾವಿಸಿದರೆ ಅದೇ ಪಾಪ. ಈ ಒಂದು ಪಾಪದಿಂದಲೇ ನಾವು ಪಾಪ ಎಂದು ಕರೆಯುವ ಇತರ ಎಲ್ಲ ದೋಷಗಳೂ ಸಂಭವಿಸುತ್ತವೆ. ನಾವು ನಮ್ಮ ಜೀವನದಲ್ಲಿ ಎಷ್ಟೋ ಪಾಪಗಳನ್ನು ಮಾಡಿದ್ದೇವೆ ; ಆದರೂ ನಾವು ಮುನ್ನಡೆಯುತ್ತಿದ್ದೇವೆ. ನಾವು ತಪ್ಪುಗಳನ್ನು ಮಾಡಿದ್ದೇವಲ್ಲ, ಆದ್ದರಿಂದ ನಮಗೆ ಜಯವಾಗಲಿ ! ನಿಮ್ಮ ಹಿಂದಿನ ಜೀವನವನ್ನು ಒಮ್ಮೆ ಪರಿಶೀಲಿಸಿ ನೋಡಿ. ನಿಮ್ಮ ಇಂದಿನ ಸ್ಥಿತಿಯು ಉತ್ತಮವಾಗಿರುವುದಾದರೆ, ಅದು ಸಾಧ್ಯವಾಗಿರುವುದು ನಿಮ್ಮ ಎಲ್ಲ ತಪ್ಪುಗಳಿಂದ ಹಾಗೂ ಯಶಸ್ಸುಗಳಿಂದ ಎಂದು ಕಂಡುಕೊಳ್ಳುತ್ತೀರಿ. ನಮ್ಮ ಯಶಸ್ಸುಗಳಿಗೆ ಜಯವಾಗಲಿ ! ಹಾಗೆಯೇ ತಪ್ಪುಗಳಿಗೂ ಜಯವಾಗಲಿ ! ಹಿಂದೆ ಆಗಿಹೋದದ್ದನ್ನೇ ಚಿಂತಿಸುತ್ತ ಕುಳಿತಿರಬೇಡಿ. ಮುನ್ನಡೆಯಿರಿ !</p>
  <p>“ಗ್ರಂಥಗಳಿಲ್ಲ, ವ್ಯಕ್ತಿಗಳಿಲ್ಲ. ಸಾಕಾರ ದೇವರೂ ಇಲ್ಲ–ಇವೆಲ್ಲ ಹೋಗಬೇಕಾಗುತ್ತದೆ. ಅಲ್ಲದೆ ಈ ಇಂದ್ರಿಯಗಳಿಗೂ ಅತೀತರಾಗಬೇಕಾಗುತ್ತದೆ. ತೇಲುತ್ತಿರುವ ಹಿಮಬಂಡೆಗಳ ಮೇಲೆ ಶೀತದಿಂದ ಮರಣೋನ್ಮುಖರಾಗಿರುವವರಂತೆ ನಾವು ಇಂದ್ರಿಯಗಳಿಗೆ ಕಟ್ಟಿಹಾಕಲ್ಪಟ್ಟಿದ್ದೇವೆ. ಹಿಮಬಂಡೆಯ ಮೇಲಿರುವವರಿಗೆ ನಿದ್ರಿಸಬೇಕೆಂದು ಎಂತಹ ಉತ್ಕಟ ಬಯಕೆಯಾಗುತ್ತದೆ ಯೆಂದರೆ, ಅವನ ಸ್ನೇಹಿತರು ಅವನಿಗೆ ‘ನೀನಿಲ್ಲಿ ನಿದ್ರಿಸಿದರೆ ಸತ್ತೇ ಹೋಗುವೆ ! ಎದ್ದೇಳು, ಎದ್ದೇಳು !’ ಎಂದು ಎಚ್ಚರಿಸಿದರೂ ಅವನು ‘ಪರವಾಗಿಲ್ಲ, ನಾನು ಸತ್ತರೆ ಸಾಯಲೇಳು ! ನಾನೀಗ ನಿದ್ರೆ ಮಾಡಬೇಕು. ನನ್ನನ್ನು ಸುಮ್ಮನೆ ಬಿಟ್ಟುಬಿಡು’ ಎನ್ನುತ್ತಾನೆ. ಹಾಗೆಯೇ ನಾವೂ ಈ ಕ್ಷುದ್ರ ಇಂದ್ರಿಯಗಳಿಗೆ, ನಾವು ಸರ್ವನಾಶವಾಗುತ್ತೇವೆಂದು ತಿಳಿದಿದ್ದರೂ, ಕಟ್ಟಿಕೊಂಡೇ ಇರುತ್ತೇವೆ. ಇದಕ್ಕಿಂತಲೂ ಉನ್ನತವಾದ ವಿಚಾರಗಳಿವೆ ಎಂಬುದನ್ನು ಮರೆತೇಬಿಡುತ್ತೇವೆ.”</p>
  <p>ಇದು, ‘ಭವಿಷ್ಯದ ಧರ್ಮವು ವೇದಾಂತವೆ ?’ ಎಂಬ ಉಪನ್ಯಾಸದ ಒಂದಂಶ.</p>
  <p>ಈ ಸರಣಿಯ ಹಿಂದೆ ಸ್ವಾಮೀಜಿಯವರು ಭಾರತಕ್ಕೆ ಸಂಬಂಧಿಸಿದಂತೆ ಹಲವಾರು ಭಾಷಣ ಗಳನ್ನು ಮಾಡಿದುದನ್ನು ಹಿಂದೆ ನಾವು ನೋಡಿದ್ದೇವೆ. ಭಾರತವನ್ನು ಕುರಿತು ಮಾತನಾಡುವು ದೆಂದರೆ ಅವರಿಗೆ ಎಲ್ಲಿಲ್ಲದ ಆಸಕ್ತಿ, ಆನಂದ. ಒಮ್ಮೆ ಇಂತಹ ಭಾಷಣವೊಂದನ್ನು ಪ್ರಾರಂಭಿ ಸುವ ಮುನ್ನ ಅವರು ತಮ್ಮ ಸಹಾಯಕ ಥಾಮಸ್ ಅಲನ್ನಿಗೆ ಹೇಳಿದ್ದರು, “ಭಾರತದ ವಿಷಯ ವಾಗಿ ಮಾತನಾಡಲಾರಂಭಿಸಿದರೆ ನನಗೆ ಯಾವಾಗ ನಿಲ್ಲಿಸಬೇಕೆಂದೇ ತಿಳಿಯುವುದಿಲ್ಲ. ಆದ್ದ ರಿಂದ ನಾನು ತುಂಬ ಹೊತ್ತು ಮಾತನಾಡುತ್ತ ಹೋದರೆ ನೀನು ಸ್ವಲ್ಪ ನನ್ನ ಗಮನ ಸೆಳೆ.” ಎಂಟು ಗಂಟೆಗೆ ಸರಿಯಾಗಿ ಉಪನ್ಯಾಸ ಶುರುವಾಯಿತು. ಸ್ವಾಮೀಜಿ ತುಂಬ ಸ್ಫೂರ್ತಿಯಿಂದ ಮಾತನಾಡತೊಡಗಿದರು. ಗಂಟೆ ಒಂಬತ್ತಾಯಿತು, ಹತ್ತೂ ಆಯಿತು. ಈಗ ಅವರ ಗಮನ ಸೆಳೆಯಬೇಕು ಎಂದು ಅಲನ್ ನಿಶ್ಚಯಿಸಿದ. ಅವನು ಸಭಾಂಗಣದ ಹಿಂದಿನ ಸಾಲಿಗೆ ಹೋಗಿ ಸ್ವಾಮೀಜಿಯವರಿಗೆ ಮಾತ್ರ ಕಾಣುವಂತೆ ತನ್ನ ಗಡಿಯಾರವನ್ನು ಹಿಡಿದು ಅತ್ತಿಂದಿತ್ತ ಅಲುಗಾಡಿ ಸಿದ. ಸ್ವಾಮೀಜಿ ತಕ್ಷಣ ಅದನ್ನು ಗಮನಿಸಿ ಹೇಳುತ್ತಾರೆ–“ಅಲ್ಲಿ ನೋಡಿ ಅವರನ್ನು ! ನಾನು ಉಪನ್ಯಾಸವನ್ನು ಇನ್ನೇನು ಪ್ರಾರಂಭಿಸಬೇಕು ಎನ್ನುವಾಗ ನಿಲ್ಲಿಸಬೇಕು ಎಂದು ಗಡಿಯಾರ ತೋರಿಸುತ್ತಿದ್ದಾರೆ !”</p>
  <p>ಇನ್ನೊಂದು ಸಲ, ಒಂದು ಉಪನ್ಯಾಸದ ನಂತರ ಶ್ರೋತೃಗಳು ಪ್ರಶ್ನೆಗಳನ್ನು ಕೇಳಲು ಪ್ರಾರಂಭಿಸಿದರು. ಆದರೆ ಪ್ರಶ್ನೆಗಳು ಮುಗಿಯುವಂತೆಯೇ ಕಾಣಲಿಲ್ಲ. ಸ್ವಲ್ಪ ಹೊತ್ತಾದ ಮೇಲೆ ಶ್ರೋತೃಗಳಲ್ಲೇ ಒಬ್ಬರು, ‘ಪ್ರಶ್ನೆಗಳನ್ನು ಕೇಳಿದ್ದು ಜಾಸ್ತಿಯಾಯಿತು ; ಇನ್ನು ಸಾಕೆಂದು ತೋರುತ್ತದೆ’ ಎಂದು ಸೂಚನೆ ನೀಡಿದರು. ಆಗ ಸ್ವಾಮೀಜಿ ಹೇಳಿದರು, “ನಿಮಗಿಷ್ಟ ಬಂದಷ್ಟು ಪ್ರಶ್ನೆ ಕೇಳಿ. ಹೆಚ್ಚಾದಷ್ಟೂ ಒಳ್ಳೆಯದು ! ನಾನಿಲ್ಲಿಗೆ ಬಂದಿರುವುದೇ ಅದಕ್ಕಾಗಿ. ಮತ್ತು ನಿಮಗೆ ಅರ್ಥವಾಗುವವರೆಗೂ ನಾನು ನಿಮ್ಮನ್ನು ಬಿಡುವವನಲ್ಲ !” ಇದಕ್ಕೆ ಜನರ ಕರತಾಡನ ಎಷ್ಟು ದೀರ್ಘವಾಗಿತ್ತೆಂದರೆ ಸ್ವಾಮೀಜಿಯವರಿಗೆ ಒಂದು ನಿಮಿಷ ಮಾತನ್ನು ಮುಂದುವರಿಸುವುದಕ್ಕೆ ಸಾಧ್ಯವಾಗಲಿಲ್ಲ.</p>
  <p>ಕೆಲವೊಮ್ಮೆ ಅವರು ತಮ್ಮ ಉತ್ತರದಿಂದ ಜನರನ್ನು ಆಶ್ಚರ್ಯಚಕಿತರನ್ನಾಗಿಸುತ್ತಿದ್ದರು. “ಜನನ-ಮರಣಗಳ ನಿಯಮಗಳು’ ಎಂಬ ಉಪನ್ಯಾಸದ ಬಳಿಕ ಯಾರೋ ಕೇಳಿದರು, “ಸ್ವಾಮೀಜಿ, ನಿಮಗೆ ನಿಮ್ಮ ಪೂರ್ವಜನ್ಮದ ನೆನಪಿದೆಯೆ ?” ತಕ್ಷಣ ಸ್ವಾಮೀಜಿ ಗಂಭೀರ ಭಾವ ದಲ್ಲಿ ಉತ್ತರಿಸಿದರು, “ಹೌದು, ಸ್ಪಷ್ಟವಾಗಿ ; ನಾನು ಚಿಕ್ಕ ಹುಡುಗನಾಗಿದ್ದಾಗಿನಿಂದಲೂ.” ಇನ್ನು ಕೆಲವೊಮ್ಮೆ ಅವರು ತಮ್ಮ ಹಾಸ್ಯಮಯ ಉತ್ತರದಿಂದ ಸಭಾಂಗಣಕ್ಕೆ ಸಭಾಂಗಣವನ್ನೇ ನಗೆಗಡಲಿನಲ್ಲಿ ಮುಳುಗಿಸಿಬಿಡುತ್ತಿದ್ದರು. ಭಗವದ್ಜ್ಞಾನದ ಕುರಿತಾದ ಉಪನ್ಯಾಸವೊಂದು ಮುಕ್ತಾಯಗೊಂಡ ಮೇಲೆ ಒಂದು ಪ್ರಶ್ನೆ ಬಂದಿತು, “ಸ್ವಾಮೀಜಿ, ನೀವು ದೇವರನ್ನು ನೋಡಿ ದ್ದೀರಾ ?” ಸ್ವಾಮೀಜಿಯವರ ಮುಖದಲ್ಲಿ ತುಂಟತನದ ಕಿರುನಗೆಯೊಂದು ಮಿಂಚಿತು. “ಏನು! ನನ್ನನ್ನು ನೋಡಿದರೆ ಹಾಗೆನ್ನಿಸುತ್ತದೆಯೆ ?–ನನ್ನಂತಹ ಸ್ಥೂಲಕಾಯದವನನ್ನು !”</p>
  <p>ಉಪನ್ಯಾಸವನ್ನು ನೀಡಲು ಎದ್ದುನಿಂತರೆಂದರೆ ಸ್ವಾಮೀಜಿಯವರ ಪ್ರಶಾಂತ-ಪ್ರಚಂಡ ವ್ಯಕ್ತಿತ್ವವು ಅವರ ದಿವ್ಯಸಂದೇಶದ ಪ್ರಮಾಣಕ್ಕೆ ತಕ್ಕಂತೆ ಭವ್ಯವಾಗಿ ಕಂಡುಬರುತ್ತಿತ್ತು. ಸ್ವತಃ ಭಗವತ್ಸ್ವರೂಪಿಯಾದ ಅವರು, ತಾವು ಬೋಧಿಸುವುದನ್ನು ಸ್ವತಃ ಸಾಕ್ಷಾತ್ಕರಿಸಿಕೊಂಡಂತಹ ವ್ಯಕ್ತಿಯಾದ ಅವರು, ಇತರರನ್ನೂ, ಆ ದಿವ್ಯಜ್ಞಾನದ ಮಟ್ಟಕ್ಕೆ ಏರಿಸಬಲ್ಲವರಾಗಿ ಅಲ್ಲಿ ನಿಲ್ಲುತ್ತಿದ್ದರು. ಉಪನ್ಯಾಸಗಳಲ್ಲಿ ಅವರಿಗೆ ನೆರವಾಗುತ್ತಿದ್ದ ಅಲನ್ ಒಮ್ಮೆ ಹೇಳುತ್ತಾನೆ, “ನಾನು ಅವರನ್ನು ಸಭೆಗೆ ಪರಿಚಯಿಸಿಕೊಡುತ್ತಿದ್ದಂತಹ ಸಂದರ್ಭ ಅದು. ಆಗ ಇದ್ದಕ್ಕಿದ್ದಂತೆ ಅವರು ಬೃಹದಾಕಾರವಾಗಿ ಬೆಳೆದು ನಿಂತಿರುವಂತೆ ನಾನು ಕಂಡೆ ! ಅವರ ಮುಂದೆ ನಾನೊಬ್ಬ ಕುಬ್ಜನಂತೆ ಭಾಸವಾಯಿತು. ಅಂದಿನಿಂದ ನಾನವರನ್ನು ಪರಿಚಯಿಸುವಾಗ ಅವರ ಪಕ್ಕದಲ್ಲಿ ನಿಲ್ಲುತ್ತಲೇ ಇರಲಿಲ್ಲ. ಬದಲಾಗಿ ವೇದಿಕೆಯ ಕೆಳಗೇ ನಿಂತು ಮಾತನಾಡುತ್ತಿದ್ದೆ.”</p>
  <p>ಒಂದು ದಿನ ಸ್ವಾಮೀಜಿಯವರಿಗೆ ವಿಪರೀತ ಶೀತವಾಗಿತ್ತು. ಅದರಿಂದ ಅವರಿಗೆ ಸಾಕಷ್ಟು ತೊಂದರೆಯೇ ಆಗಿದ್ದಿರಬೇಕು. ಅಂದಿನ ಉಪನ್ಯಾಸವನ್ನು ವೀಕ್ಷಿಸಿದ ಮಿಸ್ ಆಲ್ಬಟ್ಸ್R ಎಂಬುವಳು ಬರೆಯುತ್ತಾಳೆ : “ಸ್ವಾಮೀಜಿಯವರು ವೇದಿಕೆಯ ಮೇಲೆ ಹೋಗಿ ನಿಂತಾಗ, ಅವರು ಪ್ರಯತ್ನಪೂರ್ವಕವಾಗಿ ನಿಂತಂತೆ ಕಂಡಿತು. ಅವರು ಭಾರವಾದ ಹೆಜ್ಜೆಗಳನ್ನಿಡುತ್ತ ನಡೆಯು ತ್ತಿದ್ದರು. ಅವರ ಕಣ್ರೆಪ್ಪೆಗಳು ಊದಿಕೊಂಡಿದ್ದುದನ್ನು ನಾನು ಗಮನಿಸಿದೆ. ಅವರು ನೋವು ಅನುಭವಿಸುತ್ತಿದ್ದಂತೆ ಕಂಡಿತು. ಮಾತನ್ನು ಪ್ರಾರಂಭಿಸುವ ಮೊದಲು ಅವರು ಒಂದು ನಿಮಿಷ ಮೌನವಾಗಿ ನಿಂತರು. ನೋಡನೋಡುತ್ತಿದ್ದಂತೇ ಅವರಲ್ಲೊಂದು ಅದ್ಭುತ ಬದಲಾವಣೆ ಕಂಡುಬಂದಿತು ; ಅವರ ಮುಖಭಾವ ಬೆಳಗಿತು. ನಾನು ಅವರ ಮಾತುಗಳ ಮಹಾಶಕ್ತಿಯನ್ನು ಅನುಭವಿಸಿದೆ. ಆ ಮಾತುಗಳನ್ನು ಕೇಳುವುದಕ್ಕಿಂತ ಹೆಚ್ಚಾಗಿ ಅನುಭವಿಸಬಹುದಾಗಿತ್ತು. ನಾನು ಉನ್ನತ ಅಸ್ತಿತ್ವದ, ಭಾವಗಳ ಸಾಗರದೊಳಕ್ಕೆ ಸೆಳೆಯಲ್ಪಟ್ಟೆ. ಭಾಷಣ ಮುಗಿದ ಮೇಲೆ ಆ ಉನ್ನತ ಭಾವದಿಂದ ಕೆಳಗಿಳಿಯುವುದು ನೋವನ್ನುಂಟುಮಾಡಿತು. ಆ ಕಣ್ಣುಗಳು–ಆಹ್ ! ಎಷ್ಟು ಅದ್ಭುತ ! ಅವು ನಕ್ಷತ್ರಗಳಂತೆ ಮಿನುಗುತ್ತಿದ್ದುವು. ಅವುಗಳಿಂದ ನಿರಂತರವಾಗಿ ಬೆಳಕು ಹೊಮ್ಮುತ್ತಿತ್ತು.”</p>
  <p>ಜನರ ಮನಸ್ಸನ್ನು ಭದ್ರವಾಗಿ ಬಂಧಿಸಿಟ್ಟು ಕೊಳೆಸುವಂತಹ ಸಂಪ್ರದಾಯದ ಕಟ್ಟೆಗಳನ್ನು ಒಡೆದು ಚೂರು ಮಾಡುವ ಶಕ್ತಿ ಇತ್ತು ಸ್ವಾಮೀಜಿಯವರ ಮಾತಿನಲ್ಲಿ. ಹಳೆಯ ಸಿದ್ಧಾಂತಗಳನ್ನು ಬುಡಮೇಲು ಮಾಡುವ ಅವರ ಮಾತುಗಳು ಹಲವಾರು. ಇಂತಹ ಒಂದೊಂದು ಮಾತೂ ಸಿಡಿಲ ಆಸ್ಫೋಟದಂತೆ ಬಂದು ಅಪ್ಪಳಿಸಿ ಮೂಢನಂಬಿಕೆಗಳ ಕೋಟೆಯನ್ನು ಕುಟ್ಟಿ ಪುಡಿಗೈದು ಬಂಧಿತವಾದ ಆತ್ಮವನ್ನು ಮುಕ್ತಗೊಳಿಸುತ್ತಿತ್ತು. ಜನರು ತಾವು ಶರೀರ-ಮನಸ್ಸುಗಳಿಂದ ಕೂಡಿದ ಬಡಜೀವ ಎಂಬ ನಂಬಿಕೆಗೆ ಗಂಟುಬಿದ್ದಿದ್ದರೆ ಸ್ವಾಮೀಜಿ ಗುಡುಗುತ್ತಾರೆ, “ದಿವ್ಯಾತ್ಮರು ನೀವು! ನಿಮಗಿಲ್ಲ ಸಾವು !” ಎಂದು. ಒಂದು ಸಲವಂತೂ ಅವರು ತಮ್ಮ ಉಪನ್ಯಾಸವನ್ನು ಪ್ರಾರಂಭಿ ಸುವ ಮೊದಲು ಒಂದು ಕ್ಷಣ ಜನರನ್ನು ದಿಟ್ಟಿಸಿ ನೋಡಿ ಉದ್ಗರಿಸಿದರು, “ಏಳಿ, ಎಚ್ಚರಗೊಳ್ಳಿ, ಗುರಿಮುಟ್ಟುವವರೆಗೂ ನಿಲ್ಲದಿರಿ !” ಈ ನುಡಿಗಳು ಅಲ್ಲಿದ್ದವರಲ್ಲಿ ಒಂದು ವಿದ್ಯುದಾಘಾತವನ್ನೇ ಉಂಟುಮಾಡಿದುವು ಎಂದು ಒಬ್ಬಾಕೆ ಹೇಳುತ್ತಾಳೆ.</p>
  <p>ಸ್ಯಾನ್ಫ್ರಾನ್ಸಿಸ್ಕೋದಲ್ಲಿ ‘ಮುಕ್ತಿಯ ದಾರಿ’ ಎಂಬ ಉಪನ್ಯಾಸ ಮುಗಿದಿತ್ತು ; ಮರುದಿನ ಹೊಸ ಉಪನ್ಯಾಸ ಮಾಲಿಕೆಯೊಂದು ಪ್ರಾರಂಭವಾಗಲಿತ್ತು. ಸ್ವಾಮೀಜಿಯವರು ಆ ಉಪನ್ಯಾಸದ ವಿಷಯವನ್ನು ಪ್ರಕಟಿಸುತ್ತ ಹೇಳಿದರು, “ನಾಳೆ ರಾತ್ರಿ ನಾನು ‘ಮನಸ್ಸು ; ಅದರ ಶಕ್ತಿ ಹಾಗೂ ಸಾಧ್ಯತೆಗಳು’ ಎಂಬ ವಿಷಯವಾಗಿ ಮಾತನಾಡಲಿದ್ದೇನೆ. ಕೇಳಲು ಬನ್ನಿ ; ನಾನು ಸ್ವಲ್ಪ ಬಾಂಬ್ ಎಸೆಯುವ ಕೆಲಸ ಮಾಡಲಿದ್ದೇನೆ !” ಬಳಿಕ ಶ್ರೋತೃಗಳತ್ತ ಮಂದಹಾಸದ ದೃಷ್ಟಿ ಹಾಯಿಸುತ್ತ ಬಲಗೈಯನ್ನು ಮೇಲೆತ್ತಿ ನುಡಿದರು, “ಬನ್ನಿ, ನಿಮಗೆ ಒಳಿತಾಗುತ್ತದೆ !”</p>
  <p>ಮಾರನೆಯ ದಿನ ಸಂಜೆ ಸಭಾಂಗಣವು ಕಾಲಿಡಲೂ ಸ್ಥಳವಿಲ್ಲದಂತೆ ತುಂಬಿಹೋಯಿತು. ಸ್ವಾಮೀಜಿಯವರೂ ತಮ್ಮ ಮಾತಿಗೆ ತಪ್ಪಲಿಲ್ಲ. ಬಾಂಬುಗಳನ್ನು ಎಸೆದೇ ಎಸೆದರು. ಅಲ್ಲದೆ, ರೋಡ್ಹ್ಯಾಮೆಲ್ ಎಂಬೊಬ್ಬ ವೇದಾಂತದ ವಿದ್ಯಾರ್ಥಿ ಹೇಳುವಂತೆ, ಬಾಂಬುಗಳನ್ನು ಅತಿ ಹೆಚ್ಚು ಪರಿಣಾಮಕಾರಿಯಾಗಿ ಎಸೆಯುವುದು ಹೇಗೆಂಬುದನ್ನು ಎಲ್ಲರಿಗಿಂತ ಚೆನ್ನಾಗಿ ತಿಳಿದವರು ಸ್ವಾಮೀಜಿ ! ಅಂದಿನ ಉಪನ್ಯಾಸದಲ್ಲಿ ಅವರು ಪವಿತ್ರತೆ ಹಾಗೂ ಬ್ರಹ್ಮಚರ್ಯದ ಬಗ್ಗೆ ದೀರ್ಘ ವಾಗಿ ಮಾತನಾಡಿ, ಪ್ರತಿಯೊಬ್ಬ ಸ್ತ್ರೀಯನ್ನೂ ಮಾತೃಭಾವದಿಂದ ಕಾಣುವ ಕಲ್ಪನೆಯನ್ನು ಮುಂದಿಟ್ಟರು : “ನಾವು ನಮ್ಮ ಸ್ವಂತ ತಾಯಿಯನ್ನು ಇತರ ಸ್ತ್ರೀಯರಿಗಿಂತ ಭಿನ್ನವಾದ ದೃಷ್ಟಿ ಯಲ್ಲಿ ನೋಡುವುದು ತೀರ ಸಹಜವೇ. ಆದರೆ ಇತರ ಸ್ತ್ರೀಯರನ್ನೂ ಮಾತೃದೃಷ್ಟಿಯಿಂದ ನೋಡ ಬೇಕಾದುದು ಬಹಳ ಮುಖ್ಯ.” ಪವಿತ್ರತೆಯೆಂಬುದು ಸಂನ್ಯಾಸಿಗಳಿಗೂ ಗೃಹಸ್ಥರಿಗೂ ಸಮಾನ ವಾಗಿ ಪ್ರಮುಖವಾದದ್ದೆಂಬ ವಿಷಯವನ್ನು ಸ್ವಾಮೀಜಿ ಒತ್ತಿಹೇಳಿದರು. ಈ ವಿಷಯವಾಗಿ ಅವರೆಂದರು, “ಮೊನ್ನೆ ತಾನೆ ಒಬ್ಬ ಹಿಂದೂ ಯುವಕ ನನ್ನನ್ನು ನೋಡಲು ಬಂದಿದ್ದ. ಅವನು ಎರಡು ವರ್ಷದಿಂದ ಇಲ್ಲೇ ಇದ್ದಾನೆ ; ಈಗ ಸ್ವಲ್ಪ ಕಾಲದಿಂದ ಏನೋ ಅನಾರೋಗ್ಯವಾಗಿದೆ. ಮಾತಿನ ಮಧ್ಯೆ ಅವನು ಹೇಳಿದ–‘ಈ ಬ್ರಹ್ಮಚರ್ಯದ ತತ್ತ್ವವೆಲ್ಲ ಸುಳ್ಳೆಂದು ಕಾಣುತ್ತದೆ. ಏಕೆಂದರೆ, ಇಲ್ಲಿನ ಡಾಕ್ಟರುಗಳೇ ನನಗೆ ಅದರ ವಿರುದ್ಧವಾಗಿ ಸಲಹೆ ನೀಡಿದ್ದಾರೆ. ಬ್ರಹ್ಮ ಚರ್ಯವು ಪ್ರಕೃತಿ ನಿಯಮಕ್ಕೆ ವಿರುದ್ಧ ಎಂದು ಹೇಳಿದ್ದಾರೆ’ ಅಂತ. ನಾನವನಿಗೆ ಹೇಳಿದೆ, ‘ನೀನು ಎಲ್ಲಿಂದ ಬಂದೆಯೋ ಆ ಭಾರತಕ್ಕೆ ವಾಪಸು ಹೋಗು ! ಹೋಗಿ, ಸಾವಿರಾರು ವರ್ಷಗಳಿಂದಲೂ ಬ್ರಹ್ಮಚರ್ಯ-ಪಾವಿತ್ರ್ಯಗಳನ್ನು ಅಭ್ಯಾಸ ಮಾಡುತ್ತಿರುವ ನಿನ್ನ ಪೂರ್ವಿಕರ ಮಾತನ್ನೊಂದಿಷ್ಟು ಕೇಳಿಸಿಕೊಂಡು ಬಾ !’ ಅಂತ.” ಬಳಿಕ ಸ್ವಾಮೀಜಿಯವರು, ಮಾತಿನಲ್ಲಿ ಹೇಳಲಾಗದಂತಹ ಜುಗುಪ್ಸೆಯ ಮುಖಭಾವವನ್ನು ತಳೆದು, ‘ಬ್ರಹ್ಮಚರ್ಯವು ತೀರ ಅಸಹಜವಾದದ್ದು, ಪ್ರಕೃತಿ ನಿಯಮಕ್ಕೆ ವಿರುದ್ಧವಾದದ್ದು’ ಎಂಬ ಪಾಶ್ಚಾತ್ಯ ವೈದ್ಯರ ವಾದವನ್ನು ಉಗ್ರವಾಗಿ ಖಂಡಿಸುತ್ತ ನುಡಿದರು–“ಹೀಗೆ ಮಾತನಾಡುವ ಈ ದೇಶದ ವೈದ್ಯರಿದ್ದೀರಲ್ಲ, ನಿಮಗೆ ನೀವೇನು ಮಾತನಾಡು ತ್ತಿದ್ದೀರಿ ಎಂಬುದೇ ಗೊತ್ತಿಲ್ಲ ! ನಿಮಗೆ ‘ಪಾವಿತ್ರ್ಯ’ ಎಂಬ ಶಬ್ದದ ಅರ್ಥವೇ ತಿಳಿದಿಲ್ಲ ! ನೀವು ಮೃಗಗಳು ! ಮೃಗಗಳು ! ಪ್ರಾಣಿಧರ್ಮಕ್ಕನುಸಾರವಾಗಿ ಬದುಕುವ ನೀವು ಹೆಚ್ಚಿನದೇನನ್ನು ಹೇಳೀರಿ ?” ಹೀಗೆ ಚುಚ್ಚಿ ನುಡಿದ ಸ್ವಾಮೀಜಿಯವರು, ವಿರೋಧವನ್ನು ಆಹ್ವಾನಿಸುವ ನೋಟ ದಿಂದ ಪ್ರೇಕ್ಷಕರತ್ತ ದೃಷ್ಟಿ ಹಾಯಿಸಿದರು, ಸಭೆಯಲ್ಲಿ ಹಲವಾರು ವೈದ್ಯರೂ ಆ ವೈದ್ಯರ ಅಭಿಪ್ರಾಯವನ್ನು ಸಮರ್ಥಿಸುವಂಥವರೂ ಇದ್ದಿರಲೇಬೇಕು. ಆದರೆ ಒಂದೇ ಒಂದು ಉಸಿರೂ ಮೇಲೇಳಲಿಲ್ಲ.</p>
  <p>ಹೀಗೆ ಸ್ವಾಮೀಜಿ ಇಂತಹ ‘ಬಾಂಬು’ಗಳನ್ನು ಎಸೆದರೂ, ಉಪನ್ಯಾಸದ ಬಳಿಕ ತಮ್ಮ ಆಪ್ತರೊಂದಿಗೆ ಮನೆಗೆ ಹಿಂದಿರುವಾಗ ಹಿಂದಣ ಆನಂದಮಯರಾದ ಸರಳ ಸ್ನೇಹಜೀವಿಯೇ ಆಗಿರುತ್ತಿದ್ದರು.</p>
  <p>ಅಂದಿನ ಸಭೆಯಲ್ಲಿ ಹಾಜರಿದ್ದ ಮಿಸ್ ಸಾರಾ ಫಾಕ್ಸ್ ಎನ್ನುವವಳು ಹೇಳುತ್ತಾಳೆ : “ಸ್ವಾಮೀಜಿಯವರು ತಮ್ಮ ಉಪನ್ಯಾಸದ ಮೊದಲರ್ಧ ಭಾಗದಲ್ಲಿ ಸಭಿಕರನ್ನು ಅವರ ಸ್ವೇಚ್ಛಾ ಚಾರ-ವಿಷಯಲಂಪಟತನಗಳಿಗಾಗಿ ಚೆನ್ನಾಗಿ ತರಾಟೆಗೆ ತೆಗೆದುಕೊಂಡರು. ಆದರೆ ನಂತರದ ಭಾಗದಲ್ಲಿ ಅವರ ಮೇಲೆ ತಮ್ಮ ವಾತ್ಯಲ್ಯಧಾರೆಯನ್ನೇ ಹರಿಯಿಸಿದರು” ಎಂದು. ಮಾನವನ ಮೇಲೆ ಅವರಲ್ಲಿ ಅಚಲವಾದ ವಾತ್ಸಲ್ಯ-ಪ್ರೇಮ ಯಾವಾಗಲೂ ಇದ್ದೇ ಇತ್ತು. ನಿಜಕ್ಕೂ ಅವರ ಅಂತರ್ದೃಷ್ಟಿ ಅಷ್ಟೊಂದು ನಿಖರವಾಗಿರಲೂ, ಅವರ ಮಾತುಗಳು ಅಷ್ಟೊಂದು ಹರಿತವಾ ಗಿರಲೂ ಅದೇ ಕಾರಣ. ಸತ್ಯವೆ ಅವರ ‘ಬಾಂಬು’ಗಳಲ್ಲಿನ ಸಿಡಿಮದ್ದಾದರೆ, ಅವರ ಪ್ರೀತಿಯೇ ಈ ಸಿಡಿಮದ್ದನ್ನು ಹೊತ್ತಿಸುತ್ತಿದ್ದ ಕಿಡಿ. ಆದರೆ ಅವುಗಳನ್ನು ತಡೆದುಕೊಳ್ಳಲು ಮಾತ್ರ ಎಲ್ಲರಿಗೂ ಸಾಧ್ಯವಾಗುತ್ತಿರಲಿಲ್ಲ.</p>
  <p>ಈ ಉಪನ್ಯಾಸಕ್ಕೆ ಹಾಜರಿದ್ದವರಲ್ಲಿ ಹಲವಾರು ಮಂದಿ ಅನಂತರ ಮಾತನಾಡಿಕೊಳ್ಳು ತ್ತಿದ್ದರಂತೆ–‘ಅವರು ನನ್ನನ್ನು ಉದ್ದೇಶಿಸಿಯೇ ಹಾಗೆಲ್ಲ ಹೇಳಿರಬಹುದೆ ?’ ಎಂದು. ಆದರೆ ಸ್ವಾಮೀಜಿ ಯಾರೊಬ್ಬರನ್ನೂ ಉದ್ದೇಶಿಸಿ ಆಡಿದ ಮಾತುಗಳಲ್ಲ ಅವು, ಅಥವಾ ಯಾರನ್ನಾದರೂ ನೋಯಿಸಬೇಕೆಂಬುದೂ ಅವರ ಉದ್ದೇಶವಾಗಿರಲಿಲ್ಲ. ಆದರೆ ಇದನ್ನು ಅರ್ಥಮಾಡಿಕೊಳ್ಳ ಲಾರದ ಕೆಲವರು ಉಪನ್ಯಾಸಗಳಿಗೆ ಬರುವುದನ್ನೇ ನಿಲ್ಲಿಸಿಬಿಟ್ಟರು.</p>
  <p>ಇದನ್ನು ಸ್ವಾಮೀಜಿ ಗಮನಿಸಿದರೋ ಇಲ್ಲವೋ ; ಒಂದು ವೇಳೆ ಗಮನಿಸಿದ್ದರೂ ಅವರಂತೂ ವಿಚಲಿತರಾಗುವವರಲ್ಲ. ಇಂದು ತಮ್ಮ ಮಾತುಗಳಿಂದ ಕಸಿವಿಸಿಗೊಂಡವರು ಮುಂದೆ ಅದೇ ಮಾತುಗಳಿಂದ ಧನ್ಯತೆಯನ್ನು ಹೊಂದಿಯೇ ತೀರುತ್ತಾರೆಂಬುದು ಅವರಿಗೆ ಗೊತ್ತಿತ್ತು. ಹಿಂದೊಮ್ಮೆ ಕೆಲವರು ಸ್ವಾಮೀಜಿಯವರಿಗೆ ಅವರ ಮಾತುಗಳನ್ನು ನಯಗೊಳಿಸಿಕೊಳ್ಳುವಂತೆ ಸಲಹೆ ನೀಡಿದಾಗ, ಅವರು ಮೇರಿಗೆ ಬರೆದ ಒಂದು ಪತ್ರದ ಈ ಸಾಲುಗಳನ್ನು ನೆನಪಿಸಿಕೊಳ್ಳ ಬಹುದು : “ಸತ್ಯವನ್ನು ನಾನು ಮಹಾ ಶಕ್ತಿಶಾಲಿಯಾದ ಒಂದು ಸುಡುವ ವಸ್ತುವಿಗೆ ಹೋಲಿಸು ತ್ತೇನೆ. ಅದು ಯಾವ ವಸ್ತುವಿನ ಮೇಲೆ ಬಿದ್ದರೂ ಅದನ್ನು ಸುಡುತ್ತದೆ. ಮೆದುವಸ್ತುವಾದರೆ ಬೇಗನೆ, ಕಠಿಣ ಶಿಲೆಯಾದರೆ ತಡವಾಗಿ–ಅದರೆ ಅದಂತೂ ಸುಡಲೇಬೇಕು. ನಾನೊಂದು ಸಂದೇಶವನ್ನು ನೀಡಬೇಕಾದದ್ದಿದೆ. ಜಗತ್ತು ಬಯಸುವಂತೆ ಸವಿಯಾಗಿರಲು ನನಗೆ ಸಮಯ ವಿಲ್ಲ; ಮತ್ತು ಹೀಗೆ ಸವಿಯಾಗಿರಲು ಮಾಡುವ ಪ್ರತಿಯೊಂದು ಪ್ರಯತ್ನವೂ ಒಬ್ಬನನ್ನು ಆಷಾಢಭೂತಿಯನ್ನಾಗಿಸುತ್ತದೆ.” ಸುಮಾರು ಮೂರ್ನಾಲ್ಕು ವರ್ಷಗಳ ಹಿಂದೆಯೇ ಹೀಗೆ ಬರೆದಿದ್ದ ಅವರ ನಿಲುವು ಈಗ ಮತ್ತಷ್ಟು ಸ್ಪಷ್ಟವಾಗಿತ್ತು, ಮತ್ತಷ್ಟು ದೃಢವಾಗಿತ್ತು. ಒಮ್ಮೆ ಶ್ರೀಮತಿ ಹ್ಯಾನ್ಸ್ಬ್ರೋ ಕೂಡ ಸ್ವಾಮೀಜಿಯವರ ಕಾರ್ಯವಿಧಾನದ ಬಗ್ಗೆ ತನ್ನ ಶಂಕೆ ವ್ಯಕ್ತಪಡಿಸಿದಳು. ಆಗ ಅವರು ಅದಕ್ಕೆ ನೇರವಾಗಿ ಉತ್ತರಿಸದೆ ಹೀಗೆಂದರು, “ನೋಡು, ನನ್ನ ಮರಣಾನಂತರ ಹತ್ತು ವರ್ಷಗಳೊಳಗಾಗಿ ನಾನು ದೇವರೆಂದು ಪೂಜಿಸಲ್ಪಡುವೆ.”</p>
  <p>ಕ್ಯಾಲಿಫೋರ್ನಿಯದಲ್ಲಿದ್ದ ಈ ದಿನಗಳಲ್ಲಿ ಸ್ವಾಮೀಜಿಯವರ ಆರೋಗ್ಯ ಬಹಳ ಮಟ್ಟಿಗೆ ಸುಧಾರಿಸುತ್ತ ಬಂದಿತು. ಇಲ್ಲಿ ಅವರಿಗೆ ನಿರಂತರವಾಗಿ ಕೆಲಸವಿರುತ್ತಿತ್ತಾದರೂ ಬೆಳಗಿನ ಹೊತ್ತಿನಲ್ಲಿ ಒಮ್ಮೊಮ್ಮೆ ಸುತ್ತಾಡಲು ಸಮಯ ಸಿಗುತ್ತಿತ್ತು. ಆಗ ಗೋಲ್ಡನ್ ಗೇಟ್ ಪಾರ್ಕಿಗೋ ಸಮುದ್ರ ತೀರಕ್ಕೋ ಇಲ್ಲವೆ ಅಲ್ಲಿನ ಪ್ರಸಿದ್ಧ ಚೈನಾ ಟೌನಿಗೋ ಹೋಗಿಬರು ತ್ತಿದ್ದರು. ಇದೀಗ ಅವರ ಜೀವನದ ಕೊನೆಯ ಕೆಲವು ವರ್ಷಗಳಲ್ಲಿ ವಿಶೇಷವಾಗಿ ಕಂಡುಬರು ತ್ತಿದ್ದ ಅಗಾಧ ಶಾಂತಿಯ ತಂಪನ್ನು ಅವರು ಆತ್ಮೀಯರಿಗೆ ಬರೆದ ಪತ್ರಗಳಲ್ಲಿ ಕಾಣಬಹುದಾ ಗಿತ್ತು. ಈ ಸಮಯದಲ್ಲಿ ಅವರು ಸೋದರಿ ನಿವೇದಿತೆಗೆ ಬರೆದ ಪತ್ರವೊಂದರಲ್ಲಿ ಹೇಳುತ್ತಾರೆ, “ಬಿತ್ತಿದ ಬೀಜವೊಂದು ಮರವಾಗಿ ಬೆಳೆಯುವ ಮುನ್ನ ತಾನು ನೆಲದಡಿಯಲ್ಲಿ ಕೊಳೆತು ಸಾಯಬೇಕು. ನನ್ನ ಜೀವನದ ಕಳೆದೆರಡು ವರ್ಷಗಳು ಇಂತಹ ಕೊಳೆತ ಎನ್ನಬಹುದು. ನಾನೆಂದಿಗೂ ಮೃತ್ಯುವಿಗೆ ಹೆದರಲಿಲ್ಲ. ಆದರೆ ನನ್ನ ಜೀವನದಲ್ಲೊಂದು ಉತಾ­ಂತಿಯೇ ಆಯಿತು. ಇಂತಹ ಒಂದು ಉತಾ­ಂತಿ ನನ್ನನ್ನು ರಾಮಕೃಷ್ಣರಲ್ಲಿಗೆ ಕರೆತಂದಿತು. ಇನ್ನೊಂದು ನನ್ನನ್ನು ಅಮೆರಿಕೆಗೆ ಕಳಿಸಿತು. ಆದರೆ ಇದು ಮಾತ್ರ ಅವುಗಳಲ್ಲೆಲ್ಲ ಪ್ರಬಲವಾದುದು. ಸದ್ಯ ! ಅದು ಮುಗಿದುಹೋಯಿತು. ಈಗ ನಾನು ಎಷ್ಟು ಶಾಂತವಾಗಿದ್ದೇನೆಂದರೆ ಕೆಲವೊಮ್ಮೆ ನನಗೇ ಆಶ್ಚರ್ಯವಾಗುತ್ತದೆ.”</p>
  <p>ಸ್ವಾಮೀಜಿಯವರ ಆಂತರ್ಯದಲ್ಲಿ ಈ ಶಾಂತಿ ಎಂಬುದು ಬೆಳೆಯುತ್ತಿದ್ದಂತೆ, ಅದಕ್ಕೆ ತದ್ವಿರುದ್ಧವಾಗಿ ಅವರ ಭಾಷಣಗಳೂ ತರಗತಿಗಳೂ ಅಸಾಧಾರಣ ರಭಸಪೂರ್ಣವಾಗಿದ್ದುವು. ಅವರ ಆಕರ್ಷಣ ಶಕ್ತಿ ಎಂದಿನಷ್ಟೇ ಪ್ರಬಲವಾಗಿತ್ತು. ಹೆಚ್ಚು ಹೆಚ್ಚು ಸ್ತ್ರೀಪುರುಷರು ಅವರ ನಿಕಟ ಸಂಪರ್ಕಕ್ಕೆ ಬಂದರು.</p>
  <p>ಸ್ವಾಮೀಜಿಯವರ ವ್ಯಕ್ತಿತ್ವದಲ್ಲಿ ಹಾಸುಹೊಕ್ಕಾಗಿದ್ದ ಹಾಸ್ಯದ ಅಂಶವಂತೂ ಯಾವಾಗ ಬೇಕಾ ದರೂ ಸಿಡಿಯಬಹುದಾಗಿತ್ತು. ಕೆಲವು ಥಿಯಾಸೊಫಿಕ್ ಅನುಯಾಯಿಗಳಿಗೆ ತಂತ್ರಸಾಧನೆಯ ಬಗ್ಗೆ ವಿಶೇಷ ಆಸಕ್ತಿ. ಇವರೊಮ್ಮೆ ಕೇಳಿದರು, “ಸ್ವಾಮೀಜಿ, ನೀವು ಭೂತವನ್ನು ನೋಡಿದ್ದೀರಾ?” ತಕ್ಷಣ ಬಂದಿತು ಉತ್ತರ, “ಓ, ಖಂಡಿತ ! ಭಾರತದಲ್ಲಿ ನಾವು ಬೆಳಗಿನ ತಿಂಡಿಗೆ ಉಪಯೋಗಿ ಸುವುದು ಅವುಗಳನ್ನೇ !”</p>
  <p>ಸಾಧುಸಂತರ ಕಾಲಜ್ಞಾನದ ಬಗ್ಗೆ ಒಬ್ಬರು ಪ್ರಶ್ನಿಸಿದಾಗ ಸ್ವಾಮೀಜಿ ಹೇಳಿದರು, “ನಾನು ಚಿಕ್ಕ ಹುಡುಗನಾಗಿದ್ದಾಗ ಒಂದು ದಿನ ಬೀದಿಯಲ್ಲಿ ಆಟವಾಡುತ್ತಿದ್ದೆ. ಆಗ ಅಲ್ಲೇ ಹೋಗುತ್ತಿದ್ದ ಒಬ್ಬ ಸಾಧು ನನ್ನ ತಲೆಯ ಮೇಲೆ ಕೈಯಿಟ್ಟು, ‘ಮಗು, ನೀನು ಒಂದು ದಿನ ಒಬ್ಬ ಮಹಾ ಪುರುಷನಾಗುವೆ’ ಅಂತ ಹೇಳಿದ. ಈಗ ನೋಡಿ ನಾನು ಏನಾಗಿದ್ದೇನೆ !” ಇದನ್ನು ಹೇಳುತ್ತಿದ್ದಾಗ ಅವರ ಮುಖದಲ್ಲಿ ತುಂಟ ನಗು ಎದ್ದುಕಾಣುತ್ತಿತ್ತು. ಆದರೆ ಇಂತಹ ಮಾತುಗಳಲ್ಲಿ ಅಹಂ ಕಾರ ಲೇಶವೂ ಇರುತ್ತಿರಲಿಲ್ಲ.</p>
  <p>ಒಂದು ದಿನ ಸ್ವಾಮೀಜಿ ಕೆಲವು ಸ್ನೇಹಿತರೊಂದಿಗೆ ಚಿತ್ರಕಲಾ ಪ್ರದರ್ಶನವೊಂದಕ್ಕೆ ಹೋದರು. ಅಲ್ಲಿ ಕೆಲವು ದಢೂತಿ ಸಾಧುಗಳ ಚಿತ್ರಗಳನ್ನು ನೋಡುತ್ತ ಅವರೆನ್ನುತ್ತಾರೆ, “ಆಧ್ಯಾತ್ಮಿಕ ವ್ಯಕ್ತಿಗಳು ಯಾವಾಗಲೂ ಸ್ಥೂಲಕಾಯರೇ. ಬೇಕಾದರೆ ನನ್ನನ್ನೇ ನೋಡಿ ಈಗ !”</p>
  <p>ಮತ್ತೊಮ್ಮೆ ಭಾಷಣದ ಮಧ್ಯೆ ಹೇಳುತ್ತಾರೆ, “ಕ್ರೈಸ್ತರ ನರಕದ ಕಲ್ಪನೆ ನನ್ನ ಮಟ್ಟಿಗಂತೂ ಸ್ವಲ್ಪವೂ ಭಯಾನಕವಾಗಿಲ್ಲ. ನಾನು ದಾಂತೆಯ ‘ಇನ್ಫರ್ನೋ’ ಎಂಬ ಪುಸ್ತಕವನ್ನು ಮೂರು ಸಲ ಓದಿದ್ದೇನೆ. ಆದರೆ ನಾನದರಲ್ಲಿ ಭಯಂಕರವಾದದ್ದೇನನ್ನೂ ಕಾಣಲಿಲ್ಲ ಎನ್ನಬೇಕಾಗುತ್ತದೆ. ನಮ್ಮ ಹಿಂದೂ ನರಕಗಳಲ್ಲಾದರೆ ಹಲವಾರು ವಿಧ. ಉದಾಹರಣೆಗೆ ಒಬ್ಬ ಹೊಟ್ಟೆಬಾಕ ಸತ್ತ ಎನ್ನಿ. ಅವನು ನರಕಕ್ಕೆ ಹೋದಾಗ ಅಲ್ಲಿ ಅವನ ಸುತ್ತಲೂ ಅತ್ಯುತ್ತಮವಾದ ತಿಂಡಿತೀರ್ಥಗಳ ರಾಶಿಯನ್ನೇ ಒಡ್ಡಲಾಗುತ್ತದೆ. ಅವನ ಹೊಟ್ಟೆ ಒಂದು ಸಾವಿರ ಮೈಲಿ ಉದ್ದವಿರುತ್ತದೆ. ಆದರೆ ಅವನ ಬಾಯಿ ಮಾತ್ರ ಸೂಜಿ ಮೊನೆಯಷ್ಟು ಮಾತ್ರವೇ ! ಆಲೋಚಿಸಿ ನೋಡಿ !”</p>
  <p>ಈ ಉಪನ್ಯಾಸದ ವೇಳೆಗೆ ಸಭಾಂಗಣದಲ್ಲಿ ಜನ ಕಿಕ್ಕಿರಿದು ತುಂಬಿಹೋಗಿದ್ದರು. ಜೊತೆಗೆ ಕಿಟಕಿಗಳು ಸಾಕಷ್ಟು ಇಲ್ಲದ್ದರಿಂದ ವಾತಾವರಣವು ಅಹಿತಕರವಾಗುವಷ್ಟು ಬಿಸಿಯಾಗಿತ್ತು. ಆದರೆ ಭಾಷಣ ಮುಗಿಸಿ ಆಚೆ ಬರುತ್ತಿದ್ದಂತೆ ಶೀತಗಾಳಿ ಸುಂಯ್ಯನೆ ಬೀಸಿತು. ತಕ್ಷಣ ಸ್ವಾಮೀಜಿ ತಮ್ಮ ಕೋಟನ್ನು ತಮ್ಮ ಸುತ್ತ ಬಿಗಿಯಾಗಿ ಸುತ್ತಿಕೊಳ್ಳುತ್ತ ಗಟ್ಟಿಯಾಗಿ ಉದ್ಗರಿಸಿದರು, “ಸರಿ ಸರಿ, ಇದು ನರಕವಲ್ಲ ಎನ್ನುವುದಾದರೆ ಮತ್ತೆ ಯಾವುದೋ ನನಗೆ ಗೊತ್ತಿಲ್ಲ.”</p>
  <p>ಸಂನ್ಯಾಸಿಯ ಜೀವನವನ್ನು ಗೃಹಸ್ಥನ ಜೀವನದೊಂದಿಗೆ ಹೋಲಿಸುತ್ತ ಸ್ವಾಮೀಜಿ ಒಮ್ಮೆ ಹೇಳಿದರು, “ಯಾರೋ ನನ್ನನ್ನು ಕೇಳಿದರು, ನೀವು . . . ಹಿಂದೆ ಏನಾದರೂ ಮದುವೆಯಾಗಿ ದ್ದಿರಾ?–ಅಂತ.” ಹೀಗೆ ಹೇಳಿ ಅವರು ಮುಗುಳ್ನಗುತ್ತ ಒಂದು ಕ್ಷಣ ಮಾತನ್ನು ನಿಲ್ಲಿಸಿ ಪ್ರೇಕ್ಷಕರ ಕಡೆಗೆ ದೃಷ್ಟಿ ಹಾಯಿಸಿದರು. ಸಭೆಯಲ್ಲೆಲ್ಲ ಕುತೂಹಲದ ಗುಜುಗುಜು, ನಗು ಕೇಳಿಬಂದಿತು. ಇದ್ದಕ್ಕಿದ್ದಂತೆ ಸ್ವಾಮೀಜಿ ಮುಖದ ಮೇಲೊಂದು ವಿಪರೀತ ಗಾಬರಿಯ ಭಾವವನ್ನು ತಂದು ಕೊಂಡು ನುಡಿದರು, “ಅಯ್ಯಯ್ಯೊ ! ನಾನಂತೂ ಎಂದೆಂದಿಗೂ ಮದುವೆಯಾಗಲಾರೆ. ಈ ಮದುವೆಯೊಂದು ದೆವ್ವದ ಆಟ !” ಹೀಗೆ ಹೇಳಿ ತಮ್ಮ ಮಾತುಗಳು ಪೂರ್ಣ ಪ್ರಭಾವ ಬೀರಲು ಮತ್ತೆ ಒಂದು ಕ್ಷಣ ಸುಮ್ಮನಾದರು. ಪ್ರೇಕ್ಷಕರ ಮೆಚ್ಚುಗೆಯ ದನಿ, ಕರತಾಡನ ಕೇಳಿಬರು ತ್ತಿದ್ದಂತೆ ಅದನ್ನು ನಿಲ್ಲಿಸುವಂತೆ ಸೂಚಿಸಿ ತಮ್ಮ ಕೈಯನ್ನು ಮೇಲೆತ್ತಿದರು. ಬಳಿಕ ಒಂದು ಬಗೆಯ ಗಂಭೀರ ಮುಖಮುದ್ರೆಯನ್ನು ತಂದುಕೊಂಡು ಹೇಳಿದರು, “ಆದರೆ, ಈ ಸಂನ್ಯಾಸ ಸಂಪ್ರದಾಯದ ವಿರುದ್ಧ ನನ್ನದು ಒಂದೇ ಒಂದು ಆರೋಪ. ಅದೇನೆಂದರೆ . . .ಅದು ಸಮಾಜದ ಅತ್ಯಂತ ಯೋಗ್ಯ ವ್ಯಕ್ತಿಗಳನ್ನು ಕಿತ್ತುಕೊಂಡು ಬಿಡುತ್ತದೆ.” ಈ ಮಾತನ್ನು ಕೇಳಿದಾಗ ಸಭೆಯಲ್ಲಿ ಕೋಲಾಹಲ ಉಕ್ಕಿ ಹರಿಯಿತು. ಸ್ವಾಮೀಜಿ ಅದನ್ನು ತಡೆಯುವ ಪ್ರಯತ್ನ ಮಾಡಲಿಲ್ಲ.</p>
  <p>ಒಂದು ದಿನ ಖಾಸಗೀ ತರಗತಿಯೊಂದರಲ್ಲಿ ಸ್ವಾಮೀಜಿಯವರು ಅತ್ಯಂತ ಜ್ಞಾನಪ್ರಚೋದಕ ವಾಗಿ ಮಾತನಾಡುತ್ತಿದ್ದರು. ಇದ್ದಕ್ಕಿದ್ದಂತೆ ಭಾವ ತುಂಬಿ ಬಂದು ತಮ್ಮ ಮಾತನ್ನು ಅರ್ಧಕ್ಕೆ ನಿಲ್ಲಿಸಿ ನುಡಿದರು, “ತನ್ನ ಹೆಸರನ್ನೇ ಬರೆಯಲು ಬಾರದಿದ್ದಂತಹ ಒಬ್ಬ ಮನುಷ್ಯನ ಶಿಷ್ಯ ನಾನು. ನಾನು ಅವರ ಪಾದರಕ್ಷೆಗಳನ್ನು ಹಿಡಿಯಲೂ ಕೂಡ ಯೋಗ್ಯನಲ್ಲ. ನನ್ನ ಬುದ್ದಿವಂತಿಕೆಯನ್ನೆಲ್ಲ ತೆಗೆದುಕೊಂಡು ಹೋಗಿ ಗಂಗೆಗೆ ಎಸೆದುಬಿಡಬೇಕು ಎಂದು ನಾನೆಷ್ಟು ಸಲ ಆಶಿಸಿದ್ದೆ !” ಆಗ ಓರ್ವ ಮಹಿಳೆ ಹೇಳಿದಳು, “ಆದರೆ ಸ್ವಾಮೀಜಿ, ನಿಮ್ಮ ವ್ಯಕ್ತಿತ್ವದ ಆ ಅಂಶವನ್ನೇ (ಜ್ಞಾನ ಹಾಗೂ ಬುದ್ಧಿಮತ್ತೆಗಳನ್ನೇ) ನಾನು ಹೆಚ್ಚು ಮೆಚ್ಚಿಕೊಂಡಿರುವುದು !”</p>
  <p>ಅದಕ್ಕೆ ಸ್ವಾಮೀಜಿಯವರ ಉತ್ತರ : “ಅದೇಕೆಂದರೆ ನೀವೊಬ್ಬರು ಮೂರ್ಖರು ಮೇಡಂ– ನನ್ನ ಹಾಗೆ !”</p>
  <p>ಈ ‘ನನ್ನ ಹಾಗೆ’ ಎಂಬ ಒಂದು ಪ್ರಾಮಾಣಿಕ ಉದ್ಗಾರವೇ ಅವರನ್ನು ಎಲ್ಲರಿಗೂ ಪ್ರಿಯವಾಗಿಸುತ್ತಿದ್ದುದು, ಅವರ ಸ್ನೇಹವನ್ನು ದೃಢವಾಗಿಸುತ್ತಿದ್ದುದು.</p>
  <p>ಉಪನ್ಯಾಸವಾದ ಬಳಿಕ ಕೆಲವೊಮ್ಮೆ ಸ್ವಾಮೀಜಿ ಪ್ರಶ್ನೆಗಳನ್ನು ಆಹ್ವಾನಿಸುತ್ತಿದ್ದರು. ಪ್ರಶ್ನಾರ್ಥಿ ಗಳಲ್ಲಿ ಎಲ್ಲ ಬಗೆಯವರೂ ಇರುತ್ತಿದ್ದರು. ಜಿಜ್ಞಾಸುಗಳು, ಕುತೂಹಲಿಗಳು, ವಿರೋಧಿಗಳು, ಪೂರ್ವಗ್ರಹಪೀಡಿತರು, ಭಾರತದ ಬಗ್ಗೆ ಹಾಗೂ ಸಂನ್ಯಾಸದ ಬಗ್ಗೆ ಚಿತ್ರವಿಚಿತ್ರ ಕಲ್ಪನೆಗಳಿರು ವವರು–ಹೀಗೆ ಹಲವಾರು ಬಗೆಯ ಜನ ಹಲವು ರೀತಿಯ ಪ್ರಶ್ನೆಗಳನ್ನು ಹಾಕುತ್ತಿದ್ದರು. ಸ್ವಾಮೀಜಿ ಆ ಎಲ್ಲ ಪ್ರಶ್ನೆಗಳಿಗೂ ಅವುಗಳ ಯೋಗ್ಯತೆಗೆ ತಕ್ಕಂತೆ ಉತ್ತರಿಸುತ್ತಿದ್ದರು.</p>
  <p>ಲಾಸ್ ಏಂಜಲಿಸ್ನಲ್ಲಿ ಒಂದು ಉಪನ್ಯಾಸದ ಬಳಿಕ, ಅವರನ್ನು ಅಮೆರಿಕದ ಆ ತುದಿಯಿಂದ ಈ ತುದಿಯವರೆಗೂ ಹಿಂಬಾಲಿಸಿದ್ದ ಪ್ರಶ್ನೆಯೊಂದು ಬಂದಿತು. ಒಬ್ಬಳು ಮಹಿಳೆ ಎದ್ದುನಿಂತು ಕೇಳಿದಳು, “ಸ್ವಾಮೀಜಿ, ನಿಮ್ಮ ದೇಶದಲ್ಲಿ ನವಜಾತ ಶಿಶುಗಳನ್ನು ಗಂಗೆಗೆ ಎಸೆಯುತ್ತೀರಂತೆ, ನಿಜವೆ ?” ಸ್ವಾಮೀಜಿ ಬೇಸರಿಸಿಕೊಳ್ಳದೆ, ಅದಕ್ಕುತ್ತರವಾಗಿ ತಾವೇ ಒಂದು ಪ್ರಶ್ನೆ ಕೇಳಿದರು, “ನಿಮ್ಮ <span class="en">Thanks giving (</span>ದೇವರಿಗೆ ಕೃತಜ್ಞತೆಯನ್ನರ್ಪಿಸುವ) ಸಮಾರಂಭಗಳಲ್ಲಿ ನೀವು ನವಜಾತ ಶಿಶುಗಳನ್ನೇ ಅಡಿಗೆ ಮಾಡಿ ಬಡಿಸುತ್ತೀರಿ ಎಂದು ನಾವು ಕೇಳಿದ್ದೇವೆ. ಹೌದೆ ?” ಅವಳ ಅರ್ಥವಿಲ್ಲದ ಪ್ರಶ್ನೆಗೆ ಇವರ ಅರ್ಥವಿಲ್ಲದ ಉತ್ತರ.</p>
  <p>ಇದೇ ಪ್ರಶ್ನೆಗೆ ಸ್ವಾಮೀಜಿ ಅದೆಷ್ಟು ಸಲ ಉತ್ತರಿಸಬೇಕಾಯಿತೋ ತಿಳಿಯದು. ಈ ಬಗೆಯ ಪ್ರಶ್ನೆಗಳಿಗೆ ಅವರು ಪ್ರತಿಸಲವೂ ಬೇರೆ ಬೇರೆ ಉತ್ತರಗಳನ್ನು ಕೊಡುತ್ತಿದ್ದರೆಂದು ಕಾಣುತ್ತದೆ. ಹಿಂದೊಮ್ಮೆ ಹೀಗೆಯೇ ಒಬ್ಬಳು ಹೆಂಗಸು, “ನಿಮ್ಮಲ್ಲಿ ನವಜಾತ ಶಿಶುಗಳನ್ನೆಲ್ಲ ನದಿಗೆ ಎಸೆದು ಬಿಡುತ್ತಾರಂತಲ್ಲ !” ಎಂದು ಕೇಳಿದಾಗ ಸ್ವಾಮೀಜಿ ಉತ್ತರಿಸಿದ್ದರು, “ಹೌದು ಮೇಡಮ್, ನನ್ನನ್ನೂ ಹಾಗೇ ಎಸೆದುಬಿಟ್ಟಿದ್ದರು. ಆದರೆ ನಾನು ಹೇಗೋ ಮಾಡಿ ತಪ್ಪಿಸಿಕೊಂಡು ಬಂದು ಬಿಟ್ಟೆ, ಸದ್ಯ !” ಇದೇ ಪ್ರಶ್ನೆಗೆ ಇನ್ನೊಂದು ಸಲ ಹೀಗೆ ಉತ್ತರಿಸಿದ್ದರು, “ಹೌದು ! ನನ್ನನ್ನೂ ಮೊಸಳೆಯ ಬಾಯಿಗೆ ಎಸೆದಿದ್ದರು. ಆದರೆ ನಾನು ಎಷ್ಟು ದಪ್ಪಗಿದ್ದೆನೆಂದರೆ, ಮೊಸಳೆಗಳು ನನ್ನನ್ನು ನುಂಗಲು ನಿರಾಕರಿಸಿಬಿಟ್ಟುವು ! ಈಗಲೂ, ನಾನು ಇಷ್ಟೊಂದು ದಪ್ಪನೆಯ ಸಾಧುವಾ ಗಿರುವುದರ ಬಗ್ಗೆ ನನಗೇ ಒಮ್ಮೊಮ್ಮೆ ನಾಚಿಕೆಯಾಗುತ್ತದೆ. ಹಾಗಾದಾಗಲೆಲ್ಲ, ನಾನು ಹೇಗೆ ಬದುಕುಳಿದೆ ಎಂಬುದನ್ನು ನೆನಪಿಸಿಕೊಂಡು ಸಮಾಧಾನ ತಂದುಕೊಳ್ಳುತ್ತೇನೆ.” ಇನ್ನೊಬ್ಬರು ಕೇಳಿದ್ದರು : “ಭಾರತದಲ್ಲಿ ಹೆಣ್ಣುಮಕ್ಕಳನ್ನೆಲ್ಲ ಮೊಸಳೆಯ ಬಾಯಿಗೆ ಕೊಟ್ಟುಬಿಡುತ್ತಾರಂತೆ ನಿಜವೆ ?” ಸ್ವಾಮೀಜಿ ಸಹಜವಾಗಿ ಉತ್ತರಿಸಿದ್ದರು, “ಹೌದು ಹೌದು ; ಈಚೆಗೆ ಮಕ್ಕಳು ಹುಟ್ಟು ತ್ತಿರುವುದೆಲ್ಲ ಗಂಡಸರಿಗೇ !” ಡೆಟ್ರಾಯ್ಟಿನಲ್ಲಿ ಒಬ್ಬರಿಗೆ ಇನ್ನೊಂದು ಸಂದೇಹ ಬಂದಿತ್ತು : “ಸ್ವಾಮೀಜಿ, ನಿಮ್ಮ ದೇಶದಲ್ಲಿ ಹೆಣ್ಣು ಮಕ್ಕಳನ್ನು ಮಾತ್ರವೇ ಮೊಸಳೆಗೆ ಎಸೆಯುತ್ತಾರಂತಲ್ಲ, ಅದೇಕೆ ?” “ಓ ಅದೇ ! ಬಹುಶಃ ಹೆಣ್ಣು ಮಕ್ಕಳು ಹೆಚ್ಚು ನಾಜೂಕಾಗಿ ಮೃದುವಾಗಿ ಇರುತ್ತವೆ, ಮೊಸಳೆಗಳಿಗೆ ಅಗಿಯುವುದಕ್ಕೂ ಸುಲಭ ಎನ್ನುವ ಕಾರಣಕ್ಕಾಗಿ ಇರಬಹುದು.”</p>
  <p>ಹೀಗೆ, ಇಂತಹ ಪ್ರಶ್ನೆಯನ್ನು ಕೇಳುವವರ ಮೌಢ್ಯವನ್ನು ಸ್ವಾಮೀಜಿ ಅವರಿಗೇ ತೋರಿಸಿಕೊಡುತ್ತಿದ್ದರು. ಲಾಸ್ ಏಂಜಲಿಸ್ನಲ್ಲಿ ಈ ಬಗೆಯ ಪ್ರಶ್ನೆಯೊಂದನ್ನು ಕೇಳಿದ ಒಬ್ಬಳಿಗೆ ಸ್ವಾಮೀಜಿ ಇಂಥದೇ ಉತ್ತರ ಕೊಟ್ಟಾಗ, ಆಕೆ ಅವಮಾನವನ್ನು ತಡೆಯಲಾರದೆ ಕುರ್ಚಿಯ ಹಿಂದೆ ತನ್ನ ತಲೆಯನ್ನು ಹುದುಗಿಸಿಕೊಂಡಳು. ಆಗ ಸ್ವಾಮೀಜಿ ಮತ್ತೆ ಚುಚ್ಚಿದರು, “ಪಾಪ ! ನಾನು ನಿಮ್ಮನ್ನು ದೂಷಿಸುವುದಿಲ್ಲ. ಅಂತಹ ಪ್ರಶ್ನೆಯನ್ನು ನಾನೇ ಕೇಳಿ ನನಗೇ ಅಂತಹ ಉತ್ತರ ಸಿಕ್ಕಿದ್ದರೆ, ನಾನಾದರೂ ಹಾಗೆಯೇ ಬಚ್ಚಿಟ್ಟುಕೊಳ್ಳುತ್ತಿದ್ದೆ !”</p>
</html>
