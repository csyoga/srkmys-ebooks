<?xml version="1.0"?>
<html>
  <h1>40</h1>
  <h1>ವೈಭವದ ದುರ್ಗಾಪೂಜೆ</h1>
  <p class="noindent">ಬೇಲೂರಿನಲ್ಲಿ ಮಠ ಸ್ಥಾಪನೆಯಾದ ಮೇಲೆ ಸುತ್ತಮುತ್ತಲ ಹಳ್ಳಿಗಳ ಜನರು, ಸ್ವಾಮೀಜಿ ಹಾಗೂ ಇತರ ಸಂನ್ಯಾಸಿಗಳ ವ್ಯವಹಾರ-ಧೋರಣೆಗಳನ್ನು ಇಷ್ಟಪಡದೆ ಬಾಯಿಗೆ ಬಂದಂತೆ ಟೀಕಿಸಲಾರಂಭಿಸಿದ್ದರು. ಈ ಸಂನ್ಯಾಸಿಗಳು ಸಂಪ್ರದಾಯಸಿದ್ಧವಾದ ಕಂದಾಚಾರಗಳನ್ನು ಪರಿ ಪಾಲಿಸುತ್ತಿಲ್ಲ ಎನ್ನುವುದೇ ಆ ಜನರ ಟೀಕೆಗೆ ಮುಖ್ಯ ಕಾರಣ. ಆದ್ದರಿಂದ ಆಶ್ರಮವಾಸಿಗಳ ಮೇಲೆ ಸುಳ್ಳು ವದಂತಿಗಳನ್ನು ಹರಡಿ ಅವರ ಚಾರಿತ್ರ್ಯದ ಬಗ್ಗೆಯೂ ಕಥೆ ಕಟ್ಟಲಾರಂಭಿಸಿದ್ದರು. ಅವರ ಆ ಕಥೆಗಳನ್ನು ಮಠಕ್ಕೆ ಬರುವ ಭಕ್ತರ ಕಿವಿಗೆ ತಲುಪಿಸುವ ಪ್ರಸಾರ ಕೇಂದ್ರವೆಂದರೆ ದೋಣಿಗಳು. ಈ ವಿಷಯ ಸ್ವಾಮೀಜಿಯವರ ಕಿವಿಗೆ ಬಿದ್ದಾಗ ಅವರು ಶಾಂತವಾಗಿ ಹೇಳಿದರು, “ನಿಮಗೆ ಗಾದೆ ಗೊತ್ತಿಲ್ಲವೆ ?–ರಸ್ತೆಯಲ್ಲಿ ಆನೆ ಹೋಗುವಾಗ ಅದರ ಹಿಂದೆ ನಾಯಿಗಳೂ ಬೊಗಳುತ್ತ ಹೋಗುತ್ತವೆ. ಜಗತ್ತು ಟೀಕಿಸಿದರೆ ಅದರಿಂದ ಸಂನ್ಯಾಸಿಗೇನೂ ಬಾಧಕವಿಲ್ಲ.” ಅಥವಾ ಅವರು ಹೀಗೂ ಹೇಳುತ್ತಿದ್ದುದುಂಟು : “ಯಾವುದೇ ದೇಶದಲ್ಲಿ ಹೊಸ ಭಾವನೆಗಳನ್ನು ಬೋಧಿಸಿದಾಗ, ಹಳೆಯ ನಂಬಿಕೆಗಳಿಗೆ ಅಂಟಿಕೊಂಡವರು ಅದನ್ನು ಪ್ರತಿಭಟಿಸುವುದು ಸಹಜವೇ. ಪ್ರತಿಯೊಬ್ಬ ಧರ್ಮಸಂಸ್ಥಾಪಕನೂ ಈ ಪರೀಕ್ಷೆಯನ್ನು ಎದುರಿಸಲೇಬೇಕು. ಇಂತಹ ವಿರೋಧ ಗಳಿಲ್ಲದೆ ಉನ್ನತ ಭಾವನೆಗಳೆಂದೂ ಸಮಾಜದ ಒಳಭಾಗವನ್ನು ತಲುಪಲಾರವು.”</p>
  <p>ಹೀಗೆ ಸ್ವಾಮೀಜಿಯವರು ಈ ವಿರೋಧ ಹಾಗೂ ಕಟು ಟೀಕೆಗಳು ತಮ್ಮ ಸಂದೇಶಗಳ ಪ್ರಸಾರಕ್ಕೆ ಒಂದು ಬಗೆಯ ‘ಸಹಾಯಕ ಅಡ್ಡಿಗಳು’ ಎಂದು ಪರಿಗಣಿಸಿದ್ದರು. ಆದ್ದರಿಂದ ಇಂತಹ ಸಂದರ್ಭಗಳಲ್ಲಿ ತಮ್ಮನ್ನು ತಾವು ಹೆಚ್ಚಾಗಿ ಸಮರ್ಥಿಸಿಕೊಳ್ಳುವ ಶ್ರಮ ತೆಗೆದುಕೊಳ್ಳು ತ್ತಿರಲಿಲ್ಲ. ಇತರರೂ ಹಾಗೆ ಮಾಡಲು ಬಿಡುತ್ತಿರಲಿಲ್ಲ. “ನೀವು ನಿಮ್ಮ ಕರ್ತವ್ಯಗಳನ್ನು ಅನಾಸಕ್ತಿಭಾವದಿಂದ ಮಾಡಿಕೊಂಡು ಹೋಗಿ. ಇಂದಲ್ಲ ನಾಳೆ ಅದು ಖಂಡಿತ ಫಲಪ್ರದವಾಗು ತ್ತದೆ” ಎಂದು ಅವರು ಎಲ್ಲರಿಗೂ ಒತ್ತಿಒತ್ತಿ ಹೇಳುತ್ತಿದ್ದರು. ಮತ್ತೆ ಕೆಲವೊಮ್ಮೆ “ಒಳ್ಳೆಯ ದನ್ನು ಮಾಡುವವನು ಎಂದಿಗೂ ಹಾಳಾಗುವುದಿಲ್ಲ” ಎಂದು ಹೇಳಿ ಭರವಸೆ ತುಂಬುತ್ತಿದ್ದರು. ಅಂತೂ ಬರಬರುತ್ತ ಸ್ವಾಮೀಜಿಯವರ ಕಾರ್ಯಗಳ ಮೇಲಣ ಹಾಗೂ ಇತರ ಸಾಧುಗಳ ಬಗೆಗಿನ ಟೀಕೆಗಳು ಕಡಿಯೆಯಾಗುತ್ತ ಬಂದು ಸ್ವಾಮೀಜಿ ತೀರಿಹೋಗುವುದಕ್ಕೆ ಮೊದಲೇ ಅದು ನಿಂತು ಹೋಯಿತು. ಇದಕ್ಕೆ ಒಂದು ಮುಖ್ಯ ಕಾರಣವೆಂದರೆ ಮಠದಲ್ಲಿ ಅತ್ಯಂತ ವಿಧಿಬದ್ಧವಾಗಿ, ಸಂಪ್ರದಾಯಬದ್ಧವಾಗಿ ದುರ್ಗಾಪೂಜೆಯನ್ನು ಆಚರಿಸಿದ್ದು.</p>
  <p>ಮಠದಲ್ಲಿ ದುರ್ಗಾಪೂಜೆಯನ್ನು ಆಚರಿಸಬೇಕೆಂಬ ಆಲೋಚನೆ ಸ್ವಾಮೀಜಿಯವರ ಮನಸ್ಸಿ ನಲ್ಲಿ ಅನೇಕ ತಿಂಗಳಿನಿಂದಲೂ ಇತ್ತು. ಆದರೆ ಅವರು ಅದನ್ನು ಯಾರ ಮುಂದೂ ಹೇಳಿರಲಿಲ್ಲ. 1901ರ ಮೇ ಅಥವಾ ಜೂನಿನಲ್ಲೇ ಅವರು ‘ಅಷ್ಟಾವಿಂಶತಿ ತತ್ತ್ವ’ ಎಂಬ ಗ್ರಂಥವನ್ನು ತರುವಂತೆ ಶರಚ್ಚಂದ್ರ ಚಕ್ರವರ್ತಿಗೆ ಹೇಳಿದ್ದರು. ಇದು ದುರ್ಗಾಪೂಜೆಯ ಸಕಲ ವಿಧಿ ನಿಯಮಗಳನ್ನೂ ವಿವರವಾಗಿ ತಿಳಿಸುವ ಆಧಾರಗ್ರಂಥ. ಅಂದಿನ ಬಂಗಾಳದ ವಿದ್ಯಾವಂತ ವರ್ಗವು ಆ ಪುಸ್ತಕವನ್ನು ‘ಮೂಢನಂಬಿಕೆಗಳ ಕಂತೆ’ ಎಂದು ತುಚ್ಛೀಕರಿಸಿತ್ತು. ಇಂತಹ ಪುಸ್ತಕವನ್ನು ತರಲು ಹೇಳಿದ್ದರ ಉದ್ದೇಶವೇನೆಂಬುದು ಶರಚ್ಚಂದ್ರನಿಗೆ ಅರ್ಥವಾಗಲಿಲ್ಲ. ಆಗ ಸ್ವಾಮೀಜಿ, ಆ ವರ್ಷ ದುರ್ಗಾಪೂಜೆಯನ್ನು ಮಠದಲ್ಲಿ ಕಟ್ಟುನಿಟ್ಟಾಗಿ ಸಂಪ್ರದಾಯದ ಪ್ರಕಾರವೇ ನಡೆಸಬೇಕೆಂಬ ತಮ್ಮ ಮನದಿಂಗಿತವನ್ನು ಅರುಹಿದರು. ಆದರೆ ನವರಾತ್ರಿಗೆ ಇನ್ನು ಕೆಲವೇ ದಿನಗಳಿವೆ ಎನ್ನುವವರೆಗೂ ಅವರು ಅದನ್ನು ಬಹಿರಂಗಪಡಿಸಿರಲಿಲ್ಲ.</p>
  <p>ದುರ್ಗಾಪೂಜೆಗೆ ಇನ್ನು ನಾಲ್ಕೈದು ದಿನಗಳಿವೆ ; ಆಗೊಂದು ದಿನ ಯಾವ ಕಾರಣಕ್ಕೋ ಕಲ್ಕತ್ತಕ್ಕೆ ಹೋಗಿದ್ದ ಸ್ವಾಮೀಜಿ ದೋಣಿಯಲ್ಲಿ ಮಠಕ್ಕೆ ಬಂದಿಳಿದರು. ಬರುತ್ತಿದ್ದಂತೆಯೇ ಕೇಳಿದರು “ರಾಜಾ (ಸ್ವಾಮಿ ಬ್ರಹ್ಮಾನಂದರು) ಎಲ್ಲಿ ?” ಅದೇ ಸಮಯಕ್ಕೆ ಸ್ವಾಮಿ ಬ್ರಹ್ಮಾ ನಂದರು ಗಂಗೆಗೆ ಅಭಿಮುಖವಾಗಿ ಕುಳಿತು ಏನನ್ನೋ ದಿಟ್ಟಿಸುತ್ತಿದ್ದರು. ಅವರನ್ನು ಕಂಡು ಸ್ವಾಮೀಜಿ ಬೇಗಬೇಗ ಅವರ ಬಳಿಗೆ ಬಂದು ಭಾವಭರಿತ ದನಿಯಲ್ಲಿ ಹೇಳಿದರು, “ರಾಜಾ, ಈ ವರ್ಷ ಮಠದಲ್ಲಿ ಪ್ರತಿಮೆಯನ್ನಿಟ್ಟು ದುರ್ಗಾಪೂಜೆ ಮಾಡಬೇಕು ! ಬೇಗ ಅದಕ್ಕೆ ಸಿದ್ಧತೆ ಮಾಡು.” ಸ್ವಾಮೀಜಿಯವರ ಈ ಹಠಾತ್ ನಿರ್ಧಾರವನ್ನು ಕೇಳಿ ಬ್ರಹ್ಮಾನಂದರು ಸ್ವಲ್ಪ ಅಚ್ಚರಿಗೊಂಡರಾದರೂ ಹೇಳಿದರು : “ಆಗಲಿ ; ಆದರೆ ನನಗೆ ಎರಡು ದಿನ ಅವಕಾಶ ಕೊಡು. ಈ ಕೊನೆಯ ಘಳಿಗೆಯಲ್ಲಿ ಹೋದರೆ ಮಾರುಕಟ್ಟೆಯಲ್ಲಿ ಪ್ರತಿಮೆ ಸಿಗುತ್ತದೊ ಇಲ್ಲವೊ ಹೇಳುವುದು ಕಷ್ಟ. ವಿಚಾರಿಸಿನೋಡಿ ನಿನಗೆ ಹೇಳುತ್ತೇನೆ.” ಆಗ ಸ್ವಾಮೀಜಿ ತಮಗಾದ ಒಂದು ಅದ್ಭುತ ದರ್ಶನದ ವಿಷಯವನ್ನು ಹೊರಗೆಡಹಿದರು–“ನೋಡು, ಈ ದಿನ ನಾನೇನು ಕಂಡೆ ಬಲ್ಲೆಯಾ ? ನಾನು ದೋಣಿಯಲ್ಲಿ ಬರುತ್ತಿರುವಾಗ, ಮಠದಲ್ಲಿ ದೇವಿಯ ಪ್ರತಿಮೆಯನ್ನು ಪ್ರತಿಷ್ಠಾಪಿಸಿ ವೈಭವದಿಂದ ದುರ್ಗಾಪೂಜೆಯನ್ನು ನಡೆಸುತ್ತಿರುವಂತೆ ಕಂಡೆ !” ಆಗ ಬ್ರಹ್ಮಾ ನಂದರೆಂದರು, “ಏನಾಶ್ಚರ್ಯ ! ನನಗೂ ಅಂಥದೇ ಒಂದು ದರ್ಶನವಾಯಿತು. ಈಗತಾನೆ ನಾನು, ದಶಭುಜಧಾರಿಣಿಯಾದ ದುರ್ಗಾಮಾತೆ, ಅಗೋ ಆ ದಕ್ಷಿಣೇಶ್ವರದ ಕಡೆಯಿಂದ ಗಂಗೆಯ ಮೇಲೆ ನಡೆದುಕೊಂಡು ಬಂದು ಇಲ್ಲೇ ಈ ಬಿಲ್ವವೃಕ್ಷದ ಬಳಿ ನಿಂತಂತೆ ಕಂಡೆ !” ಪರಸ್ಪರರ ಈ ಅನುಭವಗಳನ್ನು ಕೇಳಿ ಇಬ್ಬರೂ ಆನಂದಾಶ್ಚರ್ಯಗೊಂಡರು. ದುರ್ಗಾಪೂಜೆಯನ್ನು ನಡೆಸಬೇಕೆನ್ನುವುದರ ಬಗ್ಗೆ ಇನ್ನು ಸಂಶಯವೇನಿದೆ ?</p>
  <p>ಈ ಇಬ್ಬರು ಸ್ವಾಮಿಗಳಿಗಾದ ದರ್ಶನಗಳ ವಿಚಾರ ಮಠದಲ್ಲೆಲ್ಲ ಕಾಳ್ಗಿಚ್ಚಿನಂತೆ ಹರಡಿತು. ಎಲ್ಲೆಲ್ಲೂ ಹೊಸ ಉತ್ಸಾಹ, ಸಂಭ್ರಮ, ಸಡಗರಗಳ ವಾತಾವರಣವೇರ್ಪಟ್ಟಿತು. ಪೂಜೆಗೀಗ ದುರ್ಗೆಯ ಪ್ರತಿಮೆ ಬೇಕು. ಆದರೆ, ಪ್ರತಿಮೆ ಬೇಕಾದರೆ ಗುಡಿಗಾರರಿಗೆ ಮೊದಲೇ ಹೇಳಿರಬೇಕಾ ಗುತ್ತದೆ. ಏಕೆಂದರೆ ಅದು ಗಣೇಶನ ವಿಗ್ರಹದಂತೆ ಸಿದ್ಧವಾಗಿರುವುದಿಲ್ಲ. ಈ ಕೊನೆಯ ಘಳಿಗೆಯಲ್ಲಿ ಗುಡಿಗಾರರೆಲ್ಲ ಮೊದಲೇ ಹೇಳಿಟ್ಟವರಿಗಾಗಿ ವಿಗ್ರಹಗಳನ್ನು ತಯಾರಿಸುತ್ತಿರು ತ್ತಾರೆಯೇ ಹೊರತು ಹೊಸದಾಗಿ ಬೇಡಿಕೆ ಸಲ್ಲಿಸಿದವರಿಗೆ ಮಾಡಿಕೊಡಲು ಸಿದ್ಧರಿರುವುದಿಲ್ಲ. ಆದರೂ ದುರ್ಗಾಪೂಜೆ ನಡೆಸುವ ವಿಚಾರದಲ್ಲಿ ಶ್ರೀಮಾತೆಯವರ ಅನುಮತಿ ಪಡೆದು ಪ್ರತಿಮೆ ಯನ್ನು ಹುಡುಕಲು ಜನರನ್ನು ಕಳಿಸಲಾಯಿತು.</p>
  <p>ಜಗನ್ಮಾತೆಯ ಕೃಪೆಯಿಂದ ವಿಗ್ರಹ ಸಿಕ್ಕಿಯೇ ಬಿಟ್ಟಿತು. ಹೇಗೆಂದರೆ ವಿಗ್ರಹ ತಯಾರಿಸಲು ಬೇಡಿಕೆ ಸಲ್ಲಿಸಿದ್ದವರೊಬ್ಬರು ಅದೇಕೋ ಬೇಡಿಕೆಯನ್ನು ಹಿಂತೆಗೆದುಕೊಂಡುಬಿಟ್ಟಿದ್ದರು. ಹೀಗೆ ಒಂದೇ ಒಂದು ವಿಗ್ರಹ ಉಳಿದುಹೋಗಿದ್ದು ಅದು ಅವರಿಗೆ ಸಿಕ್ಕಿತು. ತಕ್ಷಣವೇ ಸ್ವಾಮೀಜಿ ಯವರು ಪ್ರೇಮಾನಂದರನ್ನು ಕರೆದುಕೊಂಡು ಶ್ರೀಮಾತೆಯವರನ್ನು ಕಾಣಲು ಕಲ್ಕತ್ತಕ್ಕೆ ಧಾವಿಸಿ ದರು. ಈಗ ಪೂಜೆಯ ಸಂಕಲ್ಪವನ್ನು ಮಾಡಬೇಕಾಗಿದ್ದುದು ಶ್ರೀಮಾತೆಯವರ ಹೆಸರಿನಲ್ಲಿ. ಅದಕ್ಕೆ ಅವರ ಅನುಮತಿ ಬೇಡಲೆಂದೇ ಸ್ವಾಮೀಜಿ ಅಲ್ಲಿಗೆ ಹೊರಟದ್ದು. ಸಂಕಲ್ಪವೆಂದರೆ ಶಾಸ್ತ್ರವಿಧಿಯನ್ನು ಆಚರಿಸುವವನು ತನ್ನ ಬೇಡಿಕೆಯನ್ನು–ಅದು ಪ್ರಾಪಂಚಿಕವಾಗಿರಬಹುದು ಅಥವಾ ಪಾರಮಾರ್ಥಿಕವಾಗಿರಬಹುದು–ವಿಧ್ಯುಕ್ತವಾಗಿ ಘೋಷಿಸುವುದು. ಇದನ್ನು ಮಾಡಿದ ಹೊರತು ಕರ್ಮಕಾಂಡದ ಯಾವ ಕಾರ್ಯವೂ ಫಲಿಸುವುದಿಲ್ಲ. ಆದರೆ ಸಂನ್ಯಾಸಿಗಳು ಸಂಕಲ್ಪ ದಿಂದ ಕೂಡಿದ ಯಾವ ಶಾಸ್ತ್ರವಿಧಿಯನ್ನೂ ಆಚರಿಸುವಂತಿಲ್ಲ. ಶ್ರೀಮಾತೆಯವರು ದುರ್ಗಾಪೂಜೆ ಯನ್ನು ನಡೆಸಲು ಸಂತೋಷದಿಂದ ಅನುಮತಿ ನೀಡಿದರು.</p>
  <p>“ಮಠದಲ್ಲಿ ಈ ವರ್ಷ ಪ್ರತಿಮೆಯ ಮೂಲಕ ಪೂಜೆ ನಡೆಯುತ್ತದೆಯಂತೆ !” ಎಂಬ ಸುದ್ದಿ ನಗರದಲ್ಲೆಲ್ಲ ಹರಡಿತು. ಇದನ್ನು ಕೇಳಿ ಆನಂದಿತರಾದ ಗೃಹೀ ಭಕ್ತರೆಲ್ಲ ಕಾರ್ಯಕ್ರಮವನ್ನು ಯಶಸ್ವಿಯಾಗಿಸಲು ಬಹುಸಂಖ್ಯೆಯಲ್ಲಿ ಬಂದು ಸಹಾಯಹಸ್ತ ನೀಡಿದರು.</p>
  <p>ಶ್ರೀದುರ್ಗಾಪೂಜೆಯನ್ನು ಹೀಗೆ ವಿಧಿಯುಕ್ತವಾಗಿ ನಡೆಸುವುದರ ಹಿಂದೆ ಸ್ವಾಮೀಜಿಯವ ರೊಂದು ವಿಶೇಷ ಉದ್ದೇಶವಿಟ್ಟುಕೊಂಡಿದ್ದರು. ಈ ಹಿಂದೆಯೇ ಹೇಳಿದಂತೆ, ಮಠದ ರೀತಿನೀತಿ ಗಳನ್ನು ಸುತ್ತಲಿನ ಸಂಪ್ರದಾಯಸ್ಥ ಜನ ಕಟುವಾಗಿ ಟೀಕಿಸುತ್ತಿದ್ದರು. ಮ್ಲೇಚ್ಛರ ದೇಶಕ್ಕೆ ಹೋಗಿ, ಅವರ ಆಹಾರವನ್ನೇ ತಿಂದವನ ನಾಯಕತ್ವದಲ್ಲಿ ನಡೆಯುವ ಈ ಮಠದ ಸಂನ್ಯಾಸಿಗಳು ಹಿಂದೂಗಳೇ ಅಲ್ಲ ಎಂದು ಜನ ತಿರಸ್ಕಾರದಿಂದ ಮಾತನಾಡುತ್ತಿದ್ದರು. ಅದರ ಬಗ್ಗೆ ಸ್ವಾಮೀಜಿ ಮೊದಲು ನಿರ್ಲಿಪ್ತಭಾವ ತಾಳಿದ್ದರೂ ಈಗ ಅವರ ಭಾವನೆ ಬದಲಾಗಿತ್ತು. ಈ ಆರೋಪಗಳು ಆಧಾರರಹಿತವೆಂದು ತೋರಿಸಿಕೊಡಲು ಮತ್ತು ರಾಮಕೃಷ್ಣ ಮಹಾಸಂಘವು ಹಿಂದೂ ಪುನರು ತ್ಥಾನ ಚಳವಳಿಯ ಮುಂದಾಳ್ತನ ವಹಿಸುವಂತೆ ಮಾಡಲು ಏನಾದರೊಂದು ಸ್ಪಷ್ಟ ಕ್ರಮ ಕೈಗೊಳ್ಳಬೇಕೆಂದು ಅವರಿಗನ್ನಿಸಿತು. ಭಾರತದಾದ್ಯಂತ ನವರಾತ್ರಿಯನ್ನು ಸಂಭ್ರಮದಿಂದ ಆಚರಿ ಸುತ್ತಾರಾದರೂ ಬಂಗಾಳದಲ್ಲಿ ಅದಕ್ಕೊಂದು ವಿಶೇಷ ಸ್ಥಾನ. ಅಲ್ಲಿನ ಜನಜೀವನಕ್ಕೂ ದುರ್ಗಾ ಪೂಜೆಗೂ ಬಿಡಿಸಲಾಗದ ನಂಟು. ಆದ್ದರಿಂದ ಈ ದುರ್ಗಾಪೂಜೆಯನ್ನು ಪ್ರತಿಮಾಸಹಿತವಾಗಿ ಮಾಡುವುದರಿಂದ ಜನರ ಅಪನಂಬಿಕೆಗಳೆಲ್ಲ ದೂರವಾಗುವುವೆಂದು ಸ್ವಾಮೀಜಿ ಭಾವಿಸಿದರು.</p>
  <p>ಮಠದ ಆವರಣದ ಹುಲ್ಲು ಹಾಸಿನ ಮೇಲೆ ಒಂದು ಚಪ್ಪರ ಕಟ್ಟಿ ದೇವಿಯ ಪ್ರತಿಷ್ಠಾಪನೆಗೆ ಸಿದ್ಧಗೊಳಿಸಲಾಯಿತು. ಅತ್ಯಂತ ಸುಂದರವಾಗಿ ಅಲಂಕೃತವಾಗಿದ್ದ ದೇವಿಯ ಪ್ರತಿಮೆಯನ್ನು ಷಷ್ಠಿಗೆ ಎರಡು ದಿನ ಮುಂಚಿತವಾಗಿ ತರಲಾಯಿತು. ಶ್ರೀಮಾತೆ ಹಾಗೂ ಅವರ ಪರಿವಾರದವರಿ ಗಾಗಿ ಸಮೀಪದ ನೀಲಾಂಬರ ಬಾಬುವಿನ ಮನೆಯನ್ನು ಸಜ್ಜುಗೊಳಿಸಲಾಯಿತು.</p>
  <p>ಶ್ರೀಮಾತೆಯವರ ಅಪ್ಪಣೆ ಪಡೆದು ಬ್ರಹ್ಮಚಾರಿ ಕೃಷ್ಣಲಾಲರು ಅರ್ಚಕ ಪೀಠವನ್ನೇರಿದರು. ಸ್ವಾಮಿ ರಾಮಕೃಷ್ಣಾನಂದರ ತಂದೆ ಶ್ರೀ ಈಶ್ವರಚಂದ್ರ ಭಟ್ಟಾಚಾರ್ಯರು ‘ತಂತ್ರಧಾರಕ’ ರಾದರು. (ತಂತ್ರಧಾರಕರೆಂದರೆ ಅರ್ಚಕರು ಮಾಡುವ ಪೂಜಾ ವಿಧಾನಗಳಲ್ಲಿ ಲೋಪದೋಷ ಗಳಾಗದಂತೆ ಸಕಾಲಿಕ ನಿರ್ದೇಶನ ನೀಡುವವರು ; ಮಂತ್ರ ಲೋಪವಾಗದಂತೆ ಮಂತ್ರವನ್ನು ಎತ್ತಿಕೊಡುವವರು.) ಇವರು ನಿಷ್ಠಾವಂತ ವೈದಿಕರಲ್ಲದೆ ಮಂತ್ರಗಳಲ್ಲೂ ಪೂಜಾವಿಧಿಗಳಲ್ಲೂ ಪಾರಂಗತರು. ಎಲ್ಲ ವಿಧ್ಯುಕ್ತ ಕರ್ಮಗಳನ್ನೂ ಕಟ್ಟುನಿಟ್ಟಾಗಿ ಆಚರಿಸಲಾಯಿತು. ಆದರೆ ಬಂಗಾಳದಲ್ಲಿ ರೂಢಿಯಲ್ಲಿರುವ ಆಡಿನ ಬಲಿಯನ್ನು ಮಾತ್ರ ಶ್ರೀಮಾತೆಯವರ ಆದೇಶದಂತೆ ಕೈಬಿಡಲಾಯಿತು.</p>
  <p>ಈ ಪೂಜೆಯ ಮುಖ್ಯ ಅಂಶವೆಂದರೆ ಸಾಮೂಹಿಕ ಅನ್ನದಾನ. ಪೂಜೆಯ ಮೂರು ದಿನವೂ ಬಂದಬಂದವರಿಗೆಲ್ಲ ಪುಷ್ಕಳವಾಗಿ ಪ್ರಸಾದ ನೀಡಲಾಯಿತು. ಸಹಸ್ರಾರು ದರಿದ್ರನಾರಾಯಣ ರನ್ನು ಸತ್ಕರಿಸಲಾಯಿತು. ಸ್ವಾಮಿಗಳು ಖುದ್ದಾಗಿ ನಿಂತು ಜನರನ್ನು ಸ್ವಾಗತಿಸಿದರು. ಅಲ್ಲದೆ ದುರ್ಗಾಪೂಜೆಗಾಗಿ ವಿಶೇಷವಾಗಿ ಆಹ್ವಾನಿಸಲಾಗಿದ್ದ ಬೇಲೂರು, ದಕ್ಷಿಣೇಶ್ವರಗಳ ಬ್ರಾಹ್ಮಣರೂ ಪಂಡಿತರೂ ಆಹ್ವಾನವನ್ನು ಮನ್ನಿಸಿ ಬಂದು ಪೂಜಾದಿಗಳಲ್ಲಿ ಭಾಗವಹಿಸಿದರು. ಜೊತೆಗೆ ಸಾಮೂಹಿಕ ಭೋಜನದಲ್ಲೂ ಪಾಲ್ಗೊಂಡು ಸಂತೃಪ್ತರಾಗಿ ಹಿಂದಿರುಗಿದರು. ಇದಾದಮೇಲೆ ಸುತ್ತಮುತ್ತಲಿನ ಸಂಪ್ರದಾಯಸ್ಥ ಹಿಂದುಗಳು ಮಠದ ಮೇಲೆ ವಿಷ ಕಾರುವುದನ್ನು ಬಿಟ್ಟು ಬಿಟ್ಟರು.</p>
  <p>ಇತ್ತ ಪೂಜಾದಿಗಳೆಲ್ಲ ಸಂಭ್ರಮದಿಂದ ನಡೆಯುತ್ತಿದ್ದಾಗ ಸ್ವಾಮೀಜಿಯವರಿಗೆ ಮಾತ್ರ ಅದರಲ್ಲಿ ಭಾಗವಹಿಸುವ ಭಾಗ್ಯವಿರಲಿಲ್ಲ. ಪೂಜೆಯ ಮೊದಲನೆಯ ದಿನ, ಎಂದರೆ ಸಪ್ತಮಿ ಯಂದು ಅವರು ಪೂಜೆಯನ್ನು ವೀಕ್ಷಿಸಿದರು. ಆದರೆ ಆ ರಾತ್ರಿಯೇ ಅವರಿಗೆ ಜ್ವರ ಹಿಡಿದದ್ದ ರಿಂದ ಮರುದಿನ ಬೆಳಿಗ್ಗೆ ಎದ್ದು ಬರಲೂ ಸಾಧ್ಯವಾಗಲಿಲ್ಲ. ಜ್ವರ ನೂರೈದು ಡಿಗ್ರಿಯವರೆಗೂ ಏರಿತು. ಇದರೊಂದಿಗೆ ಆಸ್ತಮಾ ಕೂಡ ಕೆರಳಿತು. ಆದರೆ ಮರುದಿನ ಪೂಜೆಯ ಅತಿ ಮುಖ್ಯ ಭಾಗವಾದ ಸಂಧಿಪೂಜೆಯ ವೇಳೆ ನಿಧಾನವಾಗಿ ಪೂಜಾಸ್ಥಾನಕ್ಕೆ ನಡೆದುಬಂದರು. (ಸಂಧಿಪೂಜೆ ಯೆಂದರೆ ಅಷ್ಟಮಿ ಮತ್ತು ನವಮಿ ತಿಥಿಗಳು ಸಂಧಿಸುವ ಕಾಲದಲ್ಲಿ ನಡೆಸುವ ಪೂಜೆ. ಈ ಸಂಧಿಕಾಲದಲ್ಲೇ ಜಗನ್ಮಾತೆ ಶ್ರೀದುರ್ಗೆಯು ಮಹಿಷಾಸುರನನ್ನು ಸಂಹರಿಸಿದ್ದರಿಂದ ಇದು ಪೂಜೆಗೆ ಅತ್ಯಂತ ಪ್ರಶಸ್ತ ಕಾಲವೆಂದು ಪರಿಗಣಿಸಲಾಗಿದೆ.) ಸ್ವಾಮೀಜಿಯವರು ದೇವಿಯ ಪಾದಪದ್ಮಗಳಿಗೆ ಮೂರು ಸಲ ಪುಷ್ಪಾಂಜಲಿಯನ್ನರ್ಪಿಸಿ ನಮಸ್ಕರಿಸಿದರು. ಮರುದಿನ, ಎಂದರೆ ನವಮಿಯಂದು ಅವರು ಸ್ವಲ್ಪ ಸುಧಾರಿಸಿಕೊಂಡರು. ಅಂದು ರಾತ್ರಿ ಅವರು ಶ್ರೀರಾಮಕೃಷ್ಣರು ಹೇಳುತ್ತಿದ್ದ ಕೆಲವು ದೇವೀ ಕೀರ್ತನೆಗಳನ್ನು ಹಾಡಿದರು. ವಿಜಯದಶಮಿಯಂದು ಶ್ರೀಮಾತೆ ಯವರು ಯಜ್ಞದಕ್ಷಿಣೆಯನ್ನು ಸಲ್ಲಿಸಿ ಪೂಜಾಫಲವನ್ನು ಸ್ವೀಕರಿಸಿದರು. ರಾತ್ರಿಯ ವೇಳೆಗೆ ಪ್ರತಿಮೆಯನ್ನು ವಿಧಿವತ್ತಾಗಿ ಗಂಗೆಯಲ್ಲಿ ವಿಸರ್ಜಿಸಲಾಯಿತು. ಪೂಜಾದಿಗಳು ಅತ್ಯಂತ ಯಶಸ್ವಿ ಯಾಗಿ ನಡೆದ ಪರಿಯನ್ನು ಕಂಡು ಆನಂದಿತರಾದ ಶ್ರೀಮಾತೆಯವರು ಆಶ್ರಮವಾಸಿಗಳನ್ನೆಲ್ಲ ಆಶೀರ್ವದಿಸಿ ಬಾಘ್ಬಜಾರಿಗೆ ಹಿಂದಿರುಗಿದರು.</p>
  <p>ಅದೇ ವರ್ಷ ಮಠದಲ್ಲಿ ಲಕ್ಷ್ಮೀಪೂಜೆಯನ್ನೂ ಕಾಳೀಪೂಜೆಯನ್ನೂ ಆಚರಿಸಲಾಯಿತು. ಕಾಳೀಪೂಜೆಯಂದು ಸ್ವಾಮೀಜಿ ವಿಶೇಷ ಆನಂದೋತ್ಸಾಹಭರಿತರಾಗಿದ್ದರು. ಅಂದು ಪೂಜೆ ಪ್ರಾರಂಭವಾಗುವ ಮುನ್ನ ಅವರು ಮಂಟಪದಲ್ಲಿ ಕುಳಿತು ಧ್ಯಾನಮಗ್ನರಾದರು ; ಕೆಲವೇ ನಿಮಿಷಗಳಲ್ಲಿ ಗಾಢ ಸಮಾಧಿಯಲ್ಲಿ ಮುಳುಗಿಹೋದರು. ಬಾಹ್ಯನೋಟಕ್ಕೆ ಶರೀರದಲ್ಲಿ ಜೀವದ ಲಕ್ಷಣಗಳೇ ಕಾಣುತ್ತಿರಲಿಲ್ಲ. ಬಹಳ ಹೊತ್ತಿನವರೆಗೂ ಅವರು ಅದೇ ಸ್ಥಿತಿಯಲ್ಲಿದ್ದರು. ಕಡೆಗೆ ಸ್ವಾಮಿ ಪ್ರೇಮಾನಂದರು ಅವರ ಕಿವಿಯಲ್ಲಿ ಗಟ್ಟಿಯಾಗಿ ಶ್ರೀರಾಮಕೃಷ್ಣನಾಮವನ್ನು ಉಚ್ಚರಿಸಿದ ಮೇಲೆಯೇ ಅವರು ಬಾಹ್ಯ ಪ್ರಪಂಚಕ್ಕೆ ಮರಳಿದ್ದು.</p>
  <p>ಮುಂದಿನ ಮುಖ್ಯ ಹಬ್ಬವೇ ಜಗದ್ಧಾತ್ರೀ ಪೂಜೆ. ಅಂದು ಸ್ವಾಮೀಜಿಯವರ ತಾಯಿ ಭುವನೇಶ್ವರಿದೇವಿ ಸ್ವಾಮಿಗಳನ್ನೆಲ್ಲ ತನ್ನ ಮನೆಗೇ ಆಹ್ವಾನಿಸಿದಳು. ಅಂದಿನ ಏರ್ಪಾಡುಗಳನ್ನೆಲ್ಲ ಸ್ವಾಮೀಜಿಯವರೇ ಸ್ವತಃ ನಿಂತು ನೋಡಿಕೊಂಡರು.</p>
  <p>ಕೆಲದಿನಗಳ ಬಳಿಕ ಸ್ವಾಮೀಜಿ ತಮ್ಮ ತಾಯಿಯ ಆದೇಶದಂತೆ ಕಾಳೀಘಾಟಿನ ಕಾಳೀ ದೇವಾಲಯವನ್ನು ದರ್ಶಿಸಿದರು. ಅವರಿನ್ನೂ ಶಿಶು ನರೇಂದ್ರನಾಗಿದ್ದಾಗ ಒಮ್ಮೆ ತೀವ್ರ ಕಾಯಿಲೆಗೆ ಗುರಿಯಾಗಿದ್ದರು. ಆಗ ತಾಯಿ ಭುವನೇಶ್ವರಿ, ಮಗುವಿಗೆ ಗುಣವಾದರೆ ಕಾಳಿಗೆ ವಿಶೇಷ ಪೂಜೆ ಮಾಡಿಸುವುದಾಗಿಯೂ ಮಗು ದೊಡ್ಡವನಾದ ಮೇಲೆ ಅವನಿಂದ ‘ಉರುಳುಸೇವೆ’ ಮಾಡಿಸುವುದಾಗಿಯೂ ಹರಕೆ ಹೊತ್ತಿದ್ದಳು. ಆದರೆ ಮಗನಿಗೆ ಕಾಯಿಲೆ ಬಿಟ್ಟುಹೋದ ಮೇಲೆ ಹರಕೆ ಮರೆತುಹೋಗಿತ್ತು. ಇಷ್ಟು ವರ್ಷಗಳಲ್ಲಿ ಅದು ಮತ್ತೆ ನೆನಪಿಗೆ ಬಂದೇ ಇರಲಿಲ್ಲ. ಆದರೆ ಈಗ ಅವರು ಶರೀರ ತ್ಯಜಿಸಲು ಒಂದು ವರ್ಷವೂ ಇಲ್ಲದಿರುವಾಗ ಆಕೆಗೆ ತನ್ನ ಆ ಹರಕೆ ನೆನಪಾಯಿತು ! ಅದು ಹೇಗೆ ಈಗ ಇದ್ದಕ್ಕಿದ್ದಂತೆ ನೆನಪಿಗೆ ಬಂದಿತು ? ಅದಕ್ಕೆ ಕಾರಣವಿದೆ. ಸ್ವಾಮೀಜಿ ಈಗ ಮತ್ತೆ ಮತ್ತೆ ಕಾಯಿಲೆ ಬೀಳುತ್ತಿರುವುದು ಕಾಣುತ್ತಿದೆಯಲ್ಲ ! ಅವರು ಲೋಕದ ದೃಷ್ಟಿಗೆ ಸಂನ್ಯಾಸಿಯಿರಬಹುದು, ವೇದಾಂತಿಯಿರಬಹುದು. ಆದರೆ ಊರಿಗೆ ಅರಸಾದರೂ ತಾಯಿಗೆ ಮಗನಲ್ಲವೆ ! ಮಗನ ಕಾಯಿಲೆಯನ್ನು ನೋಡಿ ಹೆತ್ತ ಕರುಳಿಗೆ ನೋವಾಗುವುದಿಲ್ಲವೆ? ನೋವಾದಾಗ ದೇವರ ನೆನಪಾಗುವುದಿಲ್ಲವೆ ? ಹೀಗೆ ಭುವನೇಶ್ವರಿಗೆ ತಾನು ಹಲವು ವರ್ಷಗಳ ಹಿಂದೆ ಹೇಳಿಕೊಂಡಿದ್ದ ಹರಕೆ ನೆನಪಿಗೆ ಬಂದಿತು. ತಡವಾಯಿತು, ನಿಜ. ಆದರೇನಂತೆ ? ಮಗನನ್ನು ಕಲ್ಕತ್ತದ ಕಾಳೀದೇವಾಲಯಕ್ಕೆ ಬರಮಾಡಿಕೊಂಡಳು.</p>
  <p>ಆಗ ಸ್ವಾಮೀಜಿಯವರಿಗೆ ಸ್ವಲ್ಪ ಅಸೌಖ್ಯವಿತ್ತಾದರೂ ತಾಯಿಯ ಸಂತೋಷಕ್ಕಾಗಿ ಅಲ್ಲಿಗೆ ಹೋದರು. ಯಾವ ಜಗನ್ಮಾತೆ ತನ್ನ ದಿವ್ಯ ಪುತ್ರನ ಇಹಲೋಕ ಜೀವನವನ್ನು ಇನ್ನು ಕೆಲವೇ ತಿಂಗಳಲ್ಲಿ ಕೊನೆಗೊಳಿಸಲಿರುವಳೋ ಆ ಮಾತೆಯ ಬಳಿಗೆ ತಮ್ಮ ಜನ್ಮದಾತೆಯ ಮಾತಿ ಗನುಸಾರವಾಗಿ ಹೋದರು. ಅಲ್ಲಿ ‘ಆದಿಗಂಗೆ’ಯಲ್ಲಿ ಮಿಂದು ಒದ್ದೆ ಬಟ್ಟೆಯಲ್ಲೇ ದೇವಸ್ಥಾನದ ವರೆಗೂ ನಡೆದುಕೊಂಡು ಹೋಗಿ, ದೇವಿಯ ಮುಂದೆ ಮೂರು ಸಲ ಉರುಳಿದರು. ಬಳಿಕ ಪೂಜೆ ಸಲ್ಲಿಸಿ ದೇವಸ್ಥಾನದ ಸುತ್ತ ಏಳು ಸಲ ಪ್ರದಕ್ಷಿಣೆ ಬಂದರು. ಆಮೇಲೆ ಅಲ್ಲಿನ ನಾಟ್ಯ ಮಂದಿರದಲ್ಲಿ ತಾವೇ ಹೋಮ ಮಾಡಿದರು. ಸ್ವಾಮೀಜಿಯವರು ಸಮುದ್ರವನ್ನು ದಾಟಿದ ಸಂನ್ಯಾಸಿಯೆಂದು ತಿಳಿದಿದ್ದರೂ ಅಲ್ಲಿನ ಅರ್ಚಕರು ಅವರನ್ನು ಆದರದಿಂದ ಸ್ವಾಗತಿಸಿದರಲ್ಲದೆ, ಅವರಿಗೆ ಬೇಕಾದಂತೆ ಪೂಜೆ ಸಲ್ಲಿಸಲು ನೆರವಾದರು.</p>
  <p>ಸ್ವಾಮೀಜಿಯವರು ದುರ್ಗೆ, ಕಾಳಿ, ಲಕ್ಷ್ಮಿ ಜಗದ್ಧಾತ್ರೀ ದೇವಿಯರನ್ನು ವಿಗ್ರಹದ ಮೂಲಕ ಆರಾಧಿಸಿದ್ದನ್ನು ಕಂಡಾಗ ಅಲ್ಲಿನ ಎಷ್ಟೋ ಜನಕ್ಕೆ ಅದೊಂದು ವಿಪರ್ಯಾಸವಾಗಿ ಕಂಡಿತು. ‘ಪಕ್ಕಾ ಅದ್ವೈತಿಯಾದ ವಿವೇಕಾನಂದರು ಇಂತಹ ವೈಧೀ ಪೂಜೆಯನ್ನು–ಅದೂ ಪ್ರತಿಮೆಯಲ್ಲಿ ! –ಅದು ಹೇಗೆ ಮಾಡಿದರು ?’ ಎಂದೂ ಎಷ್ಟೋ ಜನ ತಲೆಕೆಡಿಸಿಕೊಂಡದ್ದುಂಟು. ಆದರೆ ಎಂದಿನಿಂದಲೂ ಅವರು ಈ ಬಗ್ಗೆ ತಮ್ಮ ನಿಲುವನ್ನು ಸ್ಪಷ್ಟವಾಗಿಯೇ ತಿಳಿಸಿದ್ದರಲ್ಲವೆ ? ಶಿಕಾಗೋ ಉಪನ್ಯಾಸಮಾಲೆಯಿಂದ ಹಿಡಿದು ಇತ್ತೀಚಿನ ಢಾಕಾ ಭಾಷಣದವರೆಗೂ ಯಾವಾಗಲೂ ಅವರು, ಎಲ್ಲ ರೀತಿಯ ಪೂಜೆಯೂ ಅದೇ ಭಗವಂತನಲ್ಲಿಗೇ ಕರೆದೊಯ್ಯುವುದೆಂದು ಸಾರಿದ್ದವ ರಲ್ಲವೆ ? ಮೇಲಾಗಿ, ಎಷ್ಟಾದರೂ ಅವರು ಆ ದಕ್ಷಿಣೇಶ್ವರದ ‘ಹುಚ್ಚುಪೂಜಾರಿ’ಯ ಶಿಷ್ಯಾಗ್ರಣಿ ಯಲ್ಲವೆ ? ಢಾಕಾದಲ್ಲಿ ಅವರು ಮೂರ್ತಿಪೂಜೆಯ ಬಗ್ಗೆ ಮಾತನಾಡುತ್ತ ಹೇಳಿದ್ದುಂಟು– ‘ನಾನು ಆ ವಿಗ್ರಹಾರಾಧಕ ಬ್ರಾಹ್ಮಣನ ಪವಿತ್ರ ಪಾದಧೂಳಿಯಿಂದ ಪುನೀತನಾಗದಿದ್ದಲ್ಲಿ ಈಗೆಲ್ಲಿರುತ್ತಿದ್ದೆ ?’ ಎಂದು.</p>
  <p>ಮಠದಲ್ಲಿ ಜಗನ್ಮಾತೆಯ ಉತ್ಸವಗಳೆಲ್ಲ ಒಂದಾದಮೇಲೊಂದರಂತೆ ಸಂಭ್ರಮದಿಂದ ನಡೆದವು. ಈಗ ಮಠದ ವಾತಾವರಣದಲ್ಲಿ ಒಂದು ಬಗೆಯ ಹೊಸ ಹುರುಪು ಕಂಡುಬರ ಲಾರಂಭಿಸಿದೆ. ಆದರೆ ಸಕಲರ ಹೃದಯದಲ್ಲೂ ಒಂದೇ ಚಿಂತೆ, ಆತಂಕ–ಅದೇ ಕುಂದುತ್ತಿರುವ ಸ್ವಾಮೀಜಿಯವರ ಆರೋಗ್ಯದ ಬಗ್ಗೆ. ಅವರ ಸಾಮಾನ್ಯ ದೇಹಸ್ಥಿತಿಯೊಂದಿಗೆ, ಆತಂಕಕ್ಕೆ ಕಾರಣವಾಗಿದ್ದ ಮತ್ತೊಂದು ಅಂಶವೆಂದರೆ, ಅವರ ಬಲಗಣ್ಣಿನ ದೃಷ್ಟಿಶಕ್ತಿ ಕುಗ್ಗುತ್ತಿದ್ದುದು. ಈ ನಡುವೆ ನೆಗಡಿ, ಆಸ್ತಮಾಗಳೂ ಮತ್ತೆಮತ್ತೆ ಮುತ್ತಲಾರಂಭಿಸಿದ್ದುವು. ಮತ್ತು ರಕ್ತದಲ್ಲಿ ‘ಆಲ್ಬುಮಿನ್’ನ ಅಂಶ ಹೆಚ್ಚಾದಾಗ ಇತರೆಲ್ಲ ತೊಂದರೆಗಳೂ ಉಲ್ಬಣಿಸುತ್ತಿದ್ದುವು. ಅವರ ದೇಹಸ್ಥಿತಿಯ ಬಗ್ಗೆ ವಿವರವಾಗಿ ತಿಳಿಸಬೇಕೆಂದು ಕ್ರಿಸ್ಟೀನ ಒತ್ತಾಯಪಡಿಸುತ್ತಿದ್ದರಿಂದ, ಇವರಿಗೆ ಇಷ್ಟವಿಲ್ಲದಿದ್ದರೂ ಆ ಬಗ್ಗೆ ಬರೆದರು–</p>
  <p>“. . . ನಾನೀಗ ಡಾಕ್ಟರರ ಸಲಹೆಯ ಮೇರೆಗೆ ಹೀಗೆ ವಿಶ್ರಾಂತಿಯಲ್ಲಿರುವುದರಿಂದ ಈಗಾಗಲೇ ಸ್ವಲ್ಪ ಅನುಕೂಲ ಕಾಣಿಸುತ್ತಿದೆ. ನಾನು ಬಹಳ ಹೊತ್ತು ನಿದ್ರಿಸುತ್ತಿದ್ದೇನೆ, ಹಸಿವೂ ಹೆಚ್ಚಾಗಿದೆ ಮತ್ತು ಉಂಡ ಆಹಾರವೂ ಚೆನ್ನಾಗಿ ಅರಗುತ್ತಿದೆ. ಹೀಗೆ ಯಾವಾಗಲೂ ಮಲಗಿಕೊಂಡಿದ್ದರೂ ಕೂಡ ನಿದ್ರೆ-ಹಸಿವುಗಳು ಹೆಚ್ಚಾಗಿರುವುದು ಆಶ್ಚರ್ಯವಲ್ಲವೆ ? . . . ಡಾಕ್ಟರ್ ಹೇಳುತ್ತಾರೆ– ನೀವು ಮೂರು ತಿಂಗಳು ಹಾಸಿಗೆಗೇ ಅಂಟಿಕೊಂಡಿದ್ದರೆ ಸಂಪೂರ್ಣ ಗುಣವಾಗುತ್ತೀರಿ, ಎಂದು.”</p>
  <p>ಆದರೆ ಅವರಿಗೆ ಡಾಕ್ಟರರ ಮಾತನ್ನು ಅಕ್ಷರಶಃ ಪಾಲಿಸಲು ಸಾಧ್ಯವೇ ಇರಲಿಲ್ಲ. ಆದ್ದರಿಂದ ಮತ್ತೆ ಬರೆಯುತ್ತಾರೆ :</p>
  <p>“ನಾನಿನ್ನು ಪತ್ರವನ್ನು ಮುಗಿಸಬೇಕು. ಈಗ ನಾನು ಬಾತುಗಳನ್ನೂ ವರಟೆ*ಗಳನ್ನೂ ನೋಡಿ ಕೊಳ್ಳಲು–ಐದೇ ನಿಮಿಷದ ಮಟ್ಟಿಗೆ–ಹೋಗಬೇಕು. ಯಾವಾಗಲೂ ಮಲಗಿಕೊಂಡೇ ಇರ ಬೇಕೆಂಬ ಡಾಕ್ಟರರ ಆಜ್ಞೆಯನ್ನು ಉಲ್ಲಂಘಿಸಲೇಬೇಕು. ಆ ಬಾತುಗಳ ಪೈಕಿ ಒಂದು ಯಾವಾ ಗಲೂ ಭಯಪಡುತ್ತಿರುವ ಪುಕ್ಕಲು ಹಕ್ಕಿ. ಅದಕ್ಕೆ ಯಾವಾಗಲೂ ಏನೋ ಗಾಬರಿ, ಏನೋ ಕಳವಳ. ಅದು ನನಗೆ ಗೊತ್ತಿರುವ–ಬೇರೊಂದು ಕಡೆಯಿರುವ–ಮತ್ತೊಂದು ಹಕ್ಕಿಯಂತೆಯೇ (ಎಂದರೆ ಕ್ರಿಸ್ಟೀನಳಂತೆಯೇ ಎಂಬುದು ಸ್ವಾಮೀಜಿಯವರ ಇಂಗಿತ) ಯಾವಾಗಲೂ ಹೆದರಿ ಕೊಳ್ಳುತ್ತ ತಾನೊಂದೇ ಇರಲು ಬಯಸುತ್ತದೆ !”</p>
  <p>ಸ್ವಾಮೀಜಿ ತಮಗೆ ಎಷ್ಟೇ ಅನಾರೋಗ್ಯವಿದ್ದರೂ ತಮ್ಮ ಮುದ್ದು ಪ್ರಾಣಿಗಳನ್ನು ಹಾಗೂ ಇತರ ವಿಚಾರಗಳನ್ನು ಮರೆತಿರಲಿಲ್ಲ. ಅಲ್ಲದೆ ಸಂದರ್ಭ ಸಿಕ್ಕಾಗಲೆಲ್ಲ ಒಂದು ಚಟಾಕಿ ಹಾರಿಸಲೂ ಸಿದ್ಧ.</p>
  <p>ಇಷ್ಟೆಲ್ಲ ಕಾಯಿಲೆಗಳಿಂದ ಬಳಲುತ್ತಿದ್ದರೂ ಸ್ವಾಮೀಜಿಯವರ ಇಚ್ಛಾಶಕ್ತಿ-ಯೋಗಶಕ್ತಿಗಳು ಎಷ್ಟು ಬಲವಾಗಿದ್ದುವೆಂಬುದಕ್ಕೆ ನಿದರ್ಶನದಂತಿದ್ದ ಒಂದು ಘಟನೆ ನಡೆಯಿತು. ಅವರ ಶಿಷ್ಯರಾದ ಸ್ವಾಮಿ ನಿರ್ಭಯಾನಂದರು ಒಮ್ಮೆ ಕಾಯಿಲೆಬಿದ್ದರು. ಜ್ವರ ಒಂದೇ ಸಮನೆ ಜಾಸ್ತಿಯಾಗಿ ನೂರೇಳು ಡಿಗ್ರಿ ಮುಟ್ಟಿತು. ಕಡೆಗೆ ಜ್ವರ ಸನ್ನಿಪಾತಕ್ಕೆ ತಿರುಗಿಕೊಂಡಿತು. ಪರಿಸ್ಥಿತಿ ಅತ್ಯಂತ ನಿರಾಶಾದಾಯಕವಾಗಿ ಕಂಡಿತು. ವ್ಯಾಕುಲಿತರಾದ ಸ್ವಾಮೀಜಿಯವರು ಇದ್ದಕ್ಕಿದ್ದಂತೆ ಏನೋ ಆಲೋಚಿಸುತ್ತ ಎದ್ದು ನಿಂತರು. ನೇರವಾಗಿ ಶ್ರೀರಾಮಕೃಷ್ಣರ ಗರ್ಭಗುಡಿಗೆ ನಡೆದರು. ಶ್ರೀರಾಮಕೃಷ್ಣರ ಅಸ್ಥಿಯನ್ನಿಟ್ಟಿದ್ದ ಪಾತ್ರೆಯನ್ನು ಗಂಗೋದಕದಿಂದ ತೊಳೆದು ಆ ಪವಿತ್ರ ಜಲವನ್ನು ತಂದು ಜ್ವರಪೀಡಿತರಾದ ನಿರ್ಭಯಾನಂದರಿಗೆ ಕುಡಿಯಲು ಕೊಟ್ಟರು. ನಿರ್ಭಯಾ ನಂದರು ಅದನ್ನು ಕುಡಿದರು. ಒಂದು ಕ್ಷಣಕಾಲ, ಜ್ವರ ಮತ್ತೂ ಹೆಚ್ಚಿದಂತೆ ಕಂಡಿತು. ಆದರೆ ಜ್ವರ ಇದ್ದಕ್ಕಿದ್ದಂತೆ ಪೂರ್ತಿ ಇಳಿದುಹೋಯಿತು ! ಅತ್ಯಂತ ಆನಂದಿತರಾದ ಸ್ವಾಮೀಜಿ ಸೋದರ ಸಂನ್ಯಾಸಿಗಳತ್ತ ತಿರುಗಿ, “ಅಗೋ ನೋಡಿ–ಶ್ರೀರಾಮಕೃಷ್ಣರ ಶಕ್ತಿಯನ್ನು ! ಅವರಿಗೆ ಸಾಧ್ಯವಾಗ ದ್ದೇನಿದೆ ?” ಎಂದು ಉದ್ಗರಿಸಿದರು. ಆಶ್ರಮವಾಸಿಗಳ ಆನಂದಾಶ್ಚರ್ಯಗಳಿಗೆ ಪಾರವೇ ಇಲ್ಲ.</p>
  <p>ಸ್ವಾಮೀಜಿಯವರು ಈ ಘಟನೆಯ ಮೂಲಕ ಶ್ರೀರಾಮಕೃಷ್ಣರ ಶಕ್ತಿಯನ್ನು ವ್ಯಕ್ತಪಡಿಸಿದಂ ತಾಯಿತು. ಅವರು ಯಾವಾಗಲೂ ಶ್ರೀರಾಮಕೃಷ್ಣರನ್ನು ಒರೆಹಚ್ಚಿ ನೋಡುವವರೇ. ನರೇಂದ್ರ ನಾಗಿದ್ದಾಗಿನಿಂದಲೂ ಈ ಕೆಲಸ ನಡೆದುಬಂದಿತ್ತು. ಹಿಂದೆ ಶ್ರೀರಾಮಕೃಷ್ಣರನ್ನು ಪರೀಕ್ಷೆ ಮಾಡಿ ನೋಡಿದರೆ ಇಂದು ಅವರ ಅಸ್ಥಿಶಕ್ತಿಯನ್ನೇ ಪರೀಕ್ಷಿಸಿ ನೋಡುತ್ತಿದ್ದಾರೆ ! ಈ ಪರೀಕ್ಷೆಯಲ್ಲೂ ಅವರು ಉತ್ತೀರ್ಣರಾದಂತಾಯಿತು. ಆದರೆ ಸ್ವಾಮೀಜಿಯವರ ಪರೀಕ್ಷೆ ಮಾತ್ರ ನಿಲ್ಲಲಿಲ್ಲ. ಇನ್ನೊಂದು ಪರೀಕ್ಷೆಯಿಡಲು ಹೊರಟರು :</p>
  <p>ಗ್ವಾಲಿಯರಿನ ಮಹಾರಾಜ ಕಲ್ಕತ್ತಕ್ಕೆ ಒಂದು ಸಣ್ಣ ಭೇಟಿಯ ಮೇಲೆ ಬಂದಿದ್ದ. ಇದು ಸ್ವಾಮೀಜಿಯವರಿಗೆ ತಿಳಿದುಬಂದಿತು. ಆದರೆ ಮಹಾರಾಜನಿಗೆ ಬೇಲೂರು ಮಠಕ್ಕೆ ಬರುವ ಆಲೋಚನೆಯೂ ಇರಲಿಲ್ಲ, ಕಾರ್ಯಕ್ರಮವೂ ಇರಲಿಲ್ಲ. ಇದೂ ಅವರಿಗೆ ತಿಳಿದೇ ಇತ್ತು. ಆದರೂ ಆತ ಮಠಕ್ಕೆ ಬಂದು ಹೋಗುವಂತಾಗಬೇಕು ಎಂಬ ಒಂದು ಭಾವನೆ ಅವರಲ್ಲಿ ಮೂಡಿತು. ಸರಿ, ಈಗ ಶ್ರೀರಾಮಕೃಷ್ಣರ ಶಕ್ತಿಯನ್ನು ಪರೀಕ್ಷಿಸಲಾರಂಭ–ಗರ್ಭಗುಡಿಯಲ್ಲಿ ಅಸ್ಥಿಯ ಪೆಟ್ಟಿಗೆಯ ಮುಂದೆ ಕುಳಿತು ಮೌನವಾಗಿ ಪ್ರಾರ್ಥಿಸಿದರು : “ಗುರುದೇವ ! ನೀನಿಲ್ಲಿ ನಿಜಕ್ಕೂ ನೆಲಸಿರುವುದಾದರೆ ಗ್ವಾಲಿಯರ್ ಮಹಾರಾಜ ಮೂರು ದಿನಗಳೊಳಗಾಗಿ ಇಲ್ಲಿಗೆ ಬರುವಂತೆ ಮಾಡು !” ಎಂದು. ತಮ್ಮ ಈ ಪ್ರಾರ್ಥನೆಯನ್ನು ಅವರು ಯಾರ ಮುಂದೂ ಹೇಳಲಿಲ್ಲ. ಅಷ್ಟೇ ಅಲ್ಲ, ಅವರೇ ಅದನ್ನು ಪೂರ್ತಿ ಮರೆತುಬಿಟ್ಟರು.</p>
  <p>ಮರುದಿನ ಅವರು ಯಾವುದೋ ಕಾರ್ಯನಿಮಿತ್ತವಾಗಿ ಕಲ್ಕತ್ತಕ್ಕೆ ಹೋಗಿದ್ದರು. ಆಗ ಬೇಲೂರು ಮಠದ ಬಳಿಯ ಗ್ರ್ಯಾಂಡ್ ಟ್ರಂಕ್ ರಸ್ತೆಯಲ್ಲಿ ಮಹಾರಾಜ ತನ್ನ ಕಾರಿನಲ್ಲಿ ಕುಳಿತು ಹೋಗುತ್ತಿದ್ದವನು, ಕಾರನ್ನು ನಿಲ್ಲಿಸಿ ತನ್ನ ತಮ್ಮನನ್ನು ಮಠಕ್ಕೆ ಕಳಿಸಿದ–‘ಮಠದಲ್ಲಿ ವಿವೇಕಾ ನಂದರಿದ್ದಾರೆಯೇ ಎಂಬುದನ್ನುನೋಡಿಕೊಂಡು ಬಾ’ ಎಂದು. ಅವನು ಬಂದು ವಿಚಾರಿಸಲಾಗಿ, ಸ್ವಾಮೀಜಿ ಕಲ್ಕತ್ತಕ್ಕೆ ಹೋಗಿರುವುದು ತಿಳಿದು ಬಂದಿತು. ಆಗ ಆತ ಅಲ್ಲಿದ್ದ ಸ್ವಾಮಿಗಳಿಗೆ, “ಗ್ವಾಲಿಯರಿನ ಮಹಾರಾಜರು ಸ್ವಾಮೀಜಿಯವರನ್ನು ಭೇಟಿಯಾಗುವ ಉದ್ದೇಶದಿಂದ ಅತ್ಯಂತ ಉತ್ಸುಕರಾಗಿ ಇಲ್ಲಿಯವರೆಗೆ ಬಂದಿದ್ದಾರೆ. ಆದರೆ ಸ್ವಾಮೀಜಿಯವರು ಕಲ್ಕತ್ತದಿಂದ ಹಿಂದಿರು ಗುವವರೆಗೂ ಕಾಯಲು ಅವರಿಗೆ ಕಾಲಾವಕಾಶವಿಲ್ಲ. ಏಕೆಂದರೆ ಅವರು ನಾಳೆಯೇ ವಾಪಸು ಹೊರಡಲಿದ್ದಾರೆ. ಮುಂದೆ ಎಂದಾದರೊಮ್ಮೆ ಅವರು ಸ್ವಾಮೀಜಿಯವರ ದರ್ಶನ ಮಾಡಲು ಬರುತ್ತಾರೆ ಎಂದು ದಯವಿಟ್ಟು ತಿಳಿಸಿಬಿಡಿ” ಎಂದು ಹೇಳಿ ಹೊರಟುಹೋದ.</p>
  <p>ಸ್ವಾಮೀಜಿ ಮಠಕ್ಕೆ ಹಿಂದಿರುಗಿದಾಗ ಸುದ್ದಿ ತಿಳಿಯಿತು. ಆಗ ಇದ್ದಕ್ಕಿದ್ದಂತೆ ಅವರಿಗೆ ತಾವಿಟ್ಟ ‘ಪರೀಕ್ಷೆ’ ನೆನಪಾಯಿತು. ತಕ್ಷಣ ಅವರು ಉದ್ವೇಗಭರಿತರಾಗಿ ಓಡೋಡುತ್ತ ಮೆಟ್ಟಲುಗಳನ್ನೇರಿ ಗರ್ಭಗುಡಿಗೆ ಧಾವಿಸಿದರು ; ಅಸ್ಥಿಸಂಪುಟವನ್ನು ಮತ್ತೆ ಮತ್ತೆ ಹಣೆಗೆ ಒತ್ತಿಕೊಂಡರು. ಅಲ್ಲೇ ಧ್ಯಾನಮಗ್ನರಾಗಿ ಕುಳಿತಿದ್ದ ಸ್ವಾಮಿ ಪ್ರೇಮಾನಂದರು ಈ ದೃಶ್ಯವನ್ನು ಕಂಡು ಸ್ತಂಭೀಭೂತ ರಾದರು. ಆಗ ಸ್ವಾಮೀಜಿ ಪ್ರೇಮಾನಂದರಿಗೂ ಇತರ ಸಾಧುಗಳಿಗೂ ತಾವಿಟ್ಟ ಪರೀಕ್ಷೆಯ ವಿಷಯವನ್ನು ಹೇಳಿದರು. ಅದನ್ನು ಕೇಳಿದವರೆಲ್ಲ, ಗರ್ಭಗುಡಿಯಲ್ಲಿ ಶ್ರೀರಾಮಕೃಷ್ಣರ ಸಾನ್ನಿಧ್ಯದ ಪುರಾವೆಯನ್ನು ಕಂಡು ಅತ್ಯಾಶ್ಚರ್ಯಭರಿತರಾದರು.</p>
  <p>1901 ಡಿಸೆಂಬರಿನಲ್ಲಿ ಸ್ವಾಮೀಜಿಯವರ ಹಲವಾರು ಪಾಶ್ಚಾತ್ಯ ಶಿಷ್ಯೆಯರು ಕಲ್ಕತ್ತಕ್ಕೆ ಬರುವ ಸೂಚನೆ ಕಂಡಿತು. ಕೆಲಕಾಲ ಇಂಗ್ಲೆಂಡಿಗೆ ಹೋಗಿದ್ದ ಶ್ರೀಮತಿ ಸೇವಿಯರ್ ಡಿಸೆಂಬರ್ ಒಂಬತ್ತರಂದು ಹಿಂದಿರುಗಿದರು. ಆ ತಿಂಗಳ ಕೊನೆಯಲ್ಲಿ ಮಿಸ್ ಜೋಸೆಫಿನ್ ಮೆಕ್ಲಾಡ್ ತನ್ನ ಜಪಾನೀ ಸ್ನೇಹಿತರೊಂದಿಗೆ ಹೊರಟುಬರಲಿದ್ದಳು. ಸೋದರಿ ನಿವೇದಿತೆಯೂ ಯೂರೋಪಿ ನಲ್ಲಿ ತನ್ನ ಕೆಲಸವನ್ನು ಮುಗಿಸಿಕೊಂಡು, ಶ್ರೀಮತಿ ಸಾರಾ ಬುಲ್ಳೊಂದಿಗೆ ಬರಲು ಅನುವಾಗು ತ್ತಿದ್ದಳು. ಇದೇ ವೇಳೆಗೆ ತಮ್ಮ ಆತ್ಮೀಯ ಶಿಷ್ಯೆ ಕ್ರಿಸ್ಟೀನಳೂ ಬರುವಂತಾದರೆ ಚೆನ್ನಾಗಿರು ತ್ತದೆಂದು ಆಶಿಸಿ, ಸ್ವಾಮೀಜಿ ಅವಳಿಗೊಂದು ಪತ್ರ ಬರೆದರು. ಆದರೆ ಅವಳು ಆ ಪ್ರಯಾಣದ ಖರ್ಚನ್ನು ಹೊರುವಷ್ಟು ಶ್ರೀಮಂತಳಲ್ಲ. ಆದ್ದರಿಂದ ಅವರು ಆಕೆಯ ಖರ್ಚಿಗೆ ಹಣವನ್ನೂ ಕಳಿಸಿಕೊಟ್ಟರು.</p>
  <p>ಆ ವರ್ಷದ ಡಿಸೆಂಬರ್ 28ರಿಂದ 31ರವರೆಗೆ ಕಲ್ಕತ್ತದಲ್ಲಿ ಭಾರತದ ರಾಷ್ಟ್ರೀಯ ಕಾಂಗ್ರೆಸ್ಸಿನ ಹದಿನೇಳನೇ ಮಹಾ ಅಧಿವೇಶನ ನಡೆಯಿತು. ಭಾರತದ ಎಲ್ಲೆಡೆಯಿಂದ ಪ್ರತಿನಿಧಿ ಗಳು ಆಗಮಿಸಿದ್ದರು. ಇವರಲ್ಲಿ ಸಮಾಜ ಸುಧಾರಕರು, ಪ್ರಾಧ್ಯಾಪಕರು, ವಕೀಲರು, ಪತ್ರಿಕೋ ದ್ಯಮಿಗಳು ಹಾಗೂ ಇತರ ಧುರೀಣರು ಸೇರಿದ್ದರು. ಆದರೆ, ಮೊದಲನೆಯದಾಗಿ, ಸ್ವಾಮೀಜಿ ಯವರಿಗೆ ರಾಜಕಾರಣದಲ್ಲಿ ಆಸಕ್ತಿಯಿರಲಿಲ್ಲ. ಏಕೆಂದರೆ ಅವರ ಕಾರ್ಯವಿಧಾನ ಸಂಪೂರ್ಣ ವಿಭಿನ್ನವಾಗಿತ್ತು. ಅಲ್ಲದೆ, ಅಂದಿನ ಕಾಂಗ್ರೆಸ್ಸಿನ ರೀತಿನೀತಿಗಳು ಅವರಿಗೆ ಒಪ್ಪಿಗೆಯಾಗಿರಲಿಲ್ಲ. ಎಲ್ಲೆಲ್ಲೂ ಕ್ಷಾಮಡಾಮರಗಳು, ರೋಗರುಜಿನಗಳು, ದಾರಿದ್ರ್ಯ-ಅನಕ್ಷರತೆಗಳು ತಾಂಡವವಾಡು ತ್ತಿರುವಾಗ, ಈ ಕಾಂಗ್ರೆಸಿಗರು ಅದನ್ನೆಲ್ಲ ನೋಡಿಕೊಂಡು ಸುಮ್ಮನಿದ್ದಾರಲ್ಲ ಎಂದು ಅವರಿಗೆ ಅಸಮಾಧಾನವಿತ್ತು. ಅವರು ತಮ್ಮ ಈ ಅಭಿಪ್ರಾಯಗಳನ್ನು ಸಾರ್ವಜನಿಕವಾಗಿ ಎಂದೂ ವ್ಯಕ್ತಪಡಿಸಿರಲಿಲ್ಲ. ಆದರೂ ಕಾಂಗ್ರೆಸ್ಸಿಗರಲ್ಲಿ ಸ್ವಾಮೀಜಿಯವರು ಅಷ್ಟೊಂದು ಜನಪ್ರಿಯರಾ ಗಿರಲಿಲ್ಲ. ಹೀಗಿದ್ದರೂ, ಅವರೊಬ್ಬ ದೊಡ್ಡ ದೇಶಭಕ್ತ ಸಂತನೆಂದು ಅರಿತು ಬಹಳಷ್ಟು ಜನ ಪೂಜ್ಯಭಾವವನ್ನಿಟ್ಟುಕೊಂಡಿದ್ದರು. ಅಧಿವೇಶನಕ್ಕೆ ಬಂದಿದ್ದ ಹಲವಾರು ಪ್ರತಿನಿಧಿಗಳು ಆ ಅವಕಾಶವನ್ನು ಉಪಯೋಗಿಸಿಕೊಂಡು, ಸಮಯವಾದಾಗಲೆಲ್ಲ ಗುಂಪುಗುಂಪಾಗಿ ಬಂದು ಸ್ವಾಮೀಜಿಯವರ ದರ್ಶನ ಮಾಡಿದರು. ಇವರೊಂದಿಗೆ ಸ್ವಾಮೀಜಿ ಅನೇಕ ವೇಳೆ ಶುದ್ಧ ಹಿಂದಿಯಲ್ಲಿ ಸಂಭಾಷಿಸಿ ತಮ್ಮ ಕಾರ್ಯಯೋಜನೆಗಳ ಭವ್ಯ ಕಲ್ಪನೆಯೊಂದನ್ನು ಅವರ ಮುಂದಿಟ್ಟರು. ಇಂತಹ ಕೆಲವು ಮಾತುಕತೆಗಳಲ್ಲಿ ಪಾಲ್ಗೊಂಡು ಸ್ಫೂರ್ತಿಗೊಂಡ ಲಕ್ನೋದ “ಅಡ್ವೊಕೇಟ್” ಎಂಬ ಪತ್ರಿಕೆಯ ಸಂಪಾದಕರು ಬರೆಯುತ್ತಾರೆ :</p>
  <p>“ನಾವು ಸ್ವಾಮಿ ವಿವೇಕಾನಂದರನ್ನು ಕಳೆದ ಸಲ ಕಾಂಗ್ರೆಸ್ ಅಧಿವೇಶನದ ಸಮಯದಲ್ಲಿ ನೋಡಿದಾಗ ಅವರು ಸ್ವಚ್ಛವಾದ ಹಿಂದಿಯಲ್ಲಿ ಭಾರತ ದೇಶದ ಪುನರುತ್ಥಾನದ ಬಗ್ಗೆ ತಮ್ಮ ಯೋಜನೆಗಳನ್ನು ವಿವರಿಸುತ್ತಿದ್ದರು. ಎಂಥವರಿಗಾದರೂ ಗೌರವ ತರಬಲ್ಲ ಭಾಷೆ ಅವರದ್ದು. ಮಾತನಾಡುವಾಗ ಅವರ ಮುಖ ಉತ್ಸಾಹದಿಂದ ಬೆಳಗುತ್ತಿತ್ತು. . . ” (ಸ್ವಾಮೀಜಿಯವರಿಗೆ ಹಿಂದಿಯಲ್ಲಿ ಮಾತನಾಡುವ ಅವಕಾಶವಿದ್ದದ್ದು ತೀರ ಕಡಿಮೆ ಎಂಬುದನ್ನು ಗಮನಿಸಬೇಕು.)</p>
  <p>ಈ ಸಂದರ್ಶನದ ಬಗ್ಗೆ ಒಬ್ಬ ಕಾಂಗ್ರೆಸಿಗರು ಮುಂದೊಮ್ಮೆ ಬರೆದರು :</p>
  <p>“ತಮ್ಮನ್ನು ಭೇಟಿಯಾಗಲು ಬಂದವರಿಗೆ ವಿವೇಕಾನಂದರು ಸಾಮಾಜಿಕ, ರಾಜಕೀಯ, ಧಾರ್ಮಿಕ ಹಾಗೂ ಇತರ ಹಲವಾರು ವಿಷಯಗಳ ಬಗ್ಗೆ ಹೊಸ ವಿಚಾರಗಳನ್ನು ತಿಳಿಸಿಕೊಡು ತ್ತಿದ್ದರು. ನಿಜ ಹೇಳಬೇಕೆಂದರೆ, ಒಂದು ರೀತಿಯಲ್ಲಿ ಈ ಸಂದರ್ಶನಗಳೇ ನಿಜವಾದ ಅಧಿವೇಶನ ಗಳಿಗಿಂತಲೂ ಉತ್ತಮವೂ ಹೆಚ್ಚು ಉಪಯುಕ್ತವೂ ಆದ ಅಧಿವೇಶನಗಳಾಗಿದ್ದುವು . . . ”</p>
  <p>ಕಾಂಗ್ರೆಸ್ಸಿನ ಧುರೀಣರೊಂದಿಗೆ ಸ್ವಾಮೀಜಿ ಚರ್ಚಿಸಿದ ಯೋಜನೆಗಳ ಪೈಕಿ ವೇದಾಧ್ಯಯನ ಕೇಂದ್ರವೊಂದರ ಸ್ಥಾಪನೆಯೂ ಒಂದು. ವೇದಗಳ ವಿಚಾರದಲ್ಲಿ ಶಿಕ್ಷಣ-ತರಬೇತಿ ನೀಡಿ ಸಮರ್ಥ ಅಧ್ಯಾಪಕರನ್ನು ಸೃಷ್ಟಿಸುವುದು ಮತ್ತು ಸತಾತನ ಆರ್ಯಸಂಸ್ಕೃತಿಯನ್ನೂ ಸಂಸ್ಕೃತಾ ಧ್ಯಯನ ಪರಂಪರೆಯನ್ನೂ ಉಳಿಸಿ ಬೆಳೆಸುವುದು–ಇವೇ ಈ ಉದ್ದೇಶಿತ ಕೇಂದ್ರದ ಧ್ಯೇಯಗಳಾ ಗಿದ್ದುವು. ಈ ಯೋಜನೆಗೆ ಕಾಂಗ್ರೆಸ್ ಧುರೀಣರೆಲ್ಲರೂ ಸಂಪೂರ್ಣ ಬೆಂಬಲವನ್ನು ವ್ಯಕ್ತಪಡಿಸಿ ದರು.</p>
  <p>ಈ ಸಂದರ್ಭದಲ್ಲಿ ಬೇಲೂರು ಮಠವನ್ನು ಸಂದರ್ಶಿಸಿದ ಧುರೀಣರಲ್ಲಿ ಬಾಲಗಂಗಾಧರ ತಿಲಕರೂ ಮಹಾತ್ಮಾ ಗಾಂಧಿಯವರೂ ಇದ್ದರು. ಹಿಂದೆ ಸ್ವಾಮೀಜಿ ಪರಿವ್ರಾಜಕರಾಗಿದ್ದಾಗಲೇ ತಿಲಕರನ್ನು ಭೇಟಿಯಾಗಿದ್ದರು. ಅಲ್ಲದೆ ಅವರ ಅತಿಥಿಗಳಾಗಿ ಒಂದು ವಾರ ಇದ್ದರು. (ನೋಡಿ: “ವಿಶ್ವವಿಜೇತ ವಿವೇಕಾನಂದ” ಪುಟ 74-76) ಮತ್ತೆ ಸ್ವಾಮೀಜಿಯವರನ್ನು ಭೇಟಿಯಾಗಲು ತುಂಬ ಉತ್ಸುಕರಾಗಿದ್ದ ತಿಲಕರು, ಅವರು ಭಾರತಕ್ಕೆ ಮರಳುತ್ತಿದ್ದಂತೆಯೇ ಒಂದು ಪತ್ರ ಬರೆದು ತಮ್ಮಲ್ಲಿಗೆ ಆಹ್ವಾನಿಸಿದ್ದರು. ಆದರೆ ಆಗ ಸ್ವಾಮೀಜಿಯವರಿಗೆ ಆಹ್ವಾನವನ್ನು ಅಂಗೀಕರಿಸಲು ಸಾಧ್ಯವಾಗಿರಲಿಲ್ಲ. ಇದೀಗ ಅವರನ್ನು ಭೇಟಿಯಾಗುವ ಅವಕಾಶವನ್ನು ತಿಲಕರು ಕಳೆದುಕೊಳ್ಳ ಲಿಲ್ಲ. ಇವರು ಅಧಿವೇಶನದ ಸಮಯದಲ್ಲಿ ಅನೇಕ ಬಾರಿ ಬಂದು ಸ್ವಾಮೀಜಿಯವರನ್ನು ಭೇಟಿ ಯಾಗಿ ದೀರ್ಘವಾಗಿ ಚರ್ಚಿಸಿದರು. ಒಂದು ಸಲ ಅವರಿಬ್ಬರೇ ಮಠದ ಹುಲ್ಲು ಹಾಸಿನ ಮೇಲೆ ಅತ್ತಿಂದಿತ್ತ ಅಡ್ಡಾಡುತ್ತ ಸುಮಾರು ಒಂದೂವರೆ ಗಂಟೆಯ ಕಾಲ ವಿವಿಧ ವಿಷಯಗಳ ಬಗ್ಗೆ ಉತ್ಸಾಹದಿಂದ ಸಂಭಾಷಿಸುತ್ತಿದ್ದರೆಂದು ತಿಳಿದುಬರುತ್ತದೆ. ಮಹಾತ್ಮಾ ಗಾಂಧಿಯವರು–ಆಗ ಅವರಿನ್ನೂ ಎಮ್. ಕೆ. ಗಾಂಧಿ–ಕಲ್ಕತ್ತದಲ್ಲಿ ನಡೆದ ಈ ಮಹಾ ಅಧಿವೇಶನದಲ್ಲಿ ಭಾಗವಹಿಸಲು ದಕ್ಷಿಣ ಆಫ್ರಿಕದಿಂದ ಬಂದಿದ್ದರು. ಇವರು ದಕ್ಷಿಣ ಆಫ್ರಿಕದ ಸ್ವಾತಂತ್ರ್ಯ ಚಳವಳಿಗೆ ಕಾಂಗ್ರೆಸ್ಸಿನ ಬೆಂಬಲವನ್ನು ಕೋರುವುದಕ್ಕಾಗಿ ಬಂದರು. ಸ್ವಾಮೀಜಿಯವರನ್ನು ನೋಡಬೇಕೆಂದು ಅವರಿಗೆ ತೀವ್ರವಾದ ಇಚ್ಛೆಯಿತ್ತು. ಆದ್ದರಿಂದ ಅವರು ಅಧಿವೇಶನ ಮುಗಿದ ಮೇಲೆ ಒಂದು ದಿನ, ಬಹಳ ದೂರ ಕಾಲ್ನಡಿಗೆಯಲ್ಲಿ ಪ್ರಯಾಣ ಮಾಡಿ ಬೇಲೂರು ಮಠಕ್ಕೆ ಬಂದರು, ಆದರೆ ಆಗ ಸ್ವಾಮೀಜಿ ಮಠದಲ್ಲಿರಲಿಲ್ಲ. ಅನಾರೋಗ್ಯ ಪೀಡಿತರಾಗಿ ಕಲ್ಕತ್ತದಲ್ಲೇ ಉಳಿದುಕೊಂಡಿದ್ದರು. ಮತ್ತು ಯಾರಿಗೂ ಅವರನ್ನು ನೋಡಲು ಅವಕಾಶವಿರಲಿಲ್ಲ. ಇದನ್ನು ಕೇಳಿದಾಗ ಗಾಂಧೀಜಿಯವರಿಗಾದ ನಿರಾಶೆ ಅಷ್ಟಿಷ್ಟಲ್ಲ. ಮತ್ತು ಮುಂದೆ ಅವರಿಬ್ಬರೂ ಪರಸ್ಪರರನ್ನು ಭೇಟಿಯಾಗುವ ಸಂದರ್ಭ ಒದಗಿಬರಲೇ ಇಲ್ಲ.</p>
  <p>ಇದಾದ ಕೆಲಕಾಲದಲ್ಲೇ ಗಾಂಧೀಜಿಯವರು ಸೋದರಿ ನಿವೇದಿತೆಯನ್ನು ಭೇಟಿಮಾಡಿದರು. ಅವಳ ಅಗಾಧ ಭಾರತಪ್ರೇಮವನ್ನು ಅವರು ಮೆಚ್ಚಿಕೊಂಡರಾದರೂ, ತಮ್ಮಿಬ್ಬರ ನಡುವೆ ಅವರಿಗೆ ಯಾವುದೇ ಸಮಾನ ಅಂಶ ಕಂಡುಬರಲಿಲ್ಲ.</p>
  <p>ಸ್ವಾಮಿ ವಿವೇಕಾನಂದರ ಬಗ್ಗೆ ಮಹಾತ್ಮಾ ಗಾಂಧೀಜಿಯವರು ಅಪಾರ ಗೌರವ ಹೊಂದಿ ದ್ದರು. ಅಲ್ಲದೆ ಅವರಿಂದ ಆಳವಾಗಿ ಪ್ರಭಾವಿತರಾಗಿದ್ದರು. ಮುಂದೆ 1921ರ ಫೆಬ್ರುವರಿ 6ರಂದು ವಿವೇಕಾನಂದರ ಜನ್ಮದಿನೋತ್ಸವದ ಸಂದರ್ಭದಲ್ಲಿ ಅವರು ಬೇಲೂರು ಮಠಕ್ಕೆ ಭೇಟಿ ನೀಡಿದರು. ಸ್ವಾಮೀಜಿಯವರ ಬಗ್ಗೆ ಏನಾದರೂ ಹೇಳುವಂತೆ ಅವರನ್ನು ಕೇಳಿಕೊಳ್ಳಲಾಯಿತು. ಆಗ ಅವರು ಗಂಭೀರವಾಗಿ ಎದ್ದು ನಿಂತು, ಅಲ್ಲಿ ನೆರೆದಿದ್ದ ಜನರನ್ನುದ್ದೇಶಿಸಿ ಕೆಲವು ಮಾತುಗಳನ್ನಾಡಿದರು. ಅದರ ಸಾರಾಂಶ ಹೀಗಿದೆ : “ನಾನು ಇಂದು ಸ್ವಾಮಿ ವಿವೇಕಾನಂದರಿಗೆ ನನ್ನ ಗೌರವವನ್ನೂ ಶ್ರದ್ಧಾಂಜಲಿಯನ್ನೂ ಅರ್ಪಿಸಲು ಬಂದಿದ್ದೇನೆ. ನಾನು ಅವರ ಕೃತಿಗಳನ್ನು ಆಮೂಲಾಗ್ರವಾಗಿ ಅಧ್ಯಯನ ಮಾಡಿದ್ದೇನೆ. ಅವುಗಳನ್ನು ಓದಿದ ಮೇಲೆ ದೇಶದ ಮೇಲಿನ ನನ್ನ ಪ್ರೀತಿ ಸಾವಿರ ಪಟ್ಟು ಹೆಚ್ಚಾಯಿತು.”</p>
  <h1>41</h1>
  <h1>“ಇದೇ ಅತ್ಯುನ್ನತ ಸತ್ಯ”</h1>
  <p class="noindent">1901ರ ಕೊನೆಯ ಭಾಗದಲ್ಲಿ ಮಠದ ನೆಲವನ್ನು ಸಮತಟ್ಟುಗೊಳಿಸಲು ಬಹಳ ಸಂಖ್ಯೆಯ ಸಂತಾಲ ಜನಾಂಗದ ಕೂಲಿಗಳನ್ನು ನೇಮಿಸಿಕೊಳ್ಳಲಾಗಿತ್ತು. ಇವರೆಲ್ಲ ಈಗಿನ ಬಿಹಾರ್ ರಾಜ್ಯದ ಸಂತಾಲ್ ಪರಗಣದ ಗುಡ್ಡಗಾಡು ಜನರು. ನಾಗರಿಕತೆಯ ಸಂಪರ್ಕಕ್ಕೆ ಬಂದಿದ್ದರೂ ಅದರ ಪ್ರಭಾವಕ್ಕೆ ಒಳಗಾಗದೆ ತಮ್ಮ ಸರಳತನವನ್ನು ಉಳಿಸಿಕೊಂಡಿದ್ದರು. ಸ್ವಾಮೀಜಿ ಅವರೊಂದಿಗೆ ಸಹಜವಾಗಿ ಬೆರೆತು ಮಾತುಕತೆಯಾಡುತ್ತ ಕುಳಿತುಬಿಡುತ್ತಿದ್ದರು. ಅವರ ಕಷ್ಟಸುಖಗಳನ್ನು ಕೇಳಿ ತಿಳಿದುಕೊಳ್ಳುತ್ತಿದ್ದರು. ಆ ಕೂಲಿಗಳೂ ಕೂಡ ತಮ್ಮನ್ನು ಇಷ್ಟೊಂದು ಆತ್ಮೀಯತೆಯಿಂದ ಮಾತನಾಡಿಸುವ ಈ ಸ್ವಾಮಿಗಳ ಬಗ್ಗೆ ತುಂಬ ಭಕ್ತಿವಿಶ್ವಾಸ ತಾಳಿದ್ದರು.</p>
  <p>ಇವರ ಪೈಕಿ ಕೆಷ್ಟೊ (ಎಂದರೆ ಕೃಷ್ಣ) ಎಂಬವನ ಬಗ್ಗೆ ಸ್ವಾಮೀಜಿಯವರಿಗೆ ವಿಶೇಷ ಮಮತೆ. ಈತ ಮುದುಕ. ಸ್ವಾಮೀಜಿ ಇವರುಗಳೊಂದಿಗೆ ಮಾತನಾಡುತ್ತ ನಿಂತರೆ ಇವನು, “ಸ್ವಾಮಿ, ನಾವು ಕೆಲಸ ಮಾಡುವಾಗ ನೀವು ಮಾತಾಡಿಸಬೇಡಿ. ನಾವು ಮಾತಾಡುತ್ತ ನಿಂತರೆ ಕೆಲಸ ಸಾಗುವುದಿಲ್ಲ. ಆಮೇಲೆ ಮೇಸ್ತ್ರಿ ಸ್ವಾಮಿ (ಸ್ವಾಮಿ ಅದ್ವೈತಾನಂದರು) ನಮ್ಮನ್ನು ತರಾಟೆಗೆ ತಗೋತಾರೆ” ಎನ್ನುತ್ತಿದ್ದ. ಇದನ್ನು ಕೇಳಿದಾಗ ಅವರ ಅಸಹಾಯಕತೆಯನ್ನು ಕಂಡು ಸ್ವಾಮೀಜಿಯವರಿಗೆ ತುಂಬ ದುಃಖವಾಗುತ್ತಿತ್ತು. “ಆ ಸ್ವಾಮಿಗಳು ನಿಮ್ಮನ್ನೇನೂ ಬೈಯುವುದಿಲ್ಲ, ಚಿಂತಿಸಬೇಡಿ” ಎಂದು ಭರವಸೆ ನೀಡುತ್ತಿದ್ದರು.</p>
  <p>ಒಂದು ಸಲ ಸ್ವಾಮೀಜಿ ಹೀಗೆಯೇ ಮಾತನಾಡುತ್ತಿದ್ದಾಗ ಅವರನ್ನು ನೋಡಲು ಯಾರೋ ದೊಡ್ಡಮನುಷ್ಯರು ಬಂದ ವಿಷಯ ತಿಳಿಯಿತು. ಆಗ ಸ್ವಾಮೀಜಿ, “ನಾನು ಈಗಲೇ ಬರಲು ಸಾಧ್ಯವಿಲ್ಲ. ನಾನೀಗ ಇವರೊಂದಿಗೆ ಮಾತನಾಡುತ್ತ ಬಹಳ ಆನಂದದಿಂದಿದ್ದೇನೆ. ಅವರು ಸ್ವಲ್ಪ ಕಾಯಲಿ” ಎಂದು ಹೇಳಿಕಳಿಸಿದರು.</p>
  <p>ಈ ಜನರ ದುಃಖಸಂಕಟಗಳ ಕತೆಗಳನ್ನು ಕೇಳುತ್ತ ಕೆಲವೊಮ್ಮೆ ಸ್ವಾಮೀಜಿಯವರ ಕಣ್ಣಲ್ಲಿ ನೀರು ಚಿಮ್ಮುತ್ತಿತ್ತು. ಆಗ ಕೆಷ್ಟೊ ಹೇಳುತ್ತಿದ್ದ, “ಇನ್ನು ನೀವು ಹೋಗಿ ಸ್ವಾಮಿ. ನಾವಿನ್ನುಮೇಲೆ ನಿಮ್ಮಕೈಲಿ ನಮ್ಮ ಕಷ್ಟಗಳನ್ನು ಹೇಳಿಕೊಳ್ಳುವುದಿಲ್ಲ. ಅದನ್ನೆಲ್ಲ ಕೇಳುತ್ತ ನೀವು ಅತ್ತೇ ಬಿಡುತ್ತೀರಿ.”</p>
  <p>ಸ್ವಾಮೀಜಿಯವರು ಈ ಸರಳಜೀವಿಗಳೊಂದಿಗೆ ಬೆರೆತು ಆನಂದದಿಂದ ಮಾತನಾಡುವುದನ್ನು ಕಂಡು ಅವರ ಸೋದರಸಂನ್ಯಾಸಿಗಳೂ ಶಿಷ್ಯರೂ ಸಂತೋಷಪಡುತ್ತಿದ್ದರು. ಅವಿಶ್ರಾಂತವಾಗಿ ದುಡಿದ ಸ್ವಾಮೀಜಿಯವರ ಮನಸ್ಸು ಬೇರೆಡೆಗೆ ಹರಿದು ಸ್ವಲ್ಪ ವಿಶ್ರಾಂತಿ ಸಿಗುವಂತಾಗುವುದಲ್ಲ ಎನ್ನುವುದು ಇವರ ಸಂತೋಷಕ್ಕೆ ಕಾರಣ. ಆದರೆ ಅಲ್ಲಿ ಅದಕ್ಕಿಂತ ಮಹತ್ವಪೂರ್ಣವಾದ, ಗಮನಾರ್ಹವಾದ ಮತ್ತೊಂದು ಅಂಶವಿತ್ತು–ಸ್ವಾಮೀಜಿಯವರು ಆ ಕೂಲಿಗಳೊಂದಿಗೆ ಕೇವಲ ಮಾನವೀಯತೆಯ ನೆಲೆಗಟ್ಟಿನಮೇಲೆ ಸರಿಸಮವಾಗಿ ನಿಂತು ಅವರೊಂದಿಗೆ ನಗುವ-ಅಳುವ ದೃಶ್ಯ ಪ್ರತಿಯೊಬ್ಬನಿಗೂ ಒಂದು ದೊಡ್ಡ ಪಾಠ. ಮಾನವನ ಭ್ರಾತೃತ್ವದ ಬೋಧನೆಯನ್ನು ಸ್ವಾಮೀಜಿ ಸ್ವಯಂ ಆಚರಿಸುವ ಪರಿಯನ್ನು ಕಣ್ಣಾರೆ ಕಂಡ ಶಿಷ್ಯರಿಗೆಲ್ಲ ಅದೊಂದು ಮಾರ್ಗದರ್ಶನ.</p>
  <p>ಈ ಕೂಲಿಗಳಿಗೆಲ್ಲ ಒಂದು ದಿನ ಹೊಟ್ಟೆ ತುಂಬ ಹಬ್ಬದೂಟವನ್ನು ಬಡಿಸಬೇಕೆಂಬ ಇಚ್ಛೆ ಸ್ವಾಮೀಜಿಯವರಿಗೆ ಉಂಟಾಯಿತು. ಅವರು ಕೆಷ್ಟೊನನ್ನು ಕೇಳಿದರು, “ಏನಪ್ಪ, ನಿಮಗೆಲ್ಲ ಒಂದು ದಿನ ಒಳ್ಳೇ ಹಬ್ಬದೂಟ ಹಾಕಿಸಬೇಕು ಅಂತ ನನಗೆ ಆಸೆಯಾಗಿದೆ. ನೀನೇನು ಹೇಳುತ್ತೀ?” ಆತ ಇದಕ್ಕೆ ಸಂತೋಷದಿಂದ ಒಪ್ಪಿಕೊಂಡಿರಬೇಕಲ್ಲವೆ ? ಇಲ್ಲ, ಹಾಗಾಗಲಿಲ್ಲ. ಅವನೆಂದ, “ಇಲ್ಲ ಬಾಬಾಜಿ, ಬೇರೆ ಜಾತಿಯವರು ಉಪ್ಪು ಹಾಕಿ ಮಾಡಿದ ಏನನ್ನಾದರೂ ಉಂಡರೆ ನಮಗೆ ಜಾತಿಯಿಂದ ಬಹಿಷ್ಕಾರ ಹಾಕಿಬಿಡುತ್ತಾರೆ !” ಈ ಸಮಸ್ಯೆಯನ್ನು ಸ್ವಾಮೀಜಿ ಸುಲಭವಾಗಿ ಪರಿ ಹರಿಸಿದರು–ಉಪ್ಪಿಲ್ಲದ ಅಡಿಗೆಯನ್ನೇ ಮಾಡುವುದು ! ಆದರೆ ಉಪ್ಪಿಲ್ಲದೆ ಅದೆಂಥ ಅಡಿಗೆ ? ಅದನ್ನು ಉಣ್ಣುವುದಾದರೂ ಹೇಗೆ ? ಅದಕ್ಕೇನು, ಉಪ್ಪನ್ನು ಪ್ರತ್ಯೇಕವಾಗಿ ಬಡಿಸಿದರಾಯಿತು! ಇದಕ್ಕೆ ಕೆಷ್ಟೊನೂ ಅವನ ಸಂಗಡಿಗರೂ ಒಪ್ಪಿಕೊಂಡರು.</p>
  <p>ಸರಿ, ಅವರಿಗಾಗಿ ಮಠದಲ್ಲಿ ಒಂದು ಭಾರೀ ಔತಣವನ್ನೇ ಏರ್ಪಡಿಸಲಾಯಿತು. ಪೂರಿ ಸಾಗು, ಸಿಹಿತಿಂಡಿಗಳು, ಸಿಹಿಮೊಸರು, ಮತ್ತಿತರ ಅನೇಕ ಭಕ್ಷ್ಯಭೋಜ್ಯಗಳನ್ನೆಲ್ಲ ಬಡಿಸಲಾಯಿತು. ಪಾಪ, ಗುಡ್ಡಗಾಡಿನ ಆ ಬಡಜನ ಅವನ್ನೆಲ್ಲ ಅಲ್ಲಿಯವರೆಗೆ ಕಣ್ಣಿಂದ ಕಂಡೂ ಇರಲಿಲ್ಲ. ಸ್ವಾಮೀಜಿಯವರು ಖುದ್ದಾಗಿ ನಿಂತು ಪ್ರತಿಯೊಬ್ಬನಿಗೂ ಯಾವುದು ಹೆಚ್ಚು ಇಷ್ಟವಾಯಿತೆಂದು ವಿಚಾರಿಸಿ, ಅದನ್ನವನಿಗೆ ಬೇಕೆಂಬಷ್ಟು ಬಡಿಸಿದರು. ಆ ಮುಗ್ಧ ಜೀವಿಗಳಿಗೆ ಹೊಟ್ಟೆಯೊಂದಿಗೆ ಹೃದಯವೂ ತುಂಬಿಹೋಯಿತು. ಅವರು ಮತ್ತೆಮತ್ತೆ ಆನಂದಾಶ್ಚರ್ಯಗಳಿಂದ, “ಸ್ವಾಮಿ, ಇವುಗಳನ್ನೆಲ್ಲ ಎಲ್ಲಿಂದ ತಂದಿರಪ್ಪ ? ನಾವು ಇಂಥಾದ್ದನ್ನೆಲ್ಲ ಕಣ್ಣಲ್ಲಿ ಕಂಡೇ ಇಲ್ಲ !” ಎಂದು ಉದ್ಗರಿಸಿದರು. ಊಟವಾದ ಮೇಲೆ ಸ್ವಾಮೀಜಿ ಅವರಿಗೆ, “ನೀವೆಲ್ಲ ಸಾಕ್ಷಾತ್ ನಾರಾಯಣರು. ನಿಮಗೆ ಉಣಬಡಿಸುವುದರ ಮೂಲಕ ನಾನು ಭಗವಂತನಿಗೇ ನೈವೇದ್ಯ ಮಾಡಿದೆ” ಎಂದು ಹೇಳಿದರು. ಆನಂದಿತರಾದ ಸಂತಾಲರು ಸ್ವಾಮೀಜಿಯವರಿಗೆ ಕೈಮುಗಿದು ಬೀಳ್ಕೊಂಡರು.</p>
  <p>ಅವರು ಹೋದಮೇಲೆ ಸ್ವಾಮೀಜಿ ಶರಚ್ಚಂದ್ರನ ಬಳಿ ನುಡಿದರು, “ಅವರಲ್ಲಿ ನಾನು ಸಾಕ್ಷಾತ್ ನಾರಾಯಣನನ್ನು ಪ್ರತ್ಯಕ್ಷ ಕಂಡೆ ! ಅವರು ನಿಜಕ್ಕೂ ಎಂತಹ ಸರಳ-ಮುಗ್ಧ ಜೀವಿಗಳು ! ಎಷ್ಟು ನಿಷ್ಕಪಟಿಗಳು !” ಬಳಿಕ ಆಶ್ರಮವಾಸಿಗಳೊಂದಿಗೆ ಅದೇ ಭಾವದಲ್ಲಿ ಮಾತನಾಡುತ್ತ ಹೇಳಿದರು, “ಅವರೆಷ್ಟು ಮುಗ್ಧರು ನೋಡಿದಿರಾ ? ಅವರ ದುಃಖವನ್ನು ಕಿಂಚಿತ್ತಾದರೂ ಪರಿಹರಿಸಲು ನಿಮ್ಮಿಂದ ಸಾಧ್ಯವೆ ? ಇಲ್ಲದಿದ್ದರೆ ಈ ಕಾಷಾಯವಸ್ತ್ರವನ್ನು ಧರಿಸಿಯಾದರೂ ಏನು ಪ್ರಯೋ ಜನ ? ಇತರರ ಒಳಿತಿಗಾಗಿ ಸರ್ವಸ್ವವನ್ನೂ ತ್ಯಜಿಸುವುದೇ ನಿಜವಾದ ಸಂನ್ಯಾಸ. ಎಷ್ಟೋ ಸಲ ನಾನು ನನ್ನಷ್ಟಕ್ಕೇ ಆಲೋಚಿಸುತ್ತಿರುತ್ತೇನೆ–‘ಈ ಆಶ್ರಮ ಇತ್ಯಾದಿಗಳನ್ನೆಲ್ಲ ಕಟ್ಟುವುದರಿಂ ದೇನು ಪ್ರಯೋಜನ ? ಅವುಗಳನ್ನೆಲ್ಲ ಮಾರಿ ಹಣವನ್ನೇಕೆ ಬಡವರಿಗೆ ಹಂಚಿಬಿಡಬಾರದು ? ತರುತಲವಾಸಿಗಳಾದ ನಾವು ಈ ಕಟ್ಟಡಗಳನ್ನೆಲ್ಲ ಏಕೆ ಕಟ್ಟಿಕೊಳ್ಳಬೇಕು ? ಅಯ್ಯೋ ! ನಮ್ಮ ದೇಶಬಾಂಧವರಿಗೆ ಹೊಟ್ಟೆ ಬಟ್ಟೆಗೂ ಗತಿಯಿಲ್ಲದಿರುವಾಗ, ನಮ್ಮ ಬಾಯಿಗೆ ತುತ್ತನ್ನಿಡುವು ದಾದರೂ ಹೇಗೆ ?’ ಅಂತ. ನಮ್ಮ ಈ ವಿದ್ಯೆಯ ಹಾಗೂ ಶಾಸ್ತ್ರಜ್ಞಾನದ ಅಹಂಕಾರವನ್ನೆಲ್ಲ ತ್ಯಜಿಸಿ, ಸ್ವಂತ ಮುಕ್ತಿಗಾಗಿ ಮಾಡುವ ಸಾಧನೆಗಳನ್ನೆಲ್ಲ ಬಿಟ್ಟು, ಹಳ್ಳಿಯಿಂದ ಹಳ್ಳಿಗೆ ಹೋಗುತ್ತ ಬಡಜನರ ಸೇವೆಗಾಗಿ ಜೀವನವನ್ನು ಮುಡಿಪಾಗಿಡೋಣ. ನಮ್ಮ ಶೀಲಬಲ, ಆತ್ಮಬಲಗಳಿಂದ ಮತ್ತು ತಪೋಮಯ ಜೀವನದ ಬಲದಿಂದ ನಾವು ಜನಸಾಮಾನ್ಯರ ಬಗ್ಗೆ ಶ್ರೀಮಂತನಿಗಿರುವ ಕರ್ತವ್ಯವನ್ನು ಮನದಟ್ಟು ಮಾಡಿಸೋಣ. ಮತ್ತು ದೀನಾರ್ತರ ಸೇವೆಗಾಗಿ ಅವನು ತನ್ನ ಹಣ ವನ್ನು ಸ್ವಲ್ಪವಾದರೂ ವಿನಿಯೋಗಿಸುವಂತೆ ಮಾಡೋಣ. ಅಯ್ಯೋ ! ಈ ಕೆಳವರ್ಗದವರ, ಬಡ ವರ ಹಾಗೂ ಕಾರ್ಮಿಕರ ಬಗ್ಗೆ ನಮ್ಮ ದೇಶದಲ್ಲಿ ಯಾರೂ ಚಿಂತಿಸುವುದಿಲ್ಲವಲ್ಲ ! ಈ ಅಸಂ ಖ್ಯಾತ ಜೀತದವರೇ ನಮ್ಮ ದೇಶದ ಬೆನ್ನೆಲುಬು, ನಮ್ಮ ಅನ್ನದಾತರು. ಇವರ ಬಗ್ಗೆ ಮರುಕಪಡು ವಂಥವನು, ಇವರ ಸುಖದುಃಖಗಳಲ್ಲಿ ಭಾಗಿಯಾಗುವಂಥವನು ನಮ್ಮ ದೇಶದಲ್ಲಿ ಯಾವನಿ ದ್ದಾನೆ ? ಮದ್ರಾಸ್ ಪ್ರಾಂತದಲ್ಲಿ (ಈಗಿನ ಕೇರಳ) ಮೇಲ್ಜಾತಿಯ ಹಿಂದೂಗಳ ಅನಾದರಕ್ಕೆ ಗುರಿಯಾದ ಹೊಲೆಯರು ಹೇಗೆ ಸಾವಿರಗಟ್ಟಲೆ ಸಂಖ್ಯೆಯಲ್ಲಿ ಕ್ರೈಸ್ತರಾಗಿ ಮತಾಂತರ ಹೊಂದು ತ್ತಿದ್ದಾರೆ ನೋಡಿ ! ಅವರು ಕ್ರೈಸ್ತಧರ್ಮವನ್ನು ಅಪ್ಪಿಕೊಳ್ಳುವಂತೆ ಮಾಡುವುದು ಹೊಟ್ಟೆಯ ಹಸಿವು ಮಾತ್ರವೇ ಎಂದು ತಿಳಿಯಬೇಡಿ. ನಿಜವಾದ ಕಾರಣವೇನೆಂದರೆ ಅವರಿಗೆ ನಿಮ್ಮ ಸಹಾನುಭೂತಿ ದೊರೆಯುತ್ತಿಲ್ಲ ಎಂಬುದು. ಈಗ ದೇಶದಲ್ಲಿ ಸಹೋದರತ್ವದ ಭಾವನೆಯಾಗಲಿ, ಧರ್ಮಬುದ್ಧಿಯಾಗಲಿ ಏನಾದರೂ ಉಳಿದಿದೆಯೆ ? ಇರುವುದೆಲ್ಲ ಏನಿದ್ದರೂ ‘ಮುಟ್ಟಬೇಡ’ ಎಂಬ ಧರ್ಮ ಮಾತ್ರವೇ. ‘ಓ ಬಡಜನರೇ, ಓ ಹಿಂದುಳಿದವರೇ, ದುಃಖಾರ್ತರೇ, ಬನ್ನಿ ! ಶ್ರೀರಾಮಕೃಷ್ಣರ ಹೆಸರಿನಲ್ಲಿ ನಾವೆಲ್ಲ ಒಂದು !’ ಎಂದು ಕೂಗಿ ಕರೆದು ಅವರೆಲ್ಲರನ್ನೂ ಒಂದಾ ಗಿಸಬೇಕು ಎಂದು ನನಗೆಷ್ಟು ಆಸೆಯಿದೆ ಗೊತ್ತೆ ? ಅವರನ್ನೆಲ್ಲ ಮೇಲೆತ್ತಿದ ಹೊರತು ಈ ನಮ್ಮ ಮಾತೃಭೂಮಿ ಎಂದಿಗೂ ಎಚ್ಚರಗೊಳ್ಳಲಾರದು. ನಾವವರಿಗೆ ಹೊಟ್ಟೆಗೂ ಬಟ್ಟೆಗೂ ಕೊಡಲಾಗ ದಿದ್ದರೆ ನಮ್ಮಿಂದೇನು ಪ್ರಯೋಜನ ? ಆಹಾ ! ಈ ಹಿಂದುಳಿದ ಸೋದರರಿಗೆ ಜಗತ್ತಿನ ರೀತಿನೀತಿಗಳು ಗೊತ್ತಿಲ್ಲ. ಆದ್ದರಿಂದ ಅವರು ಹಗಲಿರುಳು ದುಡಿದರೂ ಸರಿಯಾಗಿ ಬದುಕಲೂ ಅಸಮರ್ಥರಾಗಿ ಉಳಿದಿದ್ದಾರೆ. ನೀವು ನಿಮ್ಮೆಲ್ಲ ಶಕ್ತಿಯನ್ನೂ ಒಗ್ಗೂಡಿಸಿಕೊಂಡು ಅವರ ಕಣ್ಣಿನ ಪರೆಯನ್ನು ಕಳಚಲು ಪ್ರಯತ್ನಿಸಿ. ನನ್ನಲ್ಲಿರುವ ಅದೇ ಪರಬ್ರಹ್ಮವಸ್ತುವೇ ಅವರಲ್ಲೂ ಇರುವು ದನ್ನು ನಾನು ಹಗಲಿನಷ್ಟು ಸ್ಫುಟವಾಗಿ ಕಾಣುತ್ತಿದ್ದೇನೆ. ಆದರೆ ಅದರ ವ್ಯಕ್ತತೆಯ ಪ್ರಮಾಣದಲ್ಲಿ ಮಾತ್ರ ಸ್ವಲ್ಪ ಅಂತರವಿದೆ ಅಷ್ಟೆ. ಇಡೀ ಜಗತ್ತಿನ ಚರಿತ್ರೆಯಲ್ಲಿ ಯಾವುದೇ ರಾಷ್ಟ್ರದ ನೆತ್ತರು ಅದರ ಶರೀರದಾದ್ಯಂತ ಸುಗಮವಾಗಿ ಹರಿಯದೆ ಆ ರಾಷ್ಟ್ರ ಮೇಲೆದ್ದು ನಿಂತದ್ದನ್ನು ಕಂಡಿರು ವಿರಾ ? ಶರೀರದ ಒಂದು ಅಂಗ ಪಾರ್ಶ್ವವಾಯುವಿಗೀಡಾದರೆ, ಉಳಿದ ಅಂಗಗಳು ಆರೋಗ್ಯ ವಾಗಿದ್ದರೂ ಆ ಶರೀರದಿಂದ ಹೆಚ್ಚಿನ ಕೆಲಸ ಸಾಧ್ಯವಿಲ್ಲ. ಇದನ್ನು ನೀವು ಖಚಿತವಾಗಿ ತಿಳಿಯಿರಿ.”</p>
  <p>ಸ್ವಾಮೀಜಿಯವರು ಹೀಗೆ ಆವೇಶಭರಿತರಾಗಿ ಮಾತನಾಡಿದ್ದನ್ನು ಕೇಳಿದ ಒಬ್ಬ ಭಕ್ತ ಒಡಕುದನಿಯೆತ್ತಿದ : “ಆದರೆ ಸ್ವಾಮೀಜಿ, ಈ ದೇಶದ ಭಿನ್ನಭಿನ್ನ ಜಾತಿಮತಗಳ ಜನರ ಮಧ್ಯೆ ಸಾಮರಸ್ಯವನ್ನೂ ಸಹಕಾರವನ್ನೂ ತಂದು, ಅವರು ಒಂದೇ ಉದ್ದೇಶಕ್ಕಾಗಿ ಒಟ್ಟಾಗಿ ದುಡಿಯು ವಂತೆ ಮಾಡುವುದು ತೀರಾ ಕಷ್ಟದ ಕೆಲಸ . . .” ಆಗ ಸ್ವಾಮೀಜಿ ರೇಗಿ ನುಡಿದರು, “ನಿನಗೆ ಯಾವುದಾದರೂ ಕೆಲಸ ದುಸ್ಸಾಧ್ಯವೆನಿಸಿದರೆ ಇಲ್ಲಿಗೆ ಬರಲೇಬೇಡ. ಭಗವಂತನ ಕೃಪೆಯಿಂದ ಪ್ರತಿಯೊಂದು ಕೆಲಸವೂ ಸುಲಭಸಾಧ್ಯವಾಗುತ್ತದೆ. ನಿನ್ನ ಕೆಲಸವೇನಿದ್ದರೂ ಜಾತಿಮತ ಭೇದ ಗಳನ್ನೆಣಿಸದೆ ಬಡವರ-ದೀನರ ಸೇವೆ ಮಾಡುವುದು. ನಿನ್ನ ಕರ್ಮದ ಫಲದ ಬಗ್ಗೆ ಆಲೋಚಿಸಲು ನಿನಗೇನು ಹಕ್ಕು ? ಕೆಲಸ ಮಾಡುತ್ತ ಹೋಗುವುದೇ ನಿನ್ನ ಕರ್ತವ್ಯ. ಜಗತ್ತಿನ ಇತಿಹಾಸವನ್ನು ಓದಿನೋಡು–ಪ್ರತಿಯೊಂದು ದೇಶದಲ್ಲಿಯೂ ಯಾವುದೋ ಒಂದು ಕಾಲದಲ್ಲಿ ಕೆಲವು ಮಹಾ ವ್ಯಕ್ತಿಗಳು ಮೇಲೆದ್ದು ರಾಷ್ಟ್ರದ ಕೇಂದ್ರವಾಗಿ ನಿಂತು, ತಮ್ಮ ಆಲೋಚನೆಗಳಿಂದ ಜನಜೀವನ ವನ್ನು ಪ್ರಭಾವಿತಗೊಳಿಸಿದರೆಂಬುದನ್ನು ಖಂಡಿತ ಕಾಣುವೆ. ನೀವೆಲ್ಲ ಬುದ್ಧಿವಂತ ಹುಡುಗರು. ಅಲ್ಲದೆ ನನ್ನ ಶಿಷ್ಯರೆಂದು ಹೇಳಿಕೊಳ್ಳುತ್ತೀರಿ. ನೀವೇನು ಸಾಧಿಸಿದ್ದೀರಿ ಹೇಳಿ ? ಇತರರಿಗಾಗಿ ನಿಮ್ಮ ಒಂದು ಜನ್ಮವನ್ನು ಕೊಡಲು ಸಾಧ್ಯವಿಲ್ಲವೆ ? ವೇದಾಂತವನ್ನು ಓದುವುದು, ಧ್ಯಾನಾಭ್ಯಾಸ ಮಾಡುವುದು ಮುಂತಾದುವೆಲ್ಲ ಮುಂದಿನ ಜನ್ಮಕ್ಕಿರಲಿ. ಇಂದು ಈ ಶರೀರ ಇತರರ ಸೇವೆಗಾಗಿ ಸವೆದು ಹೋಗಲಿ. ಆಗ ನೀವು ನನ್ನಲ್ಲಿಗೆ ಬಂದದ್ದು ವ್ಯರ್ಥವಾಗಲಿಲ್ಲವೆಂದು ನಾನು ತಿಳಿಯುತ್ತೇನೆ.”</p>
  <p>ಬಳಿಕ ಸ್ವಾಮೀಜಿ ಮತ್ತೆ ನುಡಿದರು, “ಅಷ್ಟೆಲ್ಲ ತಪಸ್ಸಿನ ನಂತರ ನಾನು ಇದೇ ಅತ್ಯುನ್ನತ ಸತ್ಯವೆಂದು ಅರಿತಿದ್ದೇನೆ–ಪ್ರತಿಯೊಬ್ಬನಲ್ಲೂ ದೇವರಿದ್ದಾನೆ. ಅದನ್ನು ಬಿಟ್ಟರೆ ಬೇರೆ ದೇವರಿಲ್ಲ. ಎಲ್ಲ ಜೀವರ ಸೇವೆ ಮಾಡುವವನು ಖಂಡಿತವಾಗಿಯೂ ದೇವರ ಸೇವೆಯನ್ನೇ ಮಾಡುತ್ತಾನೆ.” ಮತ್ತೆ ಒಂದು ಕ್ಷಣ ಮೌನವಾಗಿದ್ದು ಬಳಿಕ ಶರಚ್ಚಂದ್ರನಿಗೆ ಹೇಳಿದರು, “ನಾನಿಂದು ಏನು ಹೇಳಿ ದೆನೋ ಅದನ್ನು ನಿನ್ನ ಹೃದಯದಲ್ಲಿ ಬರೆದಿಟ್ಟುಕೊ, ಅದನ್ನೆಂದೂ ಮರೆಯದಂತೆ ನೋಡಿಕೊ.”</p>
  <p>ಈ ಎರಡು ಘಟನೆಗಳು ಇಂತಹ ಎಷ್ಟೋ ಘಟನೆಗಳಿಗೆ ಉದಾಹರಣೆಗಳಷ್ಟೆ. ಸ್ವಾಮೀಜಿ ತಮ್ಮ ಅನಾರೋಗ್ಯ ಯಾತನೆಗಳ ನಡುವೆಯೂ ಹೀಗೆ ಆಗಾಗ, ತಮ್ಮಲ್ಲಡಗಿದ್ದ ಅದ್ಭುತ ಶಕ್ತಿಯನ್ನು ಮೆರೆಸುತ್ತ ತಮ್ಮ ಶಿಷ್ಯರಿಗೂ ದೇಶಬಾಂಧವರಿಗೂ ತಮ್ಮ ಸಂದೇಶಗಳನ್ನು ನೀಡಿದರು. ಇದರಿಂದಾಗಿ ಅವರಿಗೆ ಸಾಕಷ್ಟು ಶ್ರಮವೇ ಆಗುತ್ತಿತ್ತು. ಆದರೆ ಅವರಲ್ಲಿ ಬಡಬಾಗ್ನಿ ಯಂತೆ ಜ್ವಲಿಸುತ್ತಿದ್ದ ಶಕ್ತಿಯನ್ನು ಅದುಮಿ ಹಿಡಿಯಬಲ್ಲವರಾರು ? ಅದು ಪ್ರಜ್ವಲಿಸಿ ಇತರರನ್ನೂ ಪ್ರಜ್ವಲಗೊಳಿಸಬೇಕು. ಇಲ್ಲವೆ ತನ್ನನ್ನೇ ಅದು ಸ್ವಾಹಾಕಾರ ಮಾಡಬೇಕು.</p>
  <h1>42</h1>
  <h1>ಪರಮೇಶ್ವರನ ಅವತಾರ !</h1>
  <p class="noindent">ಈ ಮಧ್ಯೆ, ಜಪಾನಿಗೆ ಬರುವಂತೆ ಸ್ವಾಮೀಜಿಯವರನ್ನು ಒತ್ತಾಯಿಸುತ್ತಿದ್ದ ಜೋಸೆಫಿನ್ ಮೆಕ್ಲಾಡ್ ಅಲ್ಲಿ ಅವರಿಗಾಗಿ ಸಿದ್ಧತೆ ಮಾಡುತ್ತಿದ್ದಳು. ಆದರೆ ಅನಾರೋಗ್ಯದ ಕಾರಣದಿಂದಾಗಿ ಅವರಿಗೆ ಹೊರಡಲು ಸಾಧ್ಯವಾಗಲೇ ಇಲ್ಲ ಎಂಬುದನ್ನು ಹಿಂದೆಯೇ ನೋಡಿದೆವು. ಆದ್ದರಿಂದ ಮಿಸ್ ಮೆಕ್ಲಾಡ್ ಹಾಗೂ ಆಕೆಯ ಜಪಾನೀ ಸ್ನೇಹಿತರಾದ ಒಕಾಕುರ ಮತ್ತು ಹೊರಿ–ಇವರು ಸ್ವಾಮೀಜಿಯವರನ್ನು ಭೇಟಿ ಮಾಡಲು ಹಾಗೂ ಜಪಾನಿನಲ್ಲಿ ನಡೆಸಲುದ್ದೇಶಿಸಲಾಗಿದ್ದ ಸರ್ವ ಧರ್ಮ ಸಮ್ಮೇಳನದಲ್ಲಿ ಭಾಗವಹಿಸುವಂತೆ ಅವರನ್ನು ಕೇಳಿಕೊಳ್ಳಲು ಖುದ್ದಾಗಿ ಬರಲು ನಿಶ್ಚಯಿಸಿದ್ದರು. ಒಕಾಕುರ ಜಪಾನಿನ ಪುರಾತನ ದೇವಾಲಯಗಳ ಜೀರ್ಣೋದ್ದಾರ ಸಮಿತಿಯ ಅಧ್ಯಕ್ಷ ಮತ್ತು ಕಲಾಶಾಲೆಯೊಂದರ ಮುಖ್ಯಸ್ಥ. ಹೊರಿ ಒಬ್ಬ ತರುಣ ಬೌದ್ಧಸಂನ್ಯಾಸಿ, ತುಂಬ ಉತ್ಸಾಹಿ. ಇವರಿಬ್ಬರೂ 1902ರ ಜನವರಿ 6ರಂದು ಸ್ವಾಮೀಜಿಯವರನ್ನು ಭೇಟಿಯಾದರು. ಪ್ರಥಮ ಭೇಟಿಯಲ್ಲಿ ಒಕಾಕುರ ಹಾಗೂ ಸ್ವಾಮೀಜಿ ಪರಸ್ಪರ ಆಕರ್ಷಿತರಾದರು. ಕಲೆ ಹಾಗೂ ಧರ್ಮದ ವಿಚಾರಗಳಲ್ಲಿ ಇಬ್ಬರದೂ ಸಮಾನಾಭಿಪ್ರಾಯ. ಬೌದ್ಧಧರ್ಮದ ಬಗ್ಗೆ ಸ್ವಾಮೀಜಿ ಯವರಿಗಿದ್ದ ಅಭಿಮಾನ ಸರ್ವವಿದಿತ. ಒಕಾಕುರನಿಗೆ ಅವರು ಹೇಳಿದರು, “ನಾವಿಬ್ಬರೂ ಜಗತ್ತಿನ ಎರಡು ಮೂಲೆಗಳಿಂದ ಬಂದು ಭೇಟಿಯಾಗುತ್ತಿರುವ ಸಹೋದರರು” ಎಂದು. ಒಕಾಕುರ ತನ್ನ ಜಪಾನೀ ಸ್ನೇಹಿತನಾದ ರೆವರೆಂಡ್ ಒಡಾ ಟೊಕುನೋಗೆ ಬರೆದ ಪತ್ರದಲ್ಲಿ ತಿಳಿಸುತ್ತಾನೆ–“ನಾವು ಸ್ವಾಮಿ ವಿವೇಕಾನಂದರನ್ನು ಭೇಟಿಯಾದೆವು. ಅವರು ಅತ್ಯಂತ ಉತ್ಸಾಹಿಗಳು, ಮಹಾಪಂಡಿತರು. ಅವರೆಂತಹ ಗಣ್ಯವ್ಯಕ್ತಿಯೆಂದರೆ ಇಡೀ ಜಗತ್ತಿನ ಜನ ಅವರನ್ನು ಗೌರವಿಸುತ್ತಾರೆ.” ಒಮ್ಮೆ ಒಕಾಕುರ ಮಿಸ್ ಮೆಕ್ಲಾಡಳಿಗೆ ಸ್ವಲ್ಪ ಕಠಿಣವಾಗಿಯೇ ಹೇಳಿದ, “ವಿವೇಕಾನಂದರು ನಮ್ಮವರು (ಪೌರ್ವಾತ್ಯರು ); ಅವರು ನಿಮ್ಮವರಲ್ಲ !” ಆತನಿಗೆ ಸ್ವಾಮೀಜಿಯವರ ಮೇಲಿದ್ದ ಗಾಢ ಅಭಿಮಾನವನ್ನು ಆ ಮಾತು ಸೂಚಿಸುತ್ತದೆ. ಆದರೆ ನಿಜಕ್ಕೂ ಸ್ವಾಮೀಜಿಯವರು ಕೇವಲ ಪೌರ್ವಾತ್ಯರೂ ಅಲ್ಲ, ಪಾಶ್ಚಾತ್ಯರೂ ಅಲ್ಲ ; ಅವರೇ ಹೇಳಿದಂತೆ, ಅವರು ಸಮಸ್ತ ವಿಶ್ವಕ್ಕೇ ಸೇರಿದವರು–ವಿಶ್ವಮಾನವರು.</p>
  <p>ಒಕಾಕುರ ಭಾರತಕ್ಕೆ ಬಂದದ್ದರ ಉದ್ದೇಶ ಸ್ವಾಮೀಜಿಯವರನ್ನು ಧರ್ಮಸಮ್ಮೇಳನಕ್ಕೆ ಆಹ್ವಾನಿಸುವುದು ಮಾತ್ರವಲ್ಲದೆ, ಜಪಾನಿನ ಧರ್ಮ-ಸಂಸ್ಕೃತಿಗಳ ಉಗಮಸ್ಥಾನವಾದ ಭಾರತದ ತೀರ್ಥಕ್ಷೇತ್ರಗಳನ್ನು ಸಂದರ್ಶಿಸುವುದೂ ಆಗಿತ್ತು. ಇವುಗಳಲ್ಲದೆ ಬುದ್ಧಗಯೆಯ ಮಹಾಬೋಧಿ ದೇವಸ್ಥಾನದ ಆಡಳಿತವನ್ನು ಹಿಂದೂಗಳ ಕೈಯಿಂದ ತಾವು ಪಡೆದುಕೊಳ್ಳಬೇಕೆಂಬ ಇಚ್ಛೆಯೂ ಅವನಿಗಿತ್ತು. ಈ ವೇಳೆಗೆ ಸ್ವಾಮೀಜಿ ತಮ್ಮ ಆರೋಗ್ಯಸುಧಾರಣೆಗಾಗಿ ವಾರಾಣಸಿಗೆ ಹೋಗಿರಲು ನಿಶ್ಚಯಿಸಿದ್ದರು. ಬುದ್ಧಗಯೆ ವಾರಾಣಸಿಗೆ ಸಮೀಪ. ಆದ್ದರಿಂದ ಅವನು ತನ್ನೊಡನೆ ಬುದ್ಧ ಗಯೆಗೆ ಬರುವಂತೆ ವಿನಂತಿಸಿಕೊಂಡಾಗ ಸ್ವಾಮೀಜಿ ಸಂತೋಷದಿಂದ ಸಮ್ಮತಿಸಿದರು. ಅಲ್ಲದೆ ಬುದ್ಧನು ನಿರ್ಯಾಣವನ್ನು ಹೊಂದಿದ ಪರಮ ಪವಿತ್ರ ಸ್ಥಳ ಬುದ್ಧಗಯೆ ; ಅವನು ತನ್ನ ಬೋಧನೆಯನ್ನು ಮೊಟ್ಟಮೊದಲು ನೀಡಿದ ಸ್ಥಳ ವಾರಾಣಸಿ. ಆದ್ದರಿಂದ ಈ ಸ್ಥಳಗಳಿಗೆ ಭೇಟಿ ನೀಡುವುದು ಅವರಿಗೆ ವಿಶೇಷ ಆನಂದದ ಸಂಗತಿಯಾಗಿತ್ತು.</p>
  <p>ಮಠದಲ್ಲಿ ಮೂರು ವಾರಗಳನ್ನು ಕಳೆದನಂತರ ಜನವರಿ 27ರಂದು ಒಕಾಕುರನು ಸ್ವಾಮೀಜಿ ಹಾಗೂ ಮಿಸ್ ಮೆಕ್ಲಾಡರೊಂದಿಗೆ ಬುದ್ಧಗಯೆಗೆ ಹೊರಟ. ಜೊತೆಯಲ್ಲಿ ಕೆಲವು ಕಿರಿಯ ಸ್ವಾಮಿಗಳಿದ್ದರು. ಪ್ರಯಾಣ ಅತ್ಯಂತ ಆನಂದಕರವಾಗಿತ್ತು. ಮರುದಿನ ಗಯೆಯನ್ನು ತಲುಪಿ ದರು. ಜನವರಿ 29–ಸ್ವಾಮೀಜಿಯವರ ಹುಟ್ಟುಹಬ್ಬ. ಅವರೇ ಮುನ್ನುಡಿದಿದ್ದಂತೆ ಅವರ ಜೀವಿತಾವಧಿಯ ಕಡೆಯ ವರ್ಷ.</p>
  <p>ಬಾರತದ ಅಂದಿನ ವೈಸ್ರಾಯನಾದ ಲಾಡ್R ಕರ್ಜನನಿಂದ ಒಕಾಕುರ ಒಂದು ಪತ್ರವನ್ನು ತಂದಿದ್ದನಲ್ಲದೆ ಮುಂಚಿತವಾಗಿಯೇ ಗಯೆಯ ಸರ್ಕಾರೀ ಅಧಿಕಾರಿಗಳಿಗೆ ತಂತಿ ಕಳಿಸಿದ್ದ. ಆದ್ದರಿಂದ ರೈಲು ನಿಲ್ದಾಣಕ್ಕೆ ಕೆಲವು ಅಧಿಕಾರಿಗಳು ಬಂದಿದ್ದು ಅವರನ್ನು ಆದರದಿಂದ ಸ್ವಾಗತಿಸಿ ಕರೆದೊಯ್ದರು. ಅಲ್ಲಿನ ಪ್ರವಾಸೀ ಮಂದಿರದಲ್ಲಿ ಅವರಿಗೆಲ್ಲ ವಸತಿ ಕಲ್ಪಿಸಲಾಯಿತು.</p>
  <p>ಗಯೆಯಲ್ಲಿ ಸ್ವಾಮೀಜಿ ವಿಷ್ಣುಪಾದಪದ್ಮವನ್ನು ದರ್ಶಿಸಿದರು. ಬಳಿಕ ಎಲ್ಲರೂ ಸಾರೋಟಿ ನಲ್ಲಿ ಕುಳಿತು ಬುದ್ಧಗಯೆಗೆ ತೆರಳಿದರು. ಅಲ್ಲಿನ ದೇವಾಲಯದ ಮಹಾದ್ವಾರದ ಬಳಿಗೆ ಸಾರೋಟು ಹೋಗುತ್ತಿದ್ದಂತೆಯೇ ಅಲ್ಲಿನ ಮಹಂತರು ತಮ್ಮ ಅನುಯಾಯಿಗಳೊಂದಿಗೆ ಬಂದು ಸ್ವಾಮೀಜಿಯವರಿಗೆ ಸಾಷ್ಟಾಂಗ ಪ್ರಣಾಮ ಮಾಡಿ ಸ್ವಾಗತಿಸಿದರು.</p>
  <p>ಬುದ್ಧಗಯೆಯಲ್ಲಿ ಸ್ವಾಮೀಜಿ ಸುಮಾರು ಒಂದು ವಾರ ಇದ್ದರು. ಪ್ರತಿದಿನವೂ ಮಹಂತರು ಬಂದು ಅವರೊಂದಿಗೆ ಸುಮಾರು ಎರಡು ಗಂಟೆಗಳ ಕಾಲ ವಿವಿಧ ಧಾರ್ಮಿಕ ವಿಚಾರಗಳ ಬಗ್ಗೆ ಚರ್ಚಿಸಿದರು. ಅಲ್ಲದೆ ಸ್ವಾಮೀಜಿಯವರು ತಮ್ಮ ಸಂಗಡಿಗರೊಂದಿಗೆ ಅನೇಕ ಬಾರಿ ಅಲ್ಲಿನ ದೇವಸ್ಥಾನಕ್ಕೆ ಹೋದರು ; ಅಲ್ಲಿನ ಪ್ರತಿಯೊಂದು ವಿಗ್ರಹದ ವಾಸ್ತುಶಿಲ್ಪವನ್ನೂ ಚರಿತ್ರೆಯನ್ನೂ ಅವರಿಗೆಲ್ಲ ವಿವರಿಸಿದರು.</p>
  <p>ಈ ಅವಧಿಯಲ್ಲಿ ಸ್ವಾಮೀಜಿ ಬೌದ್ಧಧರ್ಮದ ಇತಿಹಾಸದ ಬಗ್ಗೆ ಹೊಸ ಅಧ್ಯಯನವನ್ನು ಕೈಗೊಂಡರು. ಆಗ ಅವರಿಗೆ ಅನೇಕಾನೇಕ ಹೊಸ ವಿಷಯಗಳು ಗೋಚರವಾದುವು. ಹೀಗೆ ಬುದ್ಧ ಗಯೆಯಲ್ಲಿ ಒಂದು ವಾರವನ್ನು ಕಳೆದು ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ವಾರಾಣಸಿಗೆ ತೆರಳಿದರು.</p>
  <p>ಕಾಶೀ ಕ್ಷೇತ್ರದ ರೈಲು ನಿಲ್ದಾಣದಲ್ಲಿ ಸುಮಾರು ಐನೂರು ಜನ ಅವರನ್ನು ಜಯಘೋಷ ದೊಂದಿಗೆ ಬರಮಾಡಿಕೊಂಡರು. ಯಾಮಿನೀ ರಂಜನ್ ಮಜುಮ್ದಾರ್ ಮತ್ತು ಚಾರುಚಂದ್ರ ದಾಸ್–ಇವರು ಜನರ ಮುಂದಾಳ್ತನ ವಹಿಸಿದ್ದರು. ವಾರಾಣಸಿಯಲ್ಲಿ ‘ಗೋಪಾಲ್ ಲಾಲ್ ವಿಲ್ಲಾ’ ಎಂಬ ಭವ್ಯವಾದ ಬಂಗಲೆಯಲ್ಲಿ ಸ್ವಾಮೀಜಿ ಇಳಿದುಕೊಳ್ಳಲು ಏರ್ಪಾಡಾಗಿತ್ತು. ಈ ಊರಿನ ಒಣಹವೆಯಿಂದ ತಮ್ಮ ಆರೋಗ್ಯ ಸುಧಾರಿಸಬಹುದೆಂಬ ಆಶಯ ಸ್ವಾಮೀಜಿಯವರ ದಾಗಿತ್ತು.</p>
  <p>ಇಲ್ಲಿ ಅವರನ್ನು ಭೇಟಿಯಾಗಲು ಪ್ರತಿದಿನವೂ ಬಹಳ ಜನ ಬರುತ್ತಿದ್ದರು. ಊರಿನ ಅನೇಕ ಮಹಂತರು, ಸಂನ್ಯಾಸಿಗಳು, ಸಂಪ್ರದಾಯಸ್ಥ ಪಂಡಿತರು ಬಂದು ಅವರೊಂದಿಗೆ ಶಾಸ್ತ್ರವಿಚಾರ ವಾಗಿ ಚರ್ಚಿಸಿದರು. ಹಿಂದೂಧರ್ಮದ ಹಲವಾರು ಸಂಪ್ರದಾಯಗಳಿಗೆ ಸ್ವಾಮೀಜಿ ವಿರುದ್ಧ ವಾಗಿದ್ದು ಅನೇಕ ಪ್ರಗತಿಪರ ಧೋರಣೆಗಳ ಪ್ರತಿಪಾದಕರಾಗಿದ್ದರೂ ಮತ್ತು ಮ್ಲೇಚ್ಛರೊಂದಿಗೆ ಬೆರೆತವರಾಗಿದ್ದರೂ ವಾರಾಣಸಿಯ ಪಂಡಿತರು ಅವರ ಬಗ್ಗೆ ಪೂಜ್ಯ ಭಾವನೆಯನ್ನೇ ಇಟ್ಟು ಕೊಂಡದ್ದು ಸ್ಪಷ್ಟವಾಗಿತ್ತು. ಸ್ವತಃ ಸ್ವಾಮೀಜಿಯವರಿಗೇ ಇದು ಅಚ್ಚರಿಯನ್ನುಂಟುಮಾಡಿತು. ಬಹುಶಃ ಈ ಸಂಪ್ರದಾಯವಾದಿಗಳ ಧೋರಣೆಯೂ ಬದಲಾಗುತ್ತಿದ್ದಿರಬೇಕು. ಅಲ್ಲದೆ ಕಾಶಿಯ ವಿಶ್ವನಾಥ ದೇವಾಲಯದಲ್ಲಿ ಸ್ವಾಮೀಜಿಯವರಿಗೆ ಮಾತ್ರವಲ್ಲದೆ ಅವರ ವಿದೇಶೀ ಸ್ನೇಹಿತನಾದ ಒಕಾಕುರನಿಗೂ ಸ್ವಾಗತ ದೊರೆಯಿತು. ಅಷ್ಟೇ ಅಲ್ಲದೆ, ಶಿವಲಿಂಗವನ್ನು ಸ್ಪರ್ಶಿಸಿ ಪೂಜೆ ಮಾಡಲೂ ಅವನಿಗೆ ಅವಕಾಶ ದೊರೆಯಿತು. ವಿದೇಶೀಯನೂ ಬೌದ್ಧನೂ ಆದ ಆತನಿಗೆ ದೊರಕಿದ ಈ ಅವಕಾಶ ಅಪೂರ್ವವಾದುದೆನ್ನಬೇಕು.</p>
  <p>ಒಂದು ದಿನ ಅಲ್ಲಿನ ಕೇದಾರನಾಥ ದೇವಾಲಯದ ಮಹಂತರು ಸ್ವಾಮೀಜಿಯವರ ದರ್ಶನ ಕ್ಕಾಗಿ ಬಂದರು. ಅವರಿಗೆ ಸುಮಾರು ಎಂಬತ್ತು ವರ್ಷ ವಯಸ್ಸು. ಅವರು ವಯೋವೃದ್ಧರಷ್ಟೇ ಅಲ್ಲದೆ ಜ್ಞಾನವೃದ್ಧರು ಕೂಡ. ಅವರು ಬಂದಿದ್ದಾರೆಂಬ ವಿಷಯ ತಿಳಿದ ಕೂಡಲೇ ಸ್ವಾಮೀಜಿ ಯವರು ಅತ್ಯಂತ ಪೂಜ್ಯಭಾವದಿಂದ ಅವರನ್ನು ಭೇಟಿಯಾಗಿ “ನಮೋ ನಾರಾಯಣಾಯ !” ಎಂದು ಅಭಿವಾದಿಸಿದರು. ಆ ಮಹಂತರು ಹಾಗೆಯೇ ಪ್ರತಿನಮಸ್ಕಾರ ಮಾಡಿ ಸಂಸ್ಕೃತದ ಒಂದು ಶ್ಲೋಕವನ್ನು ಪಠಿಸಿದರು. ಬಳಿಕ ತಮಿಳಿನಲ್ಲಿ (ಅದು ಅವರ ಮಾತೃಭಾಷೆ) ಸ್ವಾಮೀಜಿಯವರನ್ನು ಸ್ತುತಿಸಲಾರಂಭಿಸಿದರು. ಅವರ ಮಾತುಗಳನ್ನು ಒಬ್ಬರು ಸಿಂಹಳೀ ಸಂನ್ಯಾಸಿಗಳು ಭಾಷಾಂತರಿಸಿ ಹೇಳಿದರು :</p>
  <p>“ಸ್ವಾಮೀಜಿ, ನೀವು ಸಾಕ್ಷಾತ್ ಪರಮೇಶ್ವರನ ಅವತಾರ ! ನೀವು ಮಾನವಕೋಟಿಯ ಉದ್ಧಾರಕ್ಕಾಗಿ ಜನ್ಮವೆತ್ತಿದ್ದೀರಿ. ಯೂರೋಪು ಅಮೆರಿಕಗಳಲ್ಲಿ ಪ್ರಕಟವಾದ ನಿಮ್ಮ ಶಕ್ತಿಯು ನಾಗರಿಕತೆಯ ಇತಿಹಾಸದಲ್ಲೇ ಅಭೂತಪೂರ್ವವಾದುದು. ನೀವು ಪೌರ್ವಾತ್ಯಧ್ವಜವನ್ನು ಪಾಶ್ಚಾತ್ಯರ ಮುಂದೆ ಎತ್ತಿಹಿಡಿದು ಪ್ರತಿಯೊಬ್ಬ ಹಿಂದುವೂ, ಪ್ರತಿಯೊಬ್ಬ ಸಂನ್ಯಾಸಿಯೂ ಹೆಮ್ಮೆ ಪಡುವಂತೆ ಮಾಡಿದ್ದೀರಿ. ವೇದಗಳ ಬಗ್ಗೆ ನೀವು ನೀಡಿದ ವ್ಯಾಖ್ಯಾನಗಳಿಗಾಗಿ ಮತ್ತು ಅವುಗಳ ವಿಶ್ವವ್ಯಾಪಕತೆಯನ್ನು ತೋರಿಸಿಕೊಟ್ಟುದಕ್ಕಾಗಿ ಹಿಂದೂಗಳು ಮತ್ತು ವಿಶೇಷವಾಗಿ ಸಂನ್ಯಾಸಿಗಳು ನಿಮಗೆ ಅತ್ಯಂತ ಆಭಾರಿಗಳಾಗಿದ್ದೇವೆ . . . ”</p>
  <p>ಆ ವೃದ್ಧ ಸಂನ್ಯಾಸಿಗಳು ಹೀಗೆ ಭಾವಾವೇಶಭರಿತರಾಗಿ ತಮ್ಮ ಗುಣಗಾನ ಮಾಡತೊಡಗಿದಾಗ ಸ್ವಾಮೀಜಿ ತುಂಬ ಸಂಕೋಚಪಟ್ಟುಕೊಂಡು “ಮಹಾರಾಜ್, ನಾನು ಹೆಚ್ಚಿನದೇನನ್ನೂ ಮಾಡಿಲ್ಲ. ನಾನು ಏನಾದರೂ ಸ್ವಲ್ಪ ಕೆಲಸ ಮಾಡಿದ್ದರೆ ಅದು ಭಗವಂತನ ಕೃಪೆಯಿಂದ ಅಷ್ಟೆ. ಅವೆಲ್ಲವೂ ಅವನದೇ ಇಚ್ಛೆ. ಅವನದೇ ಕಾರ್ಯ. ಅದರಲ್ಲೇನಾದರೂ ಹೆಚ್ಚುಗಾರಿಕೆಯಿದ್ದರೆ ಅದರ ಕೀರ್ತಿಗೆ ನಾನು ಎಳ್ಳಷ್ಟೂ ಪಾತ್ರನಲ್ಲ. ಈ ನನ್ನ ದೇಹವೇನಿದ್ದರೂ ಅವನ ಉಪಕರಣ, ವಾಹನ ಅಷ್ಟೆ. ನೀವು ಮಹಾಜ್ಞಾನವನ್ನು ಪಡೆದುಕೊಂಡವರು. ನಿಮ್ಮಂಥವರು ನನ್ನ ಮೇಲೆ ಕೃಪೆದೋರಿ ಆಶೀರ್ವದಿಸಿದರೆ ಅಂತಹ ಎಷ್ಟೋ ಕೆಲಸಗಳು ಲೀಲಾಜಾಲವಾಗಿ ನಡೆದುಹೋಗುತ್ತವೆ. ಅಲ್ಲದೆ ನೀವು ಕೇದಾರನಾಥನ ಹಿರಿಯ ಅರ್ಚಕರು. ನಿಜಕ್ಕೂ ನೀವು ಶಿವನ ಅವತಾರ. ನಾನೊಬ್ಬ ನರ ಮಾತ್ರ” ಎಂದು ವಿನಯದಿಂದ ನುಡಿದರು.</p>
  <p>ಆದರೆ ಆ ಮಹಂತರು ಸ್ವಾಮೀಜಿಯವರ ಮಾತುಗಳನ್ನು ಲಕ್ಷಿಸದೆ ಮತ್ತೆ ನುಡಿದರು, “ನೀವು ಭಾರತಕ್ಕೆ ಮರಳಿದ ಮೇಲೆ ರಾಮೇಶ್ವರದಿಂದ ಉತ್ತರಾಭಿಮುಖವಾಗಿ ಹೋಗುತ್ತಿದ್ದಾಗ ಅಲ್ಲಿನ ನಮ್ಮ ಮಠದ ಮಹಂತರು ನಿಮ್ಮನ್ನು ಮಠಕ್ಕೆ ಬರಮಾಡಿಕೊಳ್ಳಲು ಪಲ್ಲಕ್ಕಿಯನ್ನು ಕಳಿಸಿಕೊಟ್ಟಿ ದ್ದರು. ಆದರೆ ಆಗ ಜನಸಾಗರವೇ ನಿಮ್ಮ ದರ್ಶನಕ್ಕಾಗಿ ಕಾದಿತ್ತು. ಅಲ್ಲದೆ ನೀವೂ ತುಂಬ ದಣಿದಿದ್ದಿರಿ. ಆದ್ದರಿಂದ ನಿಮಗೆ ಬರಲು ಸಾಧ್ಯವಾಗಲಿಲ್ಲ. ಆಗ ನಮ್ಮ ಗುರುಗಳಿಗೆ ತುಂಬ ದುಃಖವಾಯಿತು. ಅದನ್ನೀಗ ಸರಿಪಡಿಸಲು ಈಗ ನಿಮ್ಮನ್ನು ಇಲ್ಲಿನ ಮಠಕ್ಕೆ ಬರಮಾಡಿಕೊಳ್ಳ ಬೇಕು ಎಂದು ಅಲ್ಲಿಂದ ನನಗೆ ತಂತಿ ಬಂದಿದೆ. ಆದ್ದರಿಂದ ಈಗ ನೀವು ನಿಮ್ಮ ಸಹಸಂನ್ಯಾಸಿ ಗಳೊಂದಿಗೆ, ಕಡೆಯ ಪಕ್ಷ ಒಂದು ದಿನವಾದರೂ ನಮ್ಮಲ್ಲಿಗೆ ಬಂದು ಭಿಕ್ಷೆಯನ್ನು ಸ್ವೀಕರಿಸ ಬೇಕೆಂದು ಪ್ರಾರ್ಥಿಸುತ್ತೇನೆ.”</p>
  <p>ಇಂತಹ ವೃದ್ಧರಾದ ಸಾಧುಗಳು ತಮ್ಮನ್ನು ಅಷ್ಟೊಂದು ವಿನಯದಿಂದ ಪ್ರಾರ್ಥಿಸಿಕೊಂಡ ದ್ದನ್ನು ಕಂಡಾಗ ಸ್ವಾಮೀಜಿಯವರಿಗೆ ತುಂಬ ನಾಚಿಕೆಯಾಯಿತು. ಅವರೊಬ್ಬ ಬಾಲಕನಂತೆ ನಮ್ರಭಾವದಿಂದ, “ನೀವು ಹಾಗೆ ಬಯಸಿದ್ದರೆ, ನನಗೆ ಒಂದು ಮಾತನ್ನು ಯಾರ ಮೂಲಕ ವಾದರೂ ಹೇಳಿಕಳಿಸಿದ್ದರೂ ಆಗುತ್ತಿತ್ತು. ನಾನು ಸಂತೋಷದಿಂದ ಬಂದುಬಿಡುತ್ತಿದ್ದೆ. ನೀವು ಇಷ್ಟೆಲ್ಲ ತೊಂದರೆ ತೆಗೆದುಕೊಳ್ಳಬೇಕಾಗಿಯೇ ಇರಲಿಲ್ಲವಲ್ಲ ! . . . ಆಗಲಿ ಮಹಾರಾಜ್, ನಾನು ನಾಳೆ ದಿನ ಬರುತ್ತೇನೆ” ಎಂದರು. ಅದರಂತೆಯೇ ಮರುದಿನ ತಮ್ಮ ಸಹಸಂನ್ಯಾಸಿ ಗಳೊಂದಿಗೆ ಮಠಕ್ಕೆ ಹೋಗಿ ಭಿಕ್ಷೆ ಸ್ವೀಕರಿಸಿದರು.</p>
  <p>ಸ್ವಾಮೀಜಿಯವರ ಬುದ್ಧಗಯೆಯ ಹಾಗೂ ವಾರಾಣಸಿಯ ಈ ಭೇಟಿ ಅತ್ಯಂತ ವಿಶಿಷ್ಟವೂ ಮಹತ್ವಪೂರ್ಣವೂ ಆಗಿತ್ತು. ಸೋದರಿ ನಿವೇದಿತೆ ಹೇಳುವಂತೆ, ಅವರ ಎಲ್ಲ ಪರಿವ್ರಜನಕ್ಕೂ ಇದೊಂದು ಅತ್ಯಂತ ಸೂಕ್ತ ಮುಕ್ತಾಯವಾಗಿತ್ತು. ಬುದ್ಧಗಯೆಯಲ್ಲೂ ವಾರಾಣಸಿಯಲ್ಲೂ ಸಂಪ್ರದಾಯಸ್ಥ ಜನರು ಅವರ ಬಗ್ಗೆ ತೋರಿದ ಪ್ರೀತಿ ವಿಶ್ವಾಸ ಎಷ್ಟು ಆಳವಾಗಿತ್ತೆಂದರೆ ಸ್ವತಃ ಸ್ವಾಮೀಜಿಯವರೂ ಅದನ್ನು ಕಂಡು ದಂಗಾದರು. ಸ್ವಾಮೀಜಿ ಹಿಂದೆ ನರೇಂದ್ರನಾಗಿದ್ದಾಗ ತಾರಕ ಹಾಗೂ ಕಾಳೀಪ್ರಸಾದರೊಂದಿಗೆ ಗಯೆಗೆ ಬಂದಿದ್ದರು ; ಈಗ ವಿವೇಕಾನಂದರಾಗಿ ಮತ್ತೊಮ್ಮೆ ಬಂದಿದ್ದಾರೆ. ಹೀಗೆ, ಅವರು ಸಂದರ್ಶಿಸಿದ್ದ ಪ್ರಥಮ ತೀರ್ಥಕ್ಷೇತ್ರ ಬುದ್ಧಗಯೆ, ಈಗ ಅವರು ಕೈಗೊಂಡ ಕಡೆಯ ತೀರ್ಥಯಾತ್ರೆಯೂ ಬುದ್ಧಗಯೆಗೇ ಎಂಬುದು ವಿಶೇಷವೇ ಸರಿ.</p>
  <p>ಇದಲ್ಲದೆ ಇಲ್ಲಿ ನಾವು ಮತ್ತೊಂದು ವಿಷಯವನ್ನು ಸ್ಮರಿಸಬಹುದು. ಹಿಂದೆ ಅವರಿನ್ನೂ ಒಬ್ಬ ಅನಾಮಧೇಯ ಸಂನ್ಯಾಸಿಯಾಗಿದ್ದಾಗ, ದೀರ್ಘ ಪರಿವ್ರಜನವನ್ನು ಕೈಗೊಳ್ಳುವ ಮುನ್ನ ವಾರಾಣಸಿಗೆ ಬಂದಿದ್ದರು. ತಮ್ಮ ಉದಾತ್ತ-ಭವ್ಯ ಯೋಜನೆಗಳಿಗೆ ಸಂಪ್ರದಾಯಬದ್ಧ ಸಮಾಜದ ಪ್ರೋತ್ಸಾಹವಾಗಲಿ ನೆರವಾಗಲಿ ಕಿಂಚಿತ್ತೂ ದೊರಕಲಿಲ್ಲವೆಂಬ ಆಕ್ರೋಶದಿಂದ ಅವರು, ಅಲ್ಲಿಂದ ಹೊರಟು ನಿಂತಾಗ ಪ್ರಮದದಾಸ ಮಿತ್ರ ಮತ್ತಿತರರ ಮುಂದೆ ‘ನಾನು ಈ ಸಮಾಜದ ಮೇಲೆ ಒಂದು ಬಾಂಬಿನಂತೆ ಸಿಡಿದೆರಗುವವರೆಗೂ ಇಲ್ಲಿಗೆ ಮತ್ತೆ ಬರುವುದಿಲ್ಲ’ ಎಂದು ಉದ್ಗರಿಸಿದ್ದರು. ಅವರ ಆ ಮಾತು ಇಂದು ನಿಜವಾಗಿರುವುದನ್ನು ಕಾಣುತ್ತಿದ್ದೇವೆ.</p>
  <p>ಸ್ವಾಮೀಜಿಯವರು ಯುವಕರ ಮುಂದಿಟ್ಟಂತಹ ‘ತ್ಯಾಗ ಮತ್ತು ಸೇವೆ’ ಹಾಗೂ ‘ಜೀವರಲ್ಲಿ ಶಿವನ ಕಾಣು’ ಎಂಬ ಆದರ್ಶಗಳಿಂದ ಉತ್ಸಾಹಿತರಾದ ಕೆಲವು ಬಂಗಾಳೀ ಯುವಕರು ವಾರಾ ಣಸಿಯಲ್ಲಿ ಒಂದು ಸಂಘವನ್ನು ನಿರ್ಮಿಸಿಕೊಂಡಿದ್ದರು. ಇದರ ಮುಖಂಡರೆಂದರೆ ಚಾರುಚಂದ್ರ ದಾಸ್ (ಮುಂದೆ ಸ್ವಾಮಿ ಶುಭಾನಂದ), ಕೇದಾರನಾಥ ಮೌಲಿಕ್ (ಮುಂದೆ ಸ್ವಾಮಿ ಅಚಲಾನಂದ) ಹಾಗೂ ಯಾಮಿನೀ ರಂಜನ್ ಮಜುಮ್ದಾರ್. ಇದು ನಡೆದದ್ದು 190ಂರ ಜೂನಿನಲ್ಲಿ. ಇವರ ಮುಖ್ಯ ಉದ್ದೇಶವೆಂದರೆ ಕಾಶೀ ಕ್ಷೇತ್ರಕ್ಕೆ ಧಾವಿಸುವ ಸಹಸ್ರಾರು ಬಡಯಾತ್ರಿಕರಲ್ಲಿ ಕೆಲವರಿ ಗಾದರೂ ಆಶ್ರಯವೊದಗಿಸುವುದು. ಈ ಉದ್ದೇಶಕ್ಕಾಗಿ ಇವರು ಒಂದು ಪುಟ್ಟ ಮನೆಯನ್ನು ಬಾಡಿಗೆಗೆ ತೆಗೆದುಕೊಂಡು ತಮ್ಮ ಕೈಯಲ್ಲಿದ್ದ ಅಲ್ಪಸ್ವಲ್ಪ ಹಣದಿಂದಲೇ ಬಡಜನರ ಸೇವೆಯಲ್ಲಿ ತೊಡಗಿದರು. ನಿರಾಶ್ರಿತ ಯಾತ್ರಿಕರಿಗೆ, ನಿರ್ಗತಿಕ ವಿಧವೆಯರಿಗೆ ಹಾಗೂ ಆ ಊರಿನ ಬೀದಿಗಳಲ್ಲಿ ರೋಗಪೀಡಿತರಾಗಿ ಮಲಗಿರುವ ವೃದ್ಧರಿಗೆ ಆಹಾರ, ಆಶ್ರಯ ಹಾಗೂ ವೈದ್ಯಕೀಯ ನೆರವನ್ನು ನೀಡಿದರು. ತಮ್ಮ ಸಂಘಕ್ಕೆ ಈ ಯುವಕರು “ಬಡಜನರ ಪರಿಹಾರ ಸಂಘ” ಎಂಬ ಹೆಸರಿಟ್ಟಿ ದ್ದರು. ಇವರು ತಮ್ಮ ಸೇವಾಕಾರ್ಯದೊಂದಿಗೆ ಸ್ವಾಮೀಜಿಯವರ ‘ಜ್ಞಾನಯೋಗ’, ‘ಕರ್ಮ ಯೋಗ’ಗಳನ್ನು ಓದುತ್ತ ನವಸ್ಫೂರ್ತಿಯನ್ನು ಪಡೆದುಕೊಂಡರು. ಅತಿ ಸಣ್ಣ ಪ್ರಮಾಣದಲ್ಲಿ ಪ್ರಾರಂಭವಾದ ಈ ಸೇವಾಸಂಸ್ಥೆಯು ಎರಡು ವರ್ಷಗಳಲ್ಲಿ ಬಹುಮಟ್ಟಿಗೆ ಬೆಳೆಯಿತು. ಚಾರುಚಂದ್ರನ ಬುದ್ಧಿ ಮತ್ತೆ, ಯಾಮಿನೀರಂಜನನ ಉತ್ಸಾಹ, ಕೇದಾರನಾಥನ ಸೇವಾ ಮನೋ ಭಾವ ಹಾಗೂ ಇತರ ಸ್ನೇಹಿತರ ಸಹಾಯ ಸಹಕಾರಗಳು ಸೇರಿದುವು. ಇದರ ಬಗ್ಗೆ ಕೇಳಿ ತಿಳಿದ ಸ್ವಾಮೀಜಿ ಈ ಹಿಂದೆಯೇ ತಮ್ಮ ಆನಂದವನ್ನು ವ್ಯಕ್ತಪಡಿಸಿದ್ದರು. ಈಗ ಅವರ ಕಾರ್ಯಕಲಾಪ ಗಳನ್ನು ಕಣ್ಣಾರೆ ಕಂಡಾಗ ಸ್ವಾಮೀಜಿಯವರ ಹೃದಯಕ್ಕಾದ ಸಂತಸ ಸಮಾಧಾನ ವರ್ಣನಾತೀತ.</p>
  <p>ಸ್ವಾಮೀಜಿಯವರು ಬೇಲೂರು ಮಠದಲ್ಲಿದ್ದಾಗ ಒಮ್ಮೆ ಯಾಮಿನೀರಂಜನ ಅಲ್ಲಿಗೆ ಬಂದು ತಾವು ನಡೆಸುತ್ತಿದ್ದ ಸಂಸ್ಥೆಯ ವಿಚಾರವನ್ನು ವಿವರಿಸಿದ. ಸ್ವಾಮೀಜಿ ಸಂತುಷ್ಟರಾಗಿ, ತನಗೆ ಮಂತ್ರದೀಕ್ಷೆ ನೀಡಬೇಕೆಂಬ ಅವನ ಪ್ರಾರ್ಥನೆಯನ್ನು ಮನ್ನಿಸಿದರು. ಕೆಲದಿನಗಳ ಮೇಲೆ ಅವರು ಈ ಸೇವಾಸಂಸ್ಥೆಯ ಬಗ್ಗೆ ಮತ್ತಷ್ಟು ವಿವರಗಳನ್ನು ತಿಳಿದುಕೊಂಡು ಬರಲು ಇನ್ನೊಬ್ಬರು ಸ್ವಾಮಿಗಳನ್ನು ವಾರಾಣಸಿಗೆ ಕಳಿಸಿದರು. ಅಲ್ಲದೆ 1901ರ ಆರಂಭದಲ್ಲಿ ಸ್ವಾಮಿ ಕಲ್ಯಾಣಾ ನಂದರು ಬೇಲೂರಿಗೆ ಬಂದು ತಮ್ಮನ್ನು ಭೇಟಿಯಾದಾಗ ಅವರು, ಕಾಶಿಯ ಸೇವಾಸಂಸ್ಥೆಯ ರೀತಿಯಲ್ಲೇ ಹರಿದ್ವಾರ-ಹೃಷೀಕೇಶ ಪ್ರದೇಶದಲ್ಲಿ ದುರ್ಬಲ, ವೃದ್ಧ ಸಾಧುಗಳಿಗಾಗಿ ಏನಾದರೂ ಮಾಡುವಂತೆ ಪ್ರೋತ್ಸಾಹಿಸಿದರು. ಅದರಂತೆ ಕೆಲವು ತಿಂಗಳಲ್ಲಿ ಸ್ವಾಮಿ ಕಲ್ಯಾಣಾನಂದರು ಹರಿದ್ವಾರಕ್ಕೆ ಐದು ಮೈಲಿ ದೂರದಲ್ಲಿರುವ ಕಂಖಲಿನಲ್ಲಿ ಸೇವಾಶ್ರಮವೊಂದನ್ನು ಸ್ಥಾಪಿಸಿದರು.</p>
  <p>ಒಂದು ದಿನ ಬಾಲಗಂಗಾಧರ ತಿಲಕರ ಸಹಕಾರ್ಯಕರ್ತರೂ ‘ಕೇಸರಿ’ ಪತ್ರಿಕೆಯ ಸಂಪಾ ದಕರೂ ಆದ ಶ್ರೀ ನರಸಿಂಹ ಕೇಲ್ಕರರು ಸ್ವಾಮೀಜಿಯವರನ್ನು ಭೇಟಿಯಾಗಲು ಬಂದರು. ಅಂದು ಸ್ವಾಮೀಜಿ ಅನಾರೋಗ್ಯದಿಂದಾಗಿ ಮಲಗಿದ್ದರು. ಕೇಲ್ಕರರು ಅತ್ಯಂತ ಭಕ್ತಿಭಾವದಿಂದ ಕೋಣೆ ಯನ್ನು ಪ್ರವೇಶಿಸಿ, ಸ್ವಾಮೀಜಿಯವರಿಗೆ ನಮಸ್ಕರಿಸಿ ಜಮಖಾನದ ಮೇಲೆ ಕುಳಿತುಕೊಂಡರು. ಸ್ವಾಮೀಜಿ ಮಲಗಿಕೊಂಡೇ ಮಾತಿಗಾರಂಭಿಸಿದರು. ಮೊದಮೊದಲು ಮೆಲುದನಿಯಲ್ಲಿ ನಿಧಾನ ವಾಗಿ ಮಾತನಾಡಿದರು. ಮಾತುಕತೆ ಭಾರತದ ಸಾಮಾಜಿಕ ಹಾಗೂ ರಾಜಕೀಯ ಸ್ಥಿತಿಗತಿಯ ಬಗ್ಗೆ ನಡೆಯುತ್ತಿತ್ತು. ಸ್ವಲ್ಪ ಹೊತ್ತಿನಲ್ಲೇ ಸಂಭಾಷಣೆ ಚುರುಕಾಯಿತು. ಆಗ ಸ್ವಾಮೀಜಿ ಮೇಲೆದ್ದು ಕುಳಿತರು. ಮೆದುವಾಗಿದ್ದ ಅವರ ದನಿ ಕ್ರಮೇಣ ಗಟ್ಟಿಯಾಯಿತು. ಅವರು ತಮ್ಮ ಕಾಯಿಲೆಯನ್ನು ಮರೆತು ಆರೋಗ್ಯವಂತರಂತೆ ಮಾತನಾಡತೊಡಗಿದರು. ಭಾರತವನ್ನು ಮೇಲೆ ತ್ತುವ ವಿಷಯದಲ್ಲಿ ಅವರು ತಮ್ಮ ಅಭಿಪ್ರಾಯಗಳನ್ನು ಸ್ಪಷ್ಟವಾಗಿ ವಿವರಿಸಿದರು ; ಭಾರತದ ಅವನತಿಯ ಬಗ್ಗೆ ಪ್ರಸ್ತಾಪಿಸಿ ತೀವ್ರ ದುಃಖವನ್ನು ವ್ಯಕ್ತಪಡಿಸಿದರು. ಕೇವಲ ರಾಜಕಾರಣ ಮತ್ತು ಪಾಶ್ಚಾತ್ಯರ ಅಂಧಾನುಕರಣೆಯಿಂದ ಏನೂ ಪ್ರಯೋಜನವಾಗಲಾರದು. ಸನಾತನ ಧಾರ್ಮಿಕ ಚೌಕಟ್ಟಿನ ಒಳಗೆ ಆಗುವ ಆಂತರಂಗಿಕ ಬೆಳವಣಿಗೆಯಿಂದ ಮಾತ್ರ ಭಾರತವು ಉನ್ನತಿಗೇರಲು ಸಾಧ್ಯ ಎಂದು ಸ್ಪಷ್ಟಪಡಿಸಿದರು. ಅವರ ಈ ವಿಚಾರಧಾರೆಯನ್ನು ಕೇಳಿದ ಕೇಲ್ಕರರು ಆಳವಾಗಿ ಪ್ರಭಾವಿತರಾದರಲ್ಲದೆ ಅವರ ಬಗ್ಗೆ ಮತ್ತೂ ಹೆಚ್ಚಿನ ಪೂಜ್ಯಭಾವವನ್ನು ಹೊತ್ತು ಮರಳಿದರು.</p>
  <p>ಸ್ವಾಮೀಜಿಯವರು ವಾರಾಣಸಿಯಲ್ಲಿದ್ದ ಸಮಯದಲ್ಲಿ ಒಮ್ಮೆ ‘ಭಿಂಗಾದ ರಾಜ’ನನ್ನು ನೋಡಲು ಅವನ ಮನೆಗೆ ಹೋದರು. ಈತನ ಹೆಸರು ಉದಯ ಪ್ರತಾಪಸಿಂಗ್. ಇವನು ಉತ್ತರಪ್ರದೇಶದ ಒಬ್ಬ ಧನಿಕ ಜಮೀನ್ದಾರನಾಗಿದ್ದವನು. ಈಗ ವಾರಾಣಸಿಯಲ್ಲಿ ಒಂದು ಮನೆ ಮಾಡಿಕೊಂಡು ಸಂನ್ಯಾಸಿಯಂತೆ ವಿರಕ್ತ ಜೀವನವನ್ನು ನಡೆಸುತ್ತಿದ್ದ. ಇವನು ತನ್ನ ಮನೆಯನ್ನು ಬಿಟ್ಟು ಆಚೆಗೆ ಬರುವುದಿಲ್ಲವೆಂಬ ವ್ರತ ತೊಟ್ಟಿದ್ದ. ಇವನು ಇಂಗ್ಲಿಷ್, ಸಂಸ್ಕೃತಗಳಲ್ಲಿ ಪಂಡಿತ. ಸ್ವಾಮೀಜಿಯವರ ಬಗ್ಗೆ ಬಹಳಷ್ಟು ಕೇಳಿದ್ದ ಈತ ಅವರನ್ನು ಭೇಟಿಯಾಗಲು ಕಾತರನಾಗಿದ್ದ. ಆದರೆ ಅವನು ಕೈಗೊಂಡಿದ್ದ ವ್ರತದಿಂದಾಗಿ ಈ ಸಂದರ್ಶನ ಸಾಧ್ಯವಾಗಿರಲಿಲ್ಲ. ಕಡೆಗೊಮ್ಮೆ ಈಗ ಸ್ವಾಮೀಜಿ ವಾರಾಣಸಿಗೇ ಬಂದಿದ್ದಾರೆಂಬ ವಿಷಯ ತಿಳಿದು ಹರ್ಷಗೊಂಡ. ಒಂದು ದಿನ ಈತ ಸ್ವಾಮಿ ಗೋವಿಂದಾನಂದಜಿ ಎಂಬ ಸಾಧುಗಳನ್ನು ಫಲಪುಷ್ಪ ಕಾಣಿಕೆಗಳೊಂದಿಗೆ ಸ್ವಾಮೀಜಿಯವರ ಬಳಿಗೆ ಕಳಿಸಿ, ಸಂದರ್ಶನಕ್ಕೆ ಅವಕಾಶ ಮಾಡಿಕೊಡಬೇಕೆಂದು ಪ್ರಾರ್ಥಿಸಿಕೊಂಡ. ಮನೆಯಿಂದಾಚೆಗೆ ಬರುವುದಿಲ್ಲವೆಂಬ ತನ್ನ ವ್ರತವನ್ನು ಮುರಿಯುವುದಕ್ಕೂ ರಾಜ ಸಿದ್ಧನಿದ್ದಾನೆಂದು ಕೇಳಿದಾಗ ಸ್ವಾಮೀಜಿಯವರು ಹಾಗೆ ಮಾಡುವುದು ತರವಲ್ಲ ಎಂದು ಹೇಳಿ ತಾವೇ ಅಲ್ಲಿಗೆ ಬರುವುದಾಗಿ ತಿಳಿಸಿದರು.</p>
  <p>ಮರುದಿನ ಅವರು ಸ್ವಾಮಿಗೋವಿಂದಾನಂದರು ಹಾಗೂ ಸ್ವಾಮಿ ಶಿವಾನಂದರೊಡನೆ ಆತನ ಮನೆಗೆ ಹೋದರು. ರಾಜ ಅವರನ್ನು ಅತ್ಯಂತ ಗೌರವಾದರಿಂದ ಬರಮಾಡಿಕೊಂಡ. ಸ್ವಾಮೀಜಿಯವರನ್ನು ಕಣ್ಣಾರೆ ಕಂಡೊಡನೆ ಭಾವಾವೇಶಭರಿತನಾಗಿ, “ಸ್ವಾಮೀಜಿ, ನೀವು ಬದ್ಧ-ಶಂಕರರಂತಹ ಮಹಾತ್ಮರು !” ಎಂದು ಉದ್ಗರಿಸಿದ. ವಾರಾಣಸಿಯಲ್ಲಿ ರಾಮಕೃಷ್ಣ ಮಠದ ಒಂದು ಶಾಖೆಯನ್ನು ತೆರೆಯಬೇಕು ಎಂದು ಇವನು ಸ್ವಾಮೀಜಿಯವರನ್ನು ಒತ್ತಾಯಪೂರ್ವಕವಾಗಿ ವಿನಂತಿಸಿಕೊಂಡ. ಒಂದು ವರ್ಷದವರೆಗೂ ಅದರ ಖರ್ಚನ್ನೆಲ್ಲ ತಾನು ವಹಿಸಿಕೊಳ್ಳುವುದಾಗಿ ವಾಗ್ದಾನ ಮಾಡಿದ. ಆದರೆ, ತೀವ್ರ ಅನಾರೋಗ್ಯಗ್ರಸ್ತರಾಗಿದ್ದ ಸ್ವಾಮೀಜಿ, ಹೊಸ ಕೇಂದ್ರದ ಬಗ್ಗೆ ಮಾತುಕೊಡುವ ಸ್ಥಿತಿಯಲ್ಲಿರಲಿಲ್ಲ. ಆದ್ದರಿಂದ ಅವರು,“ನಾನೀಗ ಸದ್ಯಕ್ಕೆ ಬೇಲೂರು ಮಠಕ್ಕೆ ಹಿಂದಿರುಗುತ್ತೇನೆ. ಆರೋಗ್ಯ ಸುಧಾರಿಸಿದ ಮೇಲೆ ಮತ್ತೆ ಕೆಲಸದ ಕಡೆಗೆ ಗಮನಕೊಡುತ್ತೇನೆ. ಈಗಂತೂ ನನ್ನಿಂದ ಏನೂ ಸಾಧ್ಯವಿಲ್ಲ” ಎಂದರು.</p>
</html>
