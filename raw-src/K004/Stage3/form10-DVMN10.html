<?xml version="1.0"?>
<html>
  <h1>17</h1>
  <h1>Ïು|ಲಮ್ಮಿನ ಜಲದ ಮೇಲೆ</h1>
  <p class="noindent">ಆಲ್ಮೋರದಲ್ಲಿ ಸ್ವಾಮೀಜಿ ತಮ್ಮ ಶಿಷ್ಯೆಯರ ತರಬೇತಿಯಲ್ಲಿ ನಿರತರಾಗಿದ್ದರು, ಬಂದವ ರೊಡನೆ ಮಾತನಾಡಿದರು ಎಂಬುದೇನೋ ನಿಜವೆ. ಆದರೆ ತಮ್ಮ ನಿಷ್ಠಾವಂತ ಶಿಷ್ಯನಾದ ಗುಡ್ವಿನ್ನನ ಮರಣದ ದುಃಖವನ್ನು ಮಾತ್ರ ಮರೆಯಲು ಅವರಿಗೆ ಸಾಧ್ಯವಾಗಲಿಲ್ಲ. ಆ ಸುದ್ದಿ ತಲುಪಿದ ಸ್ಥಳದಲ್ಲಿ ಇರುವುದು ಅವರಿಗೆ ಅಸಹನೀಯವಾಗಿತ್ತು. ಆದ್ದರಿಂದ ಅವರು ಗುಡ್ ವಿನ್ನನ ನೆನಪು ಮರುಕಳಿಸುವಂತೆ ಮಾಡುತ್ತಿದ್ದ ಆಲ್ಮೋರದಿಂದ ಹೊರಟುಬಿಡಲು ನಿಶ್ಚಯಿ ಸಿದರು. ಆದರೆ ಅವರೀಗ ಕಲ್ಕತ್ತಕ್ಕೆ ಹಿಂದಿರುಗುವಂತಿರಲಿಲ್ಲ. ಭಾರತದ ಸಂದರ್ಶನಕ್ಕಾಗಿ ಬಂದಿದ್ದ ಅವರ ಪಾಶ್ಚಾತ್ಯ ಶಿಷ್ಯೆಯರು ಈಗ ಕಾಶ್ಮೀರ ಪ್ರವಾಸಕ್ಕೆ ಹೊರಟಿದ್ದರು. ಅವರಿಗೆ ತಾವು ಜೊತೆಗೊಡುವುದಾಗಿ ಸ್ವಾಮೀಜಿ ಮಾತುಕೊಟ್ಟಿದ್ದರು. ಅದರಂತೆ ಅವರು ಜೂನ್ 11ರಂದು ತಮ್ಮ ಶಿಷ್ಯೆಯರೊಂದಿಗೆ ಕಾಶ್ಮೀರದತ್ತ ಹೊರಟರು.</p>
  <p>ಪರ್ವತ ಪ್ರದೇಶದಿಂದ ಬಯಲುಸೀಮೆಗೆ ಬರುವ ದಾರಿಯಲ್ಲಿ ದಟ್ಟವಾದ ಹಸಿರು ಅರಣ್ಯ ಗಳಿವೆ. ಇವುಗಳ ಮೂಲಕ ಹಾದುಹೋಗುವುದೊಂದು ಸುಂದರ ಅನುಭವ. ಎರಡೂವರೆ ದಿನಗಳ ಸುಖಕರ ಪ್ರಯಾಣದ ಬಳಿಕ ಪ್ರವಾಸಿಗರ ತಂಡ ಈಗ ಕಥಗೋಡಂ ತಲುಪಿತು. ಹಿಮಾಲಯದ ದೇವದಾರು-ಪೀತದಾರು ವೃಕ್ಷಗಳು, ಪರ್ವತಶಿಖರಗಳೆಲ್ಲ ಮಾಯವಾದುವು. ಬಳಿಕ ಅವರು ಲೂಧಿಯಾನ, ಲಾಹೋರ್ಗಳ ಮೂಲಕ ರೈಲಿನಲ್ಲಿ ಪ್ರಯಾಣ ಮಾಡಿ ರಾವಲ್ಪಿಂಡಿಗೆ ಬಂದರು. ಮತ್ತೆ ಇಲ್ಲಿಂದ ಮುರ್ರೀ ಎಂಬಲ್ಲಿಯವರೆಗೆ ಟಾಂಗಾಗಳಲ್ಲಿ ಪ್ರಯಾಣ ಮಾಡಿ, ಅಲ್ಲಿ ಮೂರು ದಿನ ಉಳಿದುಕೊಂಡರು. ದಾರಿಯುದ್ದಕ್ಕೂ ನಿರಂತರ ಮಾತುಕತೆ, ಶಿಕ್ಷಣ. ಒಂದೇ ಟಾಂಗಾದಲ್ಲಿ ಎಲ್ಲರೂ ಕುಳಿತುಕೊಳ್ಳಲು ಸಾಧ್ಯವಿಲ್ಲದುದರಿಂದ, ಶಿಷ್ಯೆಯರು ಸರದಿಯ ಪ್ರಕಾರ ಸ್ವಾಮೀಜಿ ಯವರೊಂದಿಗೆ ಪ್ರಯಾಣ ಮಾಡುತ್ತಿದ್ದರು. ತನ್ಮೂಲಕ ಎಲ್ಲರಿಗೂ ಅವರ ಮಾತುಗಳನ್ನು ಕೇಳುವ ಸೌಲಭ್ಯ-ಸೌಭಾಗ್ಯ ! ಅವರ ಈ ಅಮೂಲ್ಯ ಮಾತುಕತೆಗಳಲ್ಲಿ ಕೆಲವನ್ನು ನಾವು ಸೋದರಿ ನಿವೇದಿತೆಯ ಗ್ರಂಥಗಳಲ್ಲಿ ನೋಡಬಹುದು.</p>
  <p>ಪ್ರಯಾಣಿಕರ ತಂಡ ಈಗ ಶ್ರೀನಗರಕ್ಕೆ ಹೋಗುವ ದಾರಿಯಲ್ಲಿರುವ ಬರಾಮುಲ್ಲಾ ಎಂಬ ಲ್ಲಿಗೆ ಸಾಗಿತು. ಮತ್ತೆ ಟಾಂಗಾಗಳಲ್ಲಿ ಪ್ರಯಾಣ. ಅತ್ಯಂತ ಕಡಿದಾದ ದಾರಿ. ನದಿಯ ದಡದ ಮೇಲೆ, ಪರ್ವತಗಳನ್ನು ಬಳಸಿಕೊಂಡು, ಅಗಲ ಕಿರಿದಾದ ರಸ್ತೆಗಳಲ್ಲಿ ಸಾಗಬೇಕು. ಪ್ರಯಾಣದ ಸಂದರ್ಭದಲ್ಲಿ ಸ್ವಾಮೀಜಿ ತಮ್ಮ ಅಪೂರ್ವ ಸಂಭಾಷಣಾಸಾಮರ್ಥ್ಯದಿಂದ ತಮ್ಮ ಸಂಗಡಿಗರ ಮನಸ್ಸನ್ನು ಯಾವಾಗಲೂ ಹರ್ಷಪೂರ್ಣವಾಗಿಡುತ್ತಿದ್ದರು. ಈ ದಿನಗಳಲ್ಲೇ ಒಮ್ಮೆ ಅವರು ಸಾಂದರ್ಭಿಕವಾಗಿ ಒಂದು ಪುಟ್ಟ ಘಟನೆಯನ್ನು ತಿಳಿಸುತ್ತಾರೆ :</p>
  <p>“ನನಗೊಬ್ಬ ಬಾಲ್ಯಸ್ನೇಹಿತನಿದ್ದ–ಅವನು ನನ್ನ ಸಹಪಾಠಿಯೂ ಕೂಡ. ಮುಂದೆ ಅವನು ಭಾರೀ ಶ್ರೀಮಂತನಾದ. ಆದರೆ ಅವನು ಸಂಪೂರ್ಣ ಆರೋಗ್ಯ ಕಳೆದುಕೊಂಡು ಹಾಸಿಗೆ ಹಿಡಿದ. ಆ ಕಾಯಿಲೆ ಯಾವ ಚಿಕಿತ್ಸೆಗೂ ಜಗ್ಗದಿರುವುದನ್ನು ಕಂಡು ಡಾಕ್ಟರುಗಳೆಲ್ಲ ಕೈಚೆಲ್ಲಿ ಕುಳಿತರು. ಇನ್ನು ಅವನಿಗೂ ತನ್ನ ಕಾಯಿಲೆ ವಾಸಿಯಾಗುವುದೆಂಬ ಆಸೆ ಉಳಿಯಲಿಲ್ಲ ; ಜೀವನದಲ್ಲಿ ಉತ್ಸಾಹವೇ ಬತ್ತಿಹೋಯಿತು. ಆದ್ದರಿಂದ ಅವನು ಧರ್ಮದ ಕಡೆಗೆ ತಿರುಗಿಕೊಂಡ. ಈ ಸಂದರ್ಭದಲ್ಲಿ ಅವನಿಗೆ, ನಾನು ಸಂನ್ಯಾಸಿಯಾಗಿದ್ದೇನೆ, ಯೋಗಶಕ್ತಿ ಪಡೆದಿದ್ದೇನೆ ಎನ್ನುವ ವಿಷಯ ಹೇಗೋ ಕಿವಿಗೆ ಬಿತ್ತು. ಸರಿ, ನನಗೆ ಹೇಳಿಕಳಿಸಿದ. ಒಂದು ಸಲವಾದರೂ ಬಂದು ಹೋಗಲೇಬೇಕು ಎಂದು ಬೇಡಿಕೊಂಡ. ನಾನು ಹೋದೆ ; ಅವನ ಹಾಸಿಗೆಯ ಬಳಿ ಕುಳಿತು ಕೊಂಡೆ. ಆಗ ಇದ್ದಕ್ಕಿದ್ದಂತೆ ನನಗೆ ಉಪನಿಷತ್ತಿನ ಒಂದು ಮಾತು ನೆನಪಾಯಿತು : ‘ಯಾರು ತನ್ನನ್ನು ತಾನು ಬ್ರಾಹ್ಮಣನಿಗಿಂತ ಪ್ರತ್ಯೇಕ ಎಂದು ತಿಳಿಯುವನೊ ಅವನನ್ನು ಬ್ರಾಹ್ಮಣನು ಗೆಲ್ಲುವನು ; ಯಾರು ತನ್ನನ್ನು ತಾನು ಕ್ಷತ್ರಿಯನಿಗಿಂತ ಪ್ರತ್ಯೇಕವೆಂದು ತಿಳಿಯುವನೊ ಅವನನ್ನು ಕ್ಷತ್ರಿಯನು ಗೆಲ್ಲುವನು ; ಯಾರು ತನ್ನನ್ನು ತಾನು ಜಗತ್ತಿಗಿಂತ ಪ್ರತ್ಯೇಕವೆಂದು ತಿಳಿಯುವನೊ ಅವನನ್ನು ಜಗತ್ತು ಗೆಲ್ಲುವುದು.’ ನಾನು ಈ ಶ್ಲೋಕವನ್ನು ಪಠಿಸಿದ ಕೂಡಲೇ ಆಶ್ಚರ್ಯಕರವಾದ ರೀತಿಯಲ್ಲಿ ಅದು ಆ ಮನುಷ್ಯನ ಮೇಲೆ ಪರಿಣಾಮ ಬೀರಿತು. ಅವನು ತಕ್ಷಣವೇ ಆ ಶ್ಲೋಕದ ಅರ್ಥವನ್ನು ಗ್ರಹಿಸಿದ ; ಗುಣ ಹೊಂದುತ್ತ ಬಂದ ! ಅವನ ಶರೀರಕ್ಕೆ ಹೊಸ ಶಕ್ತಿ ಬಂದಿತು, ಕಾಯಿಲೆ ಬೇಗ ವಾಸಿಯಾಗುವಂತಾಯಿತು.</p>
  <p>“ಹೀಗೆ ನಾನು ಒಂದೊಂದು ಸಲ ಏನಾದರೂ ವಿಚಿತ್ರವಾದ ಮಾತನ್ನು ಹೇಳಿಬಿಡುತ್ತೇನೆ, ಇಲ್ಲವೆ ಕೋಪದ ಮಾತುಗಳನ್ನು ಆಡಿಬಿಡುತ್ತೇನೆ. ಆದರೆ ತಿಳಿದಿರಿ, ನನ್ನ ಹೃದಯದಲ್ಲಿ ಮಾತ್ರ ಸ್ವಲ್ಪವೂ ಕೋಪವಿಲ್ಲ. ಅಲ್ಲಿರುವುದೆಲ್ಲ ಬರಿಯ ಪ್ರೀತಿ ಮಾತ್ರ. ನಾನು ಬೋಧಿಸುವುದು ಪ್ರೀತಿಯನ್ನು ಮಾತ್ರ. ನಮ್ಮಲ್ಲಿ ಪರಸ್ಪರ ಪ್ರೀತಿಯೊಂದು ಇದ್ದುಬಿಟ್ಟರೆ ಎಲ್ಲ ತೊಂದರೆಗಳೂ ತಾವಾಗಿಯೇ ಸರಿಹೋಗುತ್ತವೆ.”</p>
  <p>ಈಗ ಸ್ವಾಮೀಜಿಯವರ ತಂಡದವರು ಕಾಶ್ಮೀರವನ್ನು ಪ್ರವೇಶಿಸಿದರು. ಪ್ರಕೃತಿ ಸೌಂದರ್ಯದ ತವರೂರು ಈ ಕಾಶ್ಮೀರ. ಯಾವ ಸ್ಥಳಕ್ಕೆ ಹೋದರೂ ಅಲ್ಲಿನವರ ಜೊತೆಗೆ ಹೊಂದಿಕೊಳ್ಳುವುದು ಸ್ವಾಮೀಜಿಯವರದೊಂದು ವೈಶಿಷ್ಟ್ಯ. ಅಲ್ಲಿನ ಆಹಾರ ವಿಹಾರ ನಡೆನುಡಿಗಳನ್ನು ಅನುಸರಿಸು ವಲ್ಲಿ ಅವರಿಗೊಂದು ಸಂತೋಷ. ಸ್ವಾಮೀಜಿ ತಮ್ಮೊಂದಿಗೆ ಪರಿಚಾರಕರನ್ನು ಕರೆತಂದಿರಲಿಲ್ಲ ವಾದ್ದರಿಂದ ತಮ್ಮ ಪ್ರತಿಯೊಂದು ಸಣ್ಣಪುಟ್ಟ ಕೆಲಸವನ್ನೂ ಅವರು ತಾವೇ ಮಾಡಿಕೊಳ್ಳ ಬೇಕಾಗಿತ್ತು. ಅಲ್ಲದೆ ಗಾಡಿಯ ವ್ಯವಸ್ಥೆಯನ್ನೋ ನದಿಯಲ್ಲಿ ಪಯಣಿಸಲು ದೋಣಿಮನೆಯ ವ್ಯವಸ್ಥೆಯನ್ನೋ ಮಾಡಬೇಕೆಂದರೆ ತಾವೇ ಓಡಾಡಬೇಕಾಗಿತ್ತು. ಆದರೆ ಅವರ ಅದೃಷ್ಟಕ್ಕೆ ಬರಾಮುಲ್ಲಾದಲ್ಲಿ ಅವರಿಗೊಬ್ಬ ಮನುಷ್ಯ ಸಿಕ್ಕಿದ. ಅವನು ಸ್ವಾಮೀಜಿಯವರ ಹೆಸರನ್ನು ಕೇಳು ತ್ತಲೇ ಅವರ ಪ್ರಯಾಣದ ಎಲ್ಲ ವ್ಯವಸ್ಥೆಗಳನ್ನೂ ತಾನೇ ವಹಿಸಿಕೊಳ್ಳಲು ಮುಂದಾದ. ಈಗ ಅವರಿಗೆ ಎಷ್ಟೋ ಹಗುರವೆನಿಸಿತು.</p>
  <p>ಸಂಜೆ ನಾಲ್ಕು ಗಂಟೆಯ ಹೊತ್ತಿಗೆ ಎಲ್ಲರೂ ಮೂರು ದೋಣಿಮನೆಗಳಲ್ಲಿ ಕುಳಿತು ಶ್ರೀನಗರದ ಕಡೆಗೆ ಹೊರಟರು. ಮರುದಿನ ಒಂದು ಅತ್ಯಂತ ಮನೋಹರವಾದ ಕಣಿವೆಯ ಪ್ರದೇಶವನ್ನು ತಲುಪಿದರು. ಅಲ್ಲಿನ ಬೆಟ್ಟಗಳ ಶಿಖರಗಳು ಹಿಮಾವೃತವಾಗಿದ್ದು ಒಂದು ಅದ್ಭುತ ದೃಶ್ಯವನ್ನೇ ನಿರ್ಮಿಸಿದ್ದುವು. ಕೆಲವೊಮ್ಮೆ ದೋಣಿಗಳು ಕಮಲದ ಎಲೆಗಳ ನಡುವೆ ಸಾಗು ತ್ತಿದ್ದುವು. ಎಲೆಗಳ ಮಧ್ಯೆ ಅಲ್ಲಲ್ಲಿ ಕಮಲಗಳು ಕಂಗೊಳಿಸುತ್ತಿದ್ದುವು. ನದಿಯ ಇಕ್ಕೆಲಗಳಲ್ಲೂ ವಿಶಾಲವಾಗಿ ಹರಡಿಕೊಂಡಿರುವ ಮೈದಾನಗಳು ಮನಸೆಳೆಯುವಂತಿದ್ದುವು. ಸೋದರಿ ನಿವೇದಿತಾ ಹೇಳುವಂತೆ, ಆಗಸದ ನೀಲವರ್ಣ, ವನಸ್ಪತಿಗಳ ಹರಿದ್ವರ್ಣ, ಹಿಮರಾಶಿಯ ಶ್ವೇತವರ್ಣಗಳು ಸಮರಸವಾಗಿ ಸೇರಿ ಸೃಷ್ಟಿಸೌಂದರ್ಯ ಸಾಸಿರಮಡಿಯಾಗಿತ್ತು.</p>
  <p>ಮರುದಿನ ದೋಣಿಗಳು Ïು|ಲಂ ನದಿಯ ಮೇಲ್ಭಾಗದಲ್ಲಿನ ಒಂದು ಹಳ್ಳಿಯ ಬಳಿಗೆ ತಲುಪಿದುವು. ಅಲ್ಲಿ ಸ್ವಾಮೀಜಿ ತಮ್ಮ ಸಂಗಡಿಗರನ್ನು ಹಸಿರು ಹೊಲಗಳಲ್ಲಿ ತಿರುಗಾಡಿಕೊಂಡು ಬರಲು ಕರೆದೊಯ್ದರು. ಅಲ್ಲಿನ ಒಬ್ಬಳು ವೃದ್ಧೆಯನ್ನು ತಮ್ಮ ಸಂಗಡಿಗರಿಗೆ ಪರಿಚಯಿಸಿಕೊಡು ವುದು ಅವರ ಉದ್ದೇಶ. ಆ ವೃದ್ಧೆಯ ಶ್ರದ್ಧೆ ಆತ್ಮವಿಶ್ವಾಸಗಳ ಬಗ್ಗೆ ಅವರು ತಮ್ಮ ಶಿಷ್ಯರಿಗೆ ತಿಳಿಸಿದ್ದರಲ್ಲದೆ, ತಮ್ಮ ಒಂದು ಭಾಷಣದಲ್ಲೂ ಅದನ್ನು ಪ್ರಸ್ತಾಪಿಸಿದ್ದರು. ಹಿಂದಿನ ವರ್ಷ ಅವರು ಇಲ್ಲಿಗೆ ಬಂದಿದ್ದಾಗ ಬಾಯಾರಿಕೆಯನ್ನು ತಣಿಸಿಕೊಳ್ಳಲು ಇವಳ ಮನೆಗೆ ಬಂದಿದ್ದರು. ನೀರನ್ನು ಕುಡಿದ ಬಳಿಕ ಸ್ವಾಮೀಜಿ ಆಕೆಯನ್ನು “ತಾಯಿ, ಅಂದ ಹಾಗೆ ನೀನು ಯಾವ ಮತಸ್ಥಳು?” ಎಂದು ಕೇಳಿದ್ದರು. ಅದಕ್ಕೆ ಆ ಹೆಂಗಸು ಹೆಮ್ಮೆ ತುಂಬಿದ ದನಿಯಲ್ಲಿ ಉತ್ತರಿಸಿದ್ದಳು, “ಸ್ವಾಮಿ, ಅಲ್ಲಾನ ದಯದಿಂದ ನಾನೊಬ್ಬ ಮುಸಲ್ಮಾನಳು !” ಈ ಸಲವೂ ಅವಳು ಸ್ವಾಮೀಜಿ ಹಾಗೂ ಅವರ ಸಂಗಡಿಗರನ್ನು ತುಂಬ ವಿಶ್ವಾಸದಿಂದ ಸತ್ಕರಿಸಿದಳು. ಹೃದಯದ ಔದಾರ್ಯವೊಂದಿದ್ದರೆ ಯಾವ ಜಾತಿಯಾದರೇನು, ಯಾವ ಮತವಾದರೇನು ?</p>
  <p>ಪ್ರಯಾಣ ಮುಂದುವರಿಯಿತು. ಎರಡುಮೂರು ದಿನಗಳ ಬಳಿಕ ಎಲ್ಲರೂ ಕಾಶ್ಮೀರದ ರಾಜಧಾನಿಯಾದ ಶ್ರೀನಗರಕ್ಕೆ ಬಂದು ತಲುಪಿದರು. ಇಲ್ಲಿ ಅವರಿಗಾಗಿ ಪತ್ರಗಳ ಕಂತೆಯೇ ಕಾದಿತ್ತು. ಮೊದಲು ನಗರದರ್ಶನ ಮಾಡಿ ಬಂದು ಬಳಿಕ ಉಳಿದವುಗಳ ಕಡೆ ಗಮನ ಕೊಡು ವುದೆಂದು ನಿರ್ಧರಿಸಿದರು. ಜುಲೈ 15ರವರೆಗೆ ಅವರೆಲ್ಲ ಆ Ïು|ಲಂ ನದಿಯ ಮೇಲೆ ದೋಣಿಮನೆಗಳಲ್ಲೇ ವಾಸವಾಗಿದ್ದು ಶ್ರೀನಗರದ ಆಸುಪಾಸಿನ ಸ್ಥಳಗಳನ್ನೆಲ್ಲ ನೋಡಿಕೊಂಡು ಬಂದರು. ಆ ಶಿಷ್ಯೆಯರ ಪಾಲಿಗೆ ಅದೊಂದು ಅತ್ಯಮೂಲ್ಯ ಅನುಭವ. ಆ ದಿನಗಳಲ್ಲಿ ಸ್ವಾಮೀಜಿ ಮಾತನಾಡದ ವಿಷಯವೇ ಇಲ್ಲವೇನೋ ಎಂಬಂತಿತ್ತು. ಕೆಲವೊಮ್ಮೆ ಅವರು ಕಾನಿಷ್ಕನ ಕಾಲದ ಕಾಶ್ಮೀರದ ಬಗ್ಗೆ ಹೇಳಿದರೆ ಮತ್ತೊಮ್ಮೆ ಬೌದ್ಧಧರ್ಮವು ಬೋಧಿಸುವಂತಹ ನೈತಿಕ ಮೌಲ್ಯಗಳ ಬಗ್ಗೆ, ಇಲ್ಲವೆ ಅಶೋಕನ ರಾಜ್ಯಪಾಲನೆಯ ಬಗ್ಗೆ ಹೇಳುತ್ತಿದ್ದರು. ಚೆಂಗೀಸ್ಖಾನನ ಬಗ್ಗೆ ಒಮ್ಮೆ ಪ್ರಸ್ತಾಪಿಸಿದ ಸ್ವಾಮೀಜಿ, ಜನ ತಿಳಿದಿರುವಂತೆ ಅವನೊಬ್ಬ ಕ್ರೂರ ದುರಾಕ್ರಮಣಕಾರಿ ಯಲ್ಲ ; ಅವನಿಗೆ ಇಡೀ ಪ್ರಪಂಚವನ್ನು ಒಗ್ಗೂಡಿಸುವ ಬಯಕೆಯಿತ್ತು ಎಂದರು. ನೆಪೋ ಲಿಯನ್ ಮತ್ತು ಅಲೆಕ್ಸಾಂಡರರೂ ಸಹ ಅವನಂತೆಯೇ ಎಂದೂ ಅವರು ಅಭಿಪ್ರಾಯಪಟ್ಟರು. ಸ್ವಾಮೀಜಿ ಮತ್ತೆ ಮತ್ತೆ ಭಗವದ್ಗೀತೆಯ ವಿಷಯವಾಗಿ ಮಾತನಾಡುತ್ತಿದ್ದರು. “ಷಂಡತನ ಹಾಗೂ ದೌರ್ಬಲ್ಯಗಳ ಸುಳಿವೇ ಇಲ್ಲದಂತಹ ಅದ್ಭುತಕಾವ್ಯ”ವಾದ ಭಗವದ್ಗೀತೆಯ ಬಗ್ಗೆ ಮಾತನಾಡುವುದೆಂದರೆ ಅವರಿಗೆ ವಿಶೇಷ ಸ್ಫೂರ್ತಿ-ಹುಮ್ಮಸ್ಸು.</p>
  <p>ಇಲ್ಲಿಯೂ ಅವರಿಗೆ ತಮ್ಮ ಪ್ರಿಯ ಪತ್ರಿಕೆಯಾದ ‘ಪ್ರಬುದ್ಧ ಭಾರತ’ದ ನೆನಪು. ಹೊಸ ಸಂಪಾದಕರಾದ ಸ್ವಾಮಿ ಸ್ವರೂಪಾನಂದರಿಗೆ ಅವರು ತಮ್ಮ ಹೊಸದೊಂದು ಕವನವನ್ನು ಕಳಿಸಿಕೊಟ್ಟರು. ಕವನದ ಶೀರ್ಷಿಕೆ<span class="en">–To the Awakened India (“</span>ಎಚ್ಚತ್ತ ಭಾರತಕ್ಕೆ”). ಈ ಕವನವು ರೂಪತಾಳಿದ ಬಗೆಯನ್ನು ನಿವೇದಿತಾ ತಿಳಿಸುತ್ತಾಳೆ : “ಒಂದು ಮಧ್ಯಾಹ್ನ ನಾವೆಲ್ಲ ಒಟ್ಟಿಗೆ ಕುಳಿತಿದ್ದಾಗ ಸ್ವಾಮೀಜಿ ಒಂದು ಕಾಗದವನ್ನು ತಂದು ತೋರಿಸಿದರು. ಅವರೊಂದು ಪತ್ರವನ್ನು ಬರೆಯಲೆಂದು ಹೊರಟಿದ್ದರು ; ಆದರೆ ಆ ಪತ್ರ ಕವನದ ರೂಪತಾಳಿತ್ತು !”</p>
  <p>ಒಂದು ದಿನ ಸ್ವಾಮೀಜಿಯವರಿಗೆ ಇದ್ದಕ್ಕಿದ್ದಂತೆ ಏಕಾಂತಕ್ಕೆ ಹೋಗಿರಬೇಕೆಂಬ ಇಚ್ಛೆ ಯುಂಟಾಯಿತು. ಸರಿ, ತಾವೊಬ್ಬರೇ ಅಲ್ಲಿಂದ ದೋಣಿಯಲ್ಲಿ ಹೊರಟರು. ಆದರೆ ಅವರ ಮನದ ಇಂಗಿತವನ್ನರಿಯದೆ ಅವರ ಶಿಷ್ಯೆಯರು ತಾವೂ ಅವರನ್ನು ಹಿಂಬಾಲಿಸಿದರು. ಈಗ ಅವರು ಹೊರಟದ್ದು ಕ್ಷೀರಭವಾನಿ ಎಂಬಲ್ಲಿಗೆ. ಆಶ್ಚರ್ಯದ ಸಂಗತಿಯೇನೆಂದರೆ, ಇವರನ್ನು ಕರೆತಂದ ಮುಸಲ್ಮಾನ ಅಂಬಿಗ, ಇವರ್ಯಾರನ್ನೂ ಪಾದರಕ್ಷೆಗಳನ್ನು ಧರಿಸಿ ಆ ಸ್ಥಳದಲ್ಲಿ ಕಾಲಿಡಲು ಬಿಡಲಿಲ್ಲ! ಅಲ್ಲಿನ ಮುಸಲ್ಮಾನರೂ ಕೂಡ ಹಿಂದೂ ದೇವದೇವಿಯರಲ್ಲಿ ಅಷ್ಟು ಭಕ್ತಿ-ಶ್ರದ್ಧೆಗಳ ನ್ನಿಟ್ಟುಕೊಂಡಿದ್ದಾರೆ. ಅಲ್ಲದೆ ಅವರು ಹಿಂದೂಗಳ ಹಬ್ಬ-ಹರಿದಿನಗಳಲ್ಲಿ ಉಪವಾಸ ವ್ರತವನ್ನೂ ಆಚರಿಸುತ್ತಾರೆ. ಇವೆಲ್ಲ ಆ ಶಿಷ್ಯೆಯರಿಗೊಂದು ವಿಶೇಷ ಅನುಭವ. ಮತ್ತೊಂದು ವಿಶೇಷ ಸಂಗತಿಯೇನೆಂದರೆ, ಆ ಕ್ಷೀರಭವಾನಿ ಕ್ಷೇತ್ರಕ್ಕೆ ಮುಸಲ್ಮಾನರಾಗಲಿ ಕ್ರೈಸ್ತರಾಗಲಿ ಕಾಲಿಟ್ಟದ್ದು ಪ್ರಾಯಶಃ ಅದೇ ಮೊದಲನೆಯ ಸಲ. ಆದರೆ ಸ್ವಾಮೀಜಿಯವರಿಗೆ ಇಲ್ಲಿಗೆ ಒಬ್ಬರೇ ಬರುವ ಅಭಿಪ್ರಾಯವಿದ್ದುದರಿಂದ, ಈ ಸಲ ಅವರು ಹೆಚ್ಚು ಕಾಲ ನಿಲ್ಲದೆ ಹಿಂದಿರುಗಿಬಿಟ್ಟರು.</p>
  <p>ಸ್ವಾಮೀಜಿಯವರಿಗೆ ಏಕಾಂತಕ್ಕೆ ಹೋಗಿರಬೇಕೆಂಬ ಇಚ್ಛೆಯುಂಟಾದಾಗಲೆಲ್ಲ ಇದ್ದಕ್ಕಿದ್ದಂತೆ ತಮ್ಮ ಸಂಗಡಿಗರಿಂದ ತಪ್ಪಿಸಿಕೊಂಡು ಹೊರಟುಬಿಡುತ್ತಿದ್ದರು. ಹಾಗೆ ಹೋಗಿ ಹಿಂದಿರುಗಿ ಬಂದಾಗಲೆಲ್ಲ ಅವರ ಮುಖದಲ್ಲಿ ದಿವ್ಯ ಕಾಂತಿಯೊಂದು ಪ್ರಕಾಶಿಸುವುದನ್ನು ಅವರ ಸಂಗಡಿ ಗರು ಗುರುತಿಸುತ್ತಿದ್ದರು. ಅಂತಹ ಸ್ಥಿತಿಯಲ್ಲಿ ಅವರು ಮತ್ತೆ ಮತ್ತೆ ಉದ್ಗರಿಸುತ್ತಿದ್ದರು–“ಈ ಶರೀರದ ಬಗ್ಗೆ ಆಲೋಚಿಸುವುದೂ ಸಹ ಒಂದು ಪಾಪವೇ ಸರಿ !” ಇಲ್ಲವೆ, “ನಮ್ಮ ಪರಿಸರ ಸುಧಾರಿಸುವುದೆಂಬ ಮಾತು ಸುಳ್ಳು. ಅದು ಇದ್ದಂತೆಯೇ ಇರುತ್ತದೆ. ಆದರೆ ನಾವು ಸುಧಾರಿಸಿ ದಾಗ, ಅದೇ ಪರಿಸರವನ್ನೇ ಬೇರೆ ದೃಷ್ಟಿಯಿಂದ ಕಾಣುತ್ತೇವೆ, ಅಷ್ಟೆ” ಎಂದು. ಮಾನವಜೀವನವು ಭಗವಂತನ ಅಭಿವ್ಯಕ್ತಿ ಎಂಬ ಅಂಶವನ್ನು ಅವರು ಮತ್ತೆ ಮತ್ತೆ ವಿಶ್ಲೇಷಿಸಿ ವಿವರಿಸುತ್ತಿದ್ದರು. ಏಕಾಂತವಾಸದ ಸುಖವನ್ನು ಅನುಭವಿಸಿ ಬಂದಮೇಲೆ ಅವರು ಆಗಾಗ ಹೇಳುತ್ತಿದ್ದರು, “ಸಮಾಜಜೀವನವೆಂಬುದು ನಿಜಕ್ಕೂ ತುಂಬ ದುಃಖಕರ ; ಜೀವನದ ಅತ್ಯುನ್ನತ ಆದರ್ಶವನ್ನು ಸಾಕ್ಷಾತ್ಕರಿಸಿಕೊಳ್ಳುವಲ್ಲಿ ಅದೊಂದು ದೊಡ್ಡ ಅಡಚಣೆಯೇ ಸರಿ” ಎಂದು. ಪೂರ್ವಕಾಲದ ಸಂನ್ಯಾಸಿಗಳಂತೆ ಗುಪ್ತವಾಗಿ, ನಿರ್ಜನ ಪ್ರದೇಶದಲ್ಲಿ ವಾಸವಾಗಿರಬೇಕೆಂಬ ವ್ಯಾಕುಲತೆ ಅವರನ್ನು ಆವರಿಸಿಕೊಂಡೇ ಇರುತ್ತಿತ್ತು. ಸ್ವಾಮೀಜಿಯವರ ಭವ್ಯ ವ್ಯಕ್ತಿತ್ವದ ನೆರಳಲ್ಲಿ ನಿಂತ ಅವರ ಪಾಶ್ಚಾತ್ಯ ಶಿಷ್ಯರು, ಅಂತರಂಗದ ವಿಕಾಸಕ್ಕೆ ಇಂತಹ ಏಕಾಂತಜೀವನದ ಆವಶ್ಯಕತೆಯೆಷ್ಟೆಂಬು ದನ್ನು ಮನಗಂಡರು. ಈ ವಿಷಯವಾಗಿ ಪಾಶ್ಚಾತ್ಯರ ಹಾಗೂ ಭಾರತೀಯರ ವಿಚಾರಗಳು ಬೇರೆಬೇರೆ. ಇದರ ಬಗ್ಗೆ ಸ್ವಾಮೀಜಿ ಹೇಳುತ್ತಿದ್ದರು–“ಒಬ್ಬ ಮನುಷ್ಯ ಇಪ್ಪತ್ತು ವರ್ಷ ಏಕಾಂತದಲ್ಲಿ ಜೀವಿಸಿದ್ದೇ ಆದರೆ ಅವನ ಬುದ್ಧಿ ಸಂಪೂರ್ಣ ಸ್ವಸ್ಥವಾಗಿ ಉಳಿಯಲಾರದು ಎಂಬುದು ಪಾಶ್ಚಾತ್ಯರ ಅಭಿಮತ. ಆದರೆ ಒಬ್ಬ ಮನುಷ್ಯ ಇಪ್ಪತ್ತು ವರ್ಷಗಳ ಕಾಲ ಏಕಾಂಗಿಯಾಗಿರದೆ ಹೋದರೆ ಅವನು ಪರಿಪೂರ್ಣಜ್ಞಾನಿಯಾಗಲು ಸಾಧ್ಯವೇ ಇಲ್ಲ ಎಂಬುದು ಭಾರತೀಯರ ಅಭಿಮತ. ಬಹುಶಃ, ಪಾಶ್ಚಾತ್ಯ-ಭಾರತೀಯ ಚಿಂತನೆಗಳ ನಡುವಿನ ವ್ಯತ್ಯಾಸವನ್ನು ತೋರಿಸಲು ಇದಕ್ಕಿಂತ ಉತ್ತಮ ಉದಾಹರಣೆ ಸಿಗಲಾರದು.”</p>
  <p>Ïು|ಲಂ ನದಿಯ ಮೇಲೆ ದೋಣಿಮನೆಗಳಲ್ಲಿ ಇಳಿದುಕೊಂಡಿದ್ದ ಸ್ವಾಮೀಜಿ ಹಾಗೂ ಅವರ ಶಿಷ್ಯೆಯರು ಶ್ರೀನಗರದ ಆಸುಪಾಸಿನ ಅನೇಕ ಸ್ಥಳಗಳಿಗೆ ಭೇಟಿಯಿತ್ತರು. ಇವುಗಳಲ್ಲಿ ಒಂದೆಂದರೆ ‘ಶಂಕರಾಚಾರ್ಯ ಬೆಟ್ಟ’ದ ಮೇಲಿರುವ ಶಿವದೇವಾಲಯ. ನೆಲಮಟ್ಟದಿಂದ ಸಾವಿರ ಅಡಿ ಎತ್ತರ ದಲ್ಲಿರುವ ಈ ಬೆಟ್ಟದ ಮೇಲೆ ನಿಂತು ನೋಡಿದರೆ ಕೆಳಗೆ ಮೈಲಿಗಟ್ಟಲೆ ಹರಡಿಕೊಂಡಿರುವ ‘ತೇಲು ಉದ್ಯಾನ’ಗಳನ್ನು ನೋಡಬಹುದು. ಅದೊಂದು ಅದ್ಭುತ-ರಮ್ಯ ನೋಟ.</p>
  <p>ಜುಲೈ ನಾಲ್ಕು ಅಮೆರಿಕದ ಸ್ವಾತಂತ್ರ್ಯ ದಿನ. ಅಂದು ತಮ್ಮ ಅಮೆರಿಕನ್ ಶಿಷ್ಯೆಯರಾದ ಶ್ರೀಮತಿ ಸಾರಾ ಬುಲ್ ಹಾಗೂ ಮಿಸ್ ಜೋಸೆಫಿನ್ನರಿಗೆ ಅನಿರೀಕ್ಷಿತ ಬೆರಗನ್ನುಂಟುಮಾಡಲು ಸ್ವಾಮೀಜಿ ಆಲೋಚಿಸಿದರು. ಅದರ ಹಿಂದಿನ ಸಂಜೆ ಅವರು ತಮ್ಮ ಇಂಗ್ಲಿಷ್ ಶಿಷ್ಯೆ ನಿವೇದಿತೆ ಯನ್ನು ಕರೆದುಕೊಂಡು ಒಬ್ಬ ದರ್ಜಿಯ ಬಳಿಗೆ ಹೋದರು. ಅಮೆರಿಕದ ರಾಷ್ಟ್ರಧ್ವಜವನ್ನು ರಚಿಸುವುದು ಹೇಗೆಂಬುದನ್ನು ಆಕೆ ದರ್ಜಿಗೆ ವಿವರಿಸಿದಳು. ಅವನು ಒಂದು ಬಟ್ಟೆಯ ಮೇಲೆ ಒಡ್ಡೊಡ್ಡಾಗಿ ಅಮೆರಿಕದ ಧ್ವಜದಲ್ಲಿರುವ ನಕ್ಷತ್ರಗಳನ್ನೂ ಅಡ್ಡಪಟ್ಟಿಗಳನ್ನೂ ಹೊಲಿದುಕೊಟ್ಟ. ಈ ‘ಧ್ವಜ’ವನ್ನು ತಂದು ಊಟದ ಮೇಜಿನ ಮೇಲೆ ತೂಗು ಹಾಕಲಾಯಿತು. ಸುತ್ತಲೂ ಹಸಿರೆಲೆಗಳಿಂದ ಕೂಡಿದ ಸಣ್ಣ ಟೊಂಗೆಗಳನ್ನು ಜೋಡಿಸಲಾಯಿತು. ಮರುದಿನ ಮುಂಜಾನೆ ಶ್ರೀಮತಿ ಸಾರಾ ಹಾಗೂ ಜೋಸೆಫಿನ್ ಚಹಾಕ್ಕೆಂದು ಬಂದಾಗ ಅವರಿಗೆ ಅತ್ಯಾಶ್ಚರ್ಯ ! ಇದ ಲ್ಲದೆ ಸ್ವಾಮೀಜಿ ತಮ್ಮ ವೈಯಕ್ತಿಕ ಕಾಣಿಕೆಯಾಗಿ, ತಾವು ರಚಿಸಿದ <span class="en">To the Fourth of July (“</span>ಜುಲೈ ನಾಲ್ಕನೇ ದಿನಕ್ಕೆ”)ಎಂಬ ಕವನವನ್ನು ಓದಿದರು. ಅದರ ಕನ್ನಡ ರೂಪ ಇಲ್ಲಿದೆ :</p>
  <div/>
  <div>ಕತ್ತಲಲಿ ದಟ್ಟೈಸಿ ಇಳೆಗೆ ಮಬ್ಬನು ಕವಿದ<br/>ಕಾಳಮೇಘಗಳೆಲ್ಲ ಕರಗುತಿವೆ ನೋಡು !<br/>ನಿನ್ನ ಮಂತ್ರಸ್ಪರ್ಶ ಜಗವನೆಚ್ಚರಿಸುತಿದೆ,<br/>ಹಕ್ಕಿಗಳ ಇಂಪುದನಿ ಗುಂಪಾಗಿದೆ ;<br/>ಹಿಮಮಣಿಗಳಿಂದಿಡಿದ ನಕ್ಷತ್ರಮಕುಟಗಳ<br/>ಹೂವುಗಳು ಮೇಲೆತ್ತಿ ತೂಗುತ್ತಿವೆ ;<br/>ನಿನಗೆ ಸುಸ್ವಾಗತ ಹಾರೈಸಿವೆ !<br/>ನೂರುಸಾಸಿರ ದಳದ ಕಮಲನಯನಗಳಿಂದ<br/>ಒಲುಮೆಯಾಳವ ಸರಸಿ ತೆರೆಯುತ್ತಿವೆ ;<br/>ನಿನಗೆ ಸುಸ್ವಾಗತವ ಹಾರೈಸಿವೆ !<br/>ಎಲ್ಲವೂ ನಿನಗೆ ಜಯಜಯವೆಂದಿವೆ !<br/>	ಓವೊ, ಬೆಳಕಿನ ಪ್ರಭುವೆ,<br/>	ನಿನಗೆ ನವಸ್ವಾಗತವು ;<br/>	ನೀನಿಂದು ಮುಕ್ತಿಯನು ಪಸರಿಸಿರುವೆ !<br/>	ಎನಿತೊ ನಾಡುಗಳಲ್ಲಿ ಎನಿತೊ ಕಾಲಗಳಲ್ಲಿ<br/>	ನಿನಗಾಗಿ ಜಗವೆನಿತು ಕಾಯುತಿತ್ತು !<br/>	ನಿನ್ನನ್ನೆ ಹಗಲಿರುಳು ಹುಡುಕುತಿತ್ತು.<br/>	ಮನೆಯ ತೊರೆದರು ಕೆಲರು, ನೇಹಿಗರನುಳಿದವರು,<br/>	ನಿನ್ನನರಸುತ ಜೀವ ತೇದರವರು ;<br/>	ಕಡಲಿನಲೆಗಳ ದಾಟಿ, ಕಾನನವ ಬೆನ್ನಟ್ಟಿ,<br/>	ಅಡಿಯ ಕಿತ್ತಡಿಯಿಡುತ ನಡೆದರವರು–<br/>	ಸಾವು-ಬದುಕಿನ ನಡುವೆ ಹೆಣಗಿದವರು !<br/>	ಕೊನೆಗೊಂದು ದಿನ ಬಂತು, ಕೆಲಸ ಹಣ್ಣಾಯಿತು,<br/>	ತ್ಯಾಗ-ಪೂಜೆಗಳೆಲ್ಲ ಪೂರ್ಣವಾಯ್ತು.</div>
  <div>ಅಂದು ಕರುಣಾನಿಧಿಯೆ, ಮೇಲೆದ್ದು ನಿಂತು ನೀ<br/>ಮುಕ್ತಿ ಪ್ರಭೆಯನು ಸುರಿದೆ ಜಗದ ಮೇಲೆ !<br/>ನಡೆ ಮುಂದೆ, ಓ ಪ್ರಭುವೆ, ತಡೆಯದಲೆ ನಡೆ ಮುಂದೆ,<br/>ನಾಡದೆಲ್ಲವು ಬೆಳಕ ಪ್ರತಿಫಲಿಸುವರೆಗೂ,<br/>ನಿನ್ನ ಬೆಳಕದು ಜಗವ ತಬ್ಬುವರೆಗೂ,<br/>ಜನವೆಲ್ಲ ತಲೆಯೆತ್ತಿ, ಸಂಕೋಲೆಗಳ ಕಡಿದು<br/>ಸಂತಸದಿ ಮರುಜೀವ ಪಡೆವವರೆಗೂ !</div>
  <div/>
  <p>ಇದು ಅಮೆರಿಕದ ಸ್ವಾತಂತ್ರ್ಯದಿನದ ಕುರಿತಾಗಿ ಬರೆದದ್ದಾದರೂ, ಇದರಲ್ಲಿ ಆತ್ಮವು ಮುಕ್ತಿ ಯನ್ನು ಪಡೆದು ಅನಂತ ಪರಬ್ರಹ್ಮದಲ್ಲಿ ಒಂದಾಗುವುದರ ಮಾರ್ಮಿಕ ವರ್ಣನೆಯಿದೆ. ಈ ಕವನ ದಲ್ಲಿ ಸ್ವಾಮೀಜಿ ತಮ್ಮ ಅಂತರಂಗದ ಆಶಯವನ್ನೇ ವ್ಯಕ್ತಪಡಿಸಿದ್ದಾರೆಂದೂ ಅರ್ಥೈಸಬಹುದು. ಇದು ಕಾಲಜ್ಞಾನಿಯೊಬ್ಬನ ಭವಿಷ್ಯವಾಣಿಯಂತಿದೆಯೆಂದು ಕೂಡ ಸಕಾಲದಲ್ಲಿ ಸಿದ್ಧವಾಗಲಿದೆ ; ಏಕೆಂದರೆ, ಇನ್ನು ಕೇವಲ ನಾಲ್ಕೇ ವರ್ಷಗಳ ಬಳಿಕ, ಅದೇ ಜುಲೈ ನಾಲ್ಕರಂದು, ಅವರು ತಾವೇ ಬಿಗಿದುಕೊಂಡಿದ್ದ ಬಂಧನಗಳನ್ನು ಹರಿದು, ಅಂತಿಮ ಸ್ವಾತಂತ್ರ್ಯವನ್ನು ಹೊಂದಲಿದ್ದರು.</p>
  <p>ಒಂದು ದಿನ ಮಿಸ್ ಮೆಕ್ಲಾಡ್ ವಿನೋದಕ್ಕಾಗಿ, ಊಟದ ಬಳಿಕ ತನ್ನ ತಟ್ಟೆಯಲ್ಲಿ ಉಳಿದಿದ್ದ ಚೆರ್ರಿ ಹಣ್ಣಿನ ಬೀಜಗಳನ್ನು ಎಣಿಸುತ್ತ, ತಾನು ಮದುವೆಯಾಗುವುದು ಯಾವಾಗ ಎಂದು ಲೆಕ್ಕ ಹಾಕುತ್ತಿದ್ದಳು. ಅವಳ ಸ್ನೇಹಿತೆಯರೂ ಈ ವಿನೋದದಲ್ಲಿ ಸೇರಿಕೊಂಡಿದ್ದರು. ಇದು ಸ್ವಾಮೀಜಿ ಯವರ ಕಣ್ಣಿಗೆ ಬಿತ್ತು. ಅವರು ಆಗೇನೂ ಮಾತನಾಡಲಿಲ್ಲ. ಆದರೆ ಅವರು ಅದನ್ನು ಗಂಭೀರವಾಗಿ ಪರಿಗಣಿಸಿದರು. ಮರುದಿನ ಶಿಷ್ಯೆಯರೆಲ್ಲ ಒಟ್ಟಾಗಿದ್ದಾಗ ಸ್ವಾಮೀಜಿ ಇದ್ದಕ್ಕಿ ದ್ದಂತೆ ಸ್ಫೂರ್ತಿಭರಿತರಾಗಿ ತ್ಯಾಗ ಜೀವನದ ಹಿರಿಮೆಯನ್ನು ಬಣ್ಣಿಸತೊಡಗಿದರು. ಮದುವೆಯ ವಿಷಯದಲ್ಲಿ ಸಂನ್ಯಾಸಿಗಳ ಭಾವನೆಯೇ ಬೇರೆ, ಪ್ರಾಪಂಚಿಕರ ಭಾವನೆಯೇ ಬೇರೆ. ‘ಮದುವೆ ಎನ್ನುವುದು ಸಂನ್ಯಾಸಿಗಳು ಭಾವಿಸುವಷ್ಟು ತುಚ್ಛವಾದದ್ದೇನಲ್ಲ ; ಉದಾಹರಣೆಗೆ ಜನಕ ಮಹಾರಾಜ ಗೃಹಸ್ಥನಾಗಿದ್ದರೂ ರಾಜರ್ಷಿ ಎನ್ನಿಸಿಕೊಳ್ಳಲಿಲ್ಲವೆ ?’–ಇದು ಗೃಹಸ್ಥರ ವಾದ. ಈ ಬಗೆಯ ವಾದವನ್ನು ಸ್ವಾಮೀಜಿ ತೀಕ್ಷ ್ಣವಾಗಿ ಖಂಡಿಸುತ್ತ ಹೇಳಿದರು, “ಏನು, ಜನಕನಂತೆ ಇರುವುದೆಂದರೆ ಹುಡುಗಾಟವೆಂದು ಭಾವಿಸಿದಿರಾ ? ಸಂಪೂರ್ಣ ನಿರ್ಲಿಪ್ತತೆಯಿಂದ ಸಿಂಹಾ ಸನದ ಮೇಲೆ ಕುಳಿತಿರುವುದು ಅಷ್ಟು ಸುಲಭವೆಂದು ತಿಳಿದಿರಾ ? ಮಡದಿ-ಮಕ್ಕಳು, ಧನ-ಮಾನ ಗಳನ್ನು ಲಕ್ಷ್ಯಕ್ಕೆ ತಾರದೆ ಇರಬಲ್ಲಿರೇನು ? ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಒಬ್ಬರಾದ ಮೇಲೊಬ್ಬರು ಬಂದು ತಾವು ಇಂತಹ ಸ್ಥಿತಿಯನ್ನು ಮುಟ್ಟಿರುವುದಾಗಿ ಹೇಳಿದರು. ಅದಕ್ಕೆ ನಾನು, ‘ಅಯ್ಯೋ, ಅಂತಹ ಮಹಾತ್ಮರು ಭಾರತದಲ್ಲಿನ್ನೂ ಹುಟ್ಟಲಿಲ್ಲವಲ್ಲ !’ ಎಂದಷ್ಟೇ ಹೇಳಿದೆ.” ಬಳಿಕ ಅವರು ಮತ್ತೆ ಹೇಳಿದರು, “ಈ ಸತ್ಯವನ್ನು ನೀವೂ ಅರಿತುಕೊಂಡು ನಿಮ್ಮ ಮಕ್ಕಳಿಗೂ ಬೋಧಿಸಲು ಮರೆಯಬೇಡಿ–ಗೃಹಸ್ಥನಿಗೂ ಸಂನ್ಯಾಸಿಗೂ ಇರುವ ಅಂತರ ಬಹಳ ದೊಡ್ಡದು. ಅದು ಮಿಣುಕುಹುಳುವಿಗೂ ಸೂರ್ಯನಿಗೂ ಇರುವ ಅಂತರ ; ಸಣ್ಣಕೊಳಕ್ಕೂ ವಿಶಾಲ ಸಾಗರಕ್ಕೂ ಇರುವ ಅಂತರ ; ಸಾಸಿವೆ ಕಾಳಿಗೂ ಮೇರುಪರ್ವತಕ್ಕೂ ಇರುವ ಅಂತರ. ಈ ಜಗತ್ತಿನಲ್ಲಿ ಪ್ರತಿಯೊಂದು ವಿಷಯವೂ ಭಯದಿಂದ ಕೂಡಿದೆ. ಆದರೆ ವೈರಾಗ್ಯದಲ್ಲಿ ಮಾತ್ರ ಭಯದ ಸೋಂಕೇ ಇಲ್ಲ–‘ವೈರಾಗ್ಯಮೇವಾಭಯಮ್’. ಒಬ್ಬನು ಕಳ್ಳಸಂನ್ಯಾಸಿಯಿರಬಹುದು ಅಥವಾ ಸಂನ್ಯಾಸಧರ್ಮವನ್ನು ಪಾಲಿಸುವಲ್ಲಿ ವಿಫಲನಾದವನಿರಬಹುದು–ಆದರೆ ಅಂಥವನು ಕೂಡ ಧನ್ಯನೇ ಸರಿ ! ಏಕೆಂದರೆ ಅವನೂ ಕೂಡ ಸಂನ್ಯಾಸವೆಂಬ ಮಹಾ ಆದರ್ಶವೊಂದಿದೆ ಎಂಬುದ ನ್ನಾದರೂ ಕಂಡುಕೊಂಡಿದ್ದಾನಲ್ಲ ! ಅಲ್ಲದೆ ಅಂಥವರು ಇತರ ಸಾಧು-ಸಂನ್ಯಾಸಿಗಳ ಯಶಸ್ಸಿಗೆ ಪರೋಕ್ಷವಾಗಿ ಕೆಲಮಟ್ಟಿಗೆ ಕಾರಣರಾಗಿದ್ದಾರೆ. ಈ ಕಾಷಾಯವಸ್ತ್ರವೊಂದು ಇಲ್ಲದೆ ಹೋಗಿದ್ದರೆ, ಭೋಗ ಮತ್ತು ಪ್ರಾಪಂಚಿಕತೆ ಎಂಬುದು ಮನುಷ್ಯನ ಮನುಷ್ಯತ್ವವನ್ನೇ ಸಂಪೂರ್ಣವಾಗಿ ತಿಂದು ಹಾಕುತ್ತಿತ್ತು.”</p>
  <p>ಮರುದಿನ ಶ್ರೀಮತಿ ಬುಲ್ ಹಾಗೂ ಮಿಸ್ ಮೆಕ್ಲಾಡ್ ಯಾವುದೋ ವೈಯಕ್ತಿಕ ಕೆಲಸಕ್ಕಾಗಿ ಗುಲ್ಮಾರ್ಗಿಗೆ ಹೊರಟರು. ಈ ಅವಕಾಶವನ್ನು ಉಪಯೋಗಿಸಿಕೊಳ್ಳಲು ನಿಶ್ಚಯಿಸಿದ ಸ್ವಾಮೀಜಿ ತಮ್ಮ ಮನದಾಸೆಯಂತೆ ಏಕಾಂತದೆಡೆಗೆ ಹೊರಡಲು ಅನುವಾದರು. ಈ ವಿಷಯ ವನ್ನು ಯಾರಿಗೂ ತಿಳಿಯಗೊಡದೆ ಅವರು ಅಮರನಾಥದ ಕಡೆಗೆ ಹೊರಟೇಬಿಟ್ಟರು. ಅಮರ ನಾಥವು ಹಿಮಾಲಯದ ಅತಿ ಎತ್ತರದ ಸ್ಥಳದಲ್ಲಿರುವ ಒಂದು ಪವಿತ್ರ ಶಿವಕ್ಷೇತ್ರ. ಅವರು ಕೈಯಲ್ಲಿ ಬಿಡಿಗಾಸನ್ನೂ ಇಟ್ಟುಕೊಳ್ಳದೆ ಏಕಾಂಗಿಯಾಗಿ ಹೊರಟುಬಿಟ್ಟಿದ್ದರು. ಆದರೆ ದಾರಿಯ ಲ್ಲಿನ ಹಿಮನದಿಯೊಂದು ಬೇಸಿಗೆಯ ಬಿಸಿಲಿಗೆ ಕರಗಿದ್ದುದರಿಂದ ರಸ್ತೆ ಮುಚ್ಚಿಹೋಗಿತ್ತು. ಆದ್ದರಿಂದ ಅವರು ಹಿಂದಿರುಗಬೇಕಾಯಿತು.</p>
  <p>ಜುಲೈ 19ರಂದು ಸ್ವಾಮೀಜಿಯವರ ತಂಡ ಅನಂತನಾಗದ ಕಡೆಗೆ ಹೊರಟಿತು. ಪ್ರಯಾಣ Ïು|ಲಂ ನದಿಯ ಮೂಲಕ. ಮೊದಲನೆಯ ದಿನ ಮಧ್ಯಾಹ್ನ ಅವರು ನದಿಯ ಪಕ್ಕದ ಕಾಡಿನ ಒಂದು ಕೆರೆಯಲ್ಲಿ ‘ಪಂದ್ರೇಥಾನ’ ದೇವಸ್ಥಾನವನ್ನು ದರ್ಶಿಸಿದರು. ‘ಪಂದ್ರೇಥಾನ’ ಎಂದರೆ ಪುರಾಣಾಧಿಷ್ಠಾನ–ಅರ್ಥಾತ್, ಪುರಾತನ ರಾಜಧಾನಿ. ಸ್ವಾಮೀಜಿ ತಮ್ಮ ಶಿಷ್ಯರಿಗೆ ಈ ದೇವ ಸ್ಥಾನದ ವಿಶಿಷ್ಟ ವಾಸ್ತುಶಿಲ್ಪದ ಹಾಗೂ ಶಿಲ್ಪಶಾಸ್ತ್ರದ ವಿಷಯವಾಗಿ ವಿವರಿಸಿದರು. ದೇವಸ್ಥಾನ ಅಷ್ಟೇನೂ ದೊಡ್ಡದಲ್ಲ. ಹೊರಗಿನಿಂದ ನೋಡುವಾಗ ಇದು ನಾಲ್ಕು ಕಂಬಗಳ ಮೇಲೆ ನಿಂತ ಪಿರಮಿಡ್ಡಿನಂತಿದೆ. ನಾಲ್ಕು ದಿಕ್ಕುಗಳಲ್ಲಿ ನಾಲ್ಕು ದ್ವಾರಗಳಿವೆ. ಇದರ ತುದಿಭಾಗದ ಮೇಲೆ ಪೊದೆ ಬೆಳೆಯಲು ಅನುಕೂಲಿಸಲಾಗಿದೆ. ದೇವಾಲಯದೊಳಗೆ ಸೂರ್ಯಬಿಂಬವನ್ನು ಕೆತ್ತಿರುವ ಕಲ್ಲಿನ ಫಲಕವಿದೆ. ಸರ್ಪಗಳಿಂದ ಆವೃತರಾದ ಸ್ತ್ರೀಪುರುಷರ ವಿಗ್ರಹಗಳಿವೆ. ಇನ್ನೂ ಅನೇಕ ಸೂಕ್ಷ್ಮ ಕೆತ್ತನೆಯ ಕೆಲಸಗಳಿವೆ. ಸ್ವಾಮೀಜಿ ಇವುಗಳೆಲ್ಲದರ ಕಡೆಗೆ ತಮ್ಮ ಶಿಷ್ಯರ ಗಮನ ಸೆಳೆದರು. ದೇವಸ್ಥಾನದ ಹೊರವಲಯದಲ್ಲೂ ಸುಂದರ ಶಿಲ್ಪಗಳಿವೆ. ಪೂರ್ವ ದಿಸೆಯ ದ್ವಾರದ ಕಮಾನಿನ ಮೇಲೆ ಸುಂದರವಾದ ಬುದ್ಧನ ವಿಗ್ರಹವಿದೆ. ಬುದ್ಧನ ಕೈಗಳು ಆಶೀರ್ವಾದದ ಭಂಗಿಯಲ್ಲಿ ಮೇಲೆತ್ತಿಕೊಂಡಿವೆ. ದೇವಸ್ಥಾನದ ಹೊರಗೋಡೆಯ ಮೇಲೆ ಒಬ್ಬಳು ಕುಳಿತಿರುವ ಸ್ತ್ರೀ ಹಾಗೂ ಒಂದು ಮರ–ಇವುಗಳ ಕೆತ್ತನೆ ಇದೆ. ಈ ಸ್ತ್ರೀ ವಿಗ್ರಹದ ಮುಖ ಸ್ವಲ್ಪ ಭಗ್ನವಾಗಿದೆ. ಅದು ಬುದ್ಧನ ತಾಯಿಯಾದ ಮಾಯಾದೇವಿ ಎಂಬುದರಲ್ಲಿ ಸಂಶಯವಿಲ್ಲ. ಈ ದೇವಾಲಯ ಸುಮಾರು ಹತ್ತನೇ ಶತಮಾನದ್ದು. ಸೋದರಿ ನಿವೇದಿತಾ ಹೇಳುವಂತೆ ಈ ಸ್ಥಳ ಸ್ವಾಮೀಜಿಯವರ ಪಾಲಿಗೆ ‘ಸುಂದರ ಹಾಗೂ ಸೂಚ್ಯ’ವಾಗಿತ್ತು.</p>
  <p>ಸ್ವಾಮೀಜಿಯವರ ತಂಡ ಅಲ್ಲಿಂದ ತಮ್ಮ ದೋಣಿಮನೆಗಳಿಗೆ ಹಿಂದಿರುಗುವಾಗ ಸಂಜೆಯಾ ಗಿತ್ತು. ಆ ನೀರವ ಪ್ರಶಾಂತ ಅರಣ್ಯದ ನಡುವೆ ಇರುವ ದೇವಾಲಯ, ಶಾಂತಮುದ್ರೆಯ ಬುದ್ಧನ ಸನ್ನಿಧಿ ಇವುಗಳೆಲ್ಲ ಸ್ವಾಮೀಜಿಯವರ ಮನದ ಮೇಲೆ ಬಹಳವಾಗಿಯೇ ಪ್ರಭಾವ ಬೀರಿರಬೇಕು. ಅಂದು ಸಂಜೆಯೆಲ್ಲ ಅವರ ಮಾತಿನಲ್ಲಿ ಐತಿಹಾಸಿಕ ಹೋಲಿಕೆಗಳೇ ತುಂಬಿಕೊಂಡಿದ್ದುವು. ವೈದಿಕ ಹಾಗೂ ರೋಮನ್ ಕ್ಯಾಥೋಲಿಕ್ ಸಂಪ್ರದಾಯಗಳನ್ನು ಹೋಲಿಸುತ್ತ ಅವರು ಹೇಳುತ್ತಾರೆ, “ವೇದಧರ್ಮದಿಂದಲೇ ಹುಟ್ಟಿಬಂದ ಬೌದ್ಧಧರ್ಮದ ಹಲವಾರು ವಿಧಿನಿಯಮಗಳು ರೋಮನ್ ಕ್ಯಾಥೋಲಿಕ್ ಸಂಪ್ರದಾಯಗಳಲ್ಲೂ ಹರಿದುಬಂದಿವೆ. ಆದ್ದರಿಂದ ವೈದಿಕ ಹಾಗೂ ರೋಮನ್ ಕ್ಯಾಥೋಲಿಕ್ ವಿಧಿನಿಯಮಗಳಲ್ಲಿ ಅನೇಕ ಸಾಮ್ಯಗಳನ್ನು ಕಾಣಬಹುದು. ಕ್ರೈಸ್ತಧರ್ಮದಲ್ಲಿ ಯಾವುದನ್ನು <span class="en">Mass (</span>ಪ್ರಭುಭೋಜನ) ಎನ್ನುತ್ತಾರೋ ಅದನ್ನು ವೈದಿಕ ಸಂಪ್ರದಾಯದಲ್ಲಿ ನೈವೇದ್ಯ ಎನ್ನುತ್ತಾರೆ. ಆದರೆ ನೀವು ಮಂಡಿಯೂರಿ ನೈವೇದ್ಯ ಮಾಡುತ್ತೀರಿ, ವೈದಿಕರು ಸುಖಾಸನದಲ್ಲಿ ಕುಳಿತು ನೈವೇದ್ಯ ಮಾಡುತ್ತಾರೆ. ನಾವು ಯಾವುದನ್ನು ಪ್ರಸಾದ ಎಂದು ಕರೆಯುತ್ತೇವೆಯೋ ಅದನ್ನೇ ನೀವು ಸೇಕ್ರಮೆಂಟ್ <span class="en">(Sacrament)</span> ಎನ್ನುತ್ತೀರಿ. ಟೆಬೆಟ್ಟಿನ ಬೌದ್ಧರು ಮಂಡಿಯೂರಿ ಕುಳಿತುಕೊಳ್ಳುತ್ತಾರೆ. ಅಲ್ಲದೆ ನಿಮ್ಮಲ್ಲಿರುವಂತೆಯೇ ನಮ್ಮಲ್ಲಿಯೂ ಧೂಪ-ದೀಪ-ಭಜನೆಗಳ ಕ್ರಮವಿದೆ.” ಬಳಿಕ ಬುದ್ಧನ ವಿಷಯವಾಗಿ ಮಾತನಾಡುತ್ತ ಹೇಳಿದರು, “ಬುದ್ಧ ! ನಿಸ್ಸಂಶಯವಾಗಿ ಈ ಭೂಮಿಯ ಮೇಲೆ ಅವತರಿಸಿದ ಮಹಾತ್ಮರಲ್ಲೆಲ್ಲ ಶ್ರೇಷ್ಠ ನಾದವನು ! ಅವನು ತನ್ನ ಒಂದು ಉಸಿರನ್ನೂ ತನಗಾಗಿ ವ್ಯಯಿಸಿದವನಲ್ಲ ! ಬುದ್ಧ ಒಬ್ಬ ವ್ಯಕ್ತಿಯಲ್ಲ, ಅದೊಂದು ಸ್ಥಿತಿ. ಅವನು ಹೇಳಿದ, ‘ನಾನು ಮಾರ್ಗವನ್ನು ಹುಡುಕಿದ್ದೇನೆ ; ಓ ಮಾನವರೇ ನೀವೆಲ್ಲ ಅದರ ಮೂಲಕ ಪ್ರವೇಶಿಸಿ’ ಎಂದು.”</p>
  <p>ಈಗ ಸ್ವಾಮೀಜಿಯವರ ತಂಡ Ïು|ಲಂ ನದಿಯ ಮೂಲಕ ಸಾಗುತ್ತ, ಇಕ್ಕೆಲಗಳಲ್ಲಿ ಕಾಣುವ ಪ್ರಕೃತಿ ಸೌಂದರ್ಯವನ್ನು ಆಸ್ವಾದಿಸುತ್ತ, ಮರುದಿನ ಅವಂತಿಪುರದ ಎರಡು ಪಾಳುಬಿದ್ದ ದೇವಸ್ಥಾನಗಳ ಬಳಿಗೆ ಬಂದಿತು. ಇಲ್ಲಿ ನದಿಯ ದಂಡೆಯ ಮೇಲೆ ಸ್ವಾಮೀಜಿ ತಮ್ಮ ಶಿಷ್ಯೆಯರೊಂದಿಗೆ ಸುಮಾರು ಮೂರು ಮೈಲಿ ದೂರ ನಡೆಯುತ್ತ ಹೋದರು. ದಾರಿಯಲ್ಲಿ ‘ಪಾಪ’ ಎಂಬ ವಿಷಯವಾಗಿ ಮಾತನಾಡುತ್ತ ಭಾರತೀಯ, ಪಾಶ್ಚಾತ್ಯ ಹಾಗೂ ಈಜಿಪ್ಷಿಯನ್ ಧರ್ಮಗಳಲ್ಲಿನ ಪಾಪದ ಕಲ್ಪನೆಯನ್ನು ತುಲನಾತ್ಮಕವಾಗಿ ವಿವರಿಸಿದರು. ಬಳಿಕ ಭಾರತದ ಭವಿತವ್ಯದ ಕುರಿತು ಹೇಳಿದರು, “ಭಾರತದ ಜನಜೀವನವನ್ನು ಬಲಪಡಿಸಬೇಕಾದರೆ, ಅದರದೇ ಆದ ಸಂಸ್ಕೃತಿ-ಧ್ಯೇಯಗಳನ್ನು ದೃಢಪಡಿಸಬೇಕು. ಉದಾಹರಣೆಗೆ ಬುದ್ಧ ಉಪದೇಶಿಸಿದ ತ್ಯಾಗದ ಆದರ್ಶವನ್ನು ಭಾರತ ಸ್ವೀಕರಿಸಿತು. ಮತ್ತು ಒಂದು ಸಾವಿರ ವರ್ಷಗಳೊಳಗೆ ಅದು ತನ್ನ ಅತ್ಯುನ್ನತ ಸಮೃದ್ಧ ಸ್ಥಿತಿಯನ್ನು ಮುಟ್ಟಿತು. ಏಕೆಂದರೆ ಭಾರತೀಯ ಜನಜೀವನದ ಶಕ್ತಿಮೂಲ ವಿರುವುದು ತ್ಯಾಗದಲ್ಲಿ. ಸೇವೆ ಮತ್ತು ಮುಕ್ತಿಗಳೇ ಅದರ ಅತ್ಯುನ್ನತ ಆದರ್ಶಗಳು.” ಜುಲೈ 22ರಂದು ಯಾತ್ರಿಕರ ತಂಡ ಬಿಜ್ಬೆಹರ ಎಂಬಲ್ಲಿನ ದೇವಸ್ಥಾನದ ಬಳಿಗೆ ತಲುಪಿತು. ಆ ದೇವಸ್ಥಾನ ಆಗಲೇ ಅಮರನಾಥ ಯಾತ್ರಿಕರಿಂದ ಕಿಕ್ಕಿರಿದಿತ್ತು. ಸ್ವಾಮೀಜಿ ಸ್ವಲ್ಪ ಹೊತ್ತು ಆ ಯಾತ್ರಿಕರೊಂದಿಗಿದ್ದು ದೋಣಿಗೆ ಹಿಂದಿರುಗಿ ಪ್ರಯಾಣವನ್ನು ಮುಂದುವರಿಸಿದರು. ಮರುದಿನ ಮಧ್ಯಾಹ್ನ ಅನಂತನಾಗವನ್ನು ತಲುಪಿದರು.</p>
  <p>ಅನಂತನಾಗದಲ್ಲಿ ಸ್ವಾಮೀಜಿ ತಮ್ಮ ಶಿಷ್ಯೆಯರೊಂದಿಗೆ ಸೇಬಿನ ತೋಟವೊಂದರಲ್ಲಿ ಕುಳಿತು ಮಾತನಾಡುತ್ತಿದ್ದರು. ವಿಷಯ–ಅತ್ಯಂತ ಅಪರೂಪವಾಗಿ ಪ್ರಸ್ತಾಪಕ್ಕೆ ಬರುವಂಥದು, ಅತ್ಯಂತ ವೈಯಕ್ತಿಕವಾದದ್ದು. ಸ್ವಾಮೀಜಿ ತಮ್ಮ ಕೈಯಲ್ಲೆರಡು ನುಣುಪಾದ ಬೆಣಚುಕಲ್ಲುಗಳನ್ನು ಹಿಡಿದುಕೊಂಡು ಆಟವಾಡುತ್ತ ಹೇಳಿದರು : “ಸಾವು ನನ್ನ ಬಳಿ ಸಾರಿದಾಗಲೆಲ್ಲ ನನ್ನೆಲ್ಲ ದೌರ್ಬಲ್ಯಗಳೂ ಮಾಯವಾಗಿಬಿಡುತ್ತವೆ. ಆಗ ನನಗೆ ಯಾವುದೇ ಭಯ-ಸಂಶಯಗಳಾಗಲಿ ಬಾಹ್ಯ ಪರಿಸರದ ಕಡೆಗಿನ ಗಮನವಾಗಲಿ ಇರುವುದಿಲ್ಲ. ನಾನಾಗ ಕೇವಲ ಸಾವಿನ ಸಿದ್ಧತೆಯಲ್ಲಿ ಮಗ್ನನಾಗಿದ್ದುಬಿಡುತ್ತೇನೆ. ನಾನು ಈ ಕಲ್ಲಿನಷ್ಟು ಗಟ್ಟಿಮನಸ್ಸಿನವನಾಗಿದ್ದೇನೆ–” ತಮ್ಮ ಕೈಯಲ್ಲಿದ್ದ ಬೆಣಚುಕಲ್ಲುಗಳನ್ನು ಒಂದಕ್ಕೊಂದು ಕುಟ್ಟಿ ಉದ್ಗರಿಸಿದರು, “ಏಕೆಂದರೆ, ನಾನು ಭಗವಂತನ ಪಾದವನ್ನು ಮುಟ್ಟಿದ್ದೇನೆ !” ಅನಂತರ ಸಂನ್ಯಾಸದ ವಿಷಯವಾಗಿ ಹೇಳಿದರು, “ಕಾಂಚನವನ್ನು ಬಯಸುವ ಅಥವಾ ಕಾಂಚನದ ಬಗ್ಗೆ ಚಿಂತಿಸುವ ಸಂನ್ಯಾಸಿಯೊಬ್ಬ ತನ್ನ ಗೋರಿಯನ್ನು ತಾನೇ ತೋಡಿಕೊಂಡನೆಂದೇ ಅರ್ಥ” ಎಂದು. ವಿವಾಹದ ಬಗ್ಗೆ ಮಾತನಾಡುತ್ತ ಸ್ವಾಮೀಜಿ ಹೇಳಿದರು, “ಹಿಂದೂಧರ್ಮದಲ್ಲಿ ವಿವಾಹವೆಂಬುದು ಕೇವಲ ವೈಯಕ್ತಿಕ ಸುಖಕ್ಕಾಗಿ ಮಾತ್ರವಲ್ಲ ; ಅದು ಸಮಾಜದ ಹಾಗೂ ರಾಷ್ಟ್ರದ ಒಳಿತಿಗಾಗಿ ರೂಪಿಸಲ್ಪಟ್ಟಿದೆ” ಎಂದು. ಬಳಿಕ ಅವರು ಹೇಳಿದರು :</p>
  <p>“ನೀವು ಪಾಶ್ಚಾತ್ಯರಿದ್ದೀರಲ್ಲ–ತುಂಬ ಗೀಳಿನವರು, ವಿಕೃತ ಮನಸ್ಸಿನವರು ! ನೀವು ದುಃಖ ವನ್ನು ಆರಾಧಿಸುತ್ತೀರಿ ! ನಿಮ್ಮ ದೇಶಗಳಲ್ಲೆಲ್ಲ ನಾನು ಅದನ್ನೇ ಕಂಡೆ. ಹೊರನೋಟಕ್ಕೆ ನಿಮ್ಮ ಸಾಮಾಜಿಕ ಜೀವನವು ಅಟ್ಟಹಾಸದ ನಗುವಿನಂತೆ ಕಾಣುತ್ತದೆ. ಆದರೆ ಅದರ ಒಳಗೆಲ್ಲ ಬರಿಯ ರೋದನ. ಕಡೆಯಲ್ಲಿ ಅದು ಕಣ್ಣೀರಿನಲ್ಲಿ ಪರ್ಯವಸಾನಗೊಳ್ಳುತ್ತದೆ. ನಿಮ್ಮ ಹುಡುಗಾಟಿಕೆ ಚೆಲ್ಲಾಟಗಳೆಲ್ಲ ಕೇವಲ ಮೇಲ್ನೋಟಕ್ಕೆ. ಆದರೆ ಆಂತರ್ಯದಲ್ಲಿ ಅದೊಂದು ದುರಂತ ದುರ್ಭರ ಕಥೆ. ಇಲ್ಲಿ ಭಾರತದಲ್ಲಿ ಹೊರನೋಟಕ್ಕೆ ದುಃಖದ ಮಬ್ಬು ಕವಿದಂತೆ ಕಾಣುತ್ತದೆ. ಆದರೆ ಒಳಗಡೆ ಅನಾಸಕ್ತಿ, ಶಾಂತಿ, ತೃಪ್ತಿ ತುಂಬಿದೆ.” ಅಮೆರಿಕದಲ್ಲಿ ನಡೆದ ಒಂದು ಘಟನೆಯನ್ನು ನೆನಪಿಸಿ ಕೊಂಡು ಸ್ವಾಮೀಜಿ ಹೇಳಿದರು, “ನಾನು ನಗುನಗುತ್ತ ಮಾತನಾಡುವುದನ್ನು, ತಮಾಷೆ ಮಾಡಿ ನಗಿಸುವುದನ್ನು ಕಂಡ ಅಲ್ಲಿನ ಪಾದ್ರಿಗಳಿಗೆ ಆಶ್ಚರ್ಯವೋ ಆಶ್ಚರ್ಯ. ಅವರೊಮ್ಮೆ ನನಗೆ ಹೇಳಿದರು, ‘ಸ್ವಾಮಿ, ನೀವೊಬ್ಬ ಧಾರ್ಮಿಕ ಬೋಧಕರು. ನೀವು ಸಾಮಾನ್ಯ ಜನರಂತೆ ಈ ರೀತಿ ನಗುವುದು, ಹುಡುಗಾಟವಾಡುವುದು ಸರಿಯಲ್ಲ. ಅದು ನಿಮಗೆ ಭೂಷಣವಲ್ಲ’ ಎಂದು. ಅದಕ್ಕೆ ನಾನೆಂದೆ, ‘ನೋಡಿ, ನಾವು ಅಮೃತಪುತ್ರರು ! ಸಚ್ಚಿದಾನಂದನ ಸಂತಾನರು ! ಹಾಗಿರುವಾಗ ನಾನೇಕೆ ಜೋಲು ಮೋರೆ ಹಾಕಿಕೊಂಡು ಕುಳಿತಿರಬೇಕು ?’ ಎಂದು.”</p>
  <p>ಈಗ ಸ್ವಾಮೀಜಿ ಇನ್ನೊಂದು ವಿಚಾರ ಸರಣಿಯನ್ನು ಮುಂದಿಟ್ಟರು, “ಕೇವಲ ಒಂದೇ ಜನ್ಮದಲ್ಲಿ ನಾಯಕನೊಬ್ಬ ತಯಾರಾಗಲಾರ. ಅವನು ಅದಕ್ಕಾಗಿಯೇ ಜನ್ಮವೆತ್ತಿರಬೇಕಾಗುತ್ತದೆ. ನಾಯಕನಾಗುವುದರಲ್ಲಿರುವ ದೊಡ್ಡ ಕಷ್ಟವೆಂದರೆ, ಯೋಜನೆಗಳನ್ನು ಸಿದ್ಧಪಡಿಸುವುದರಲ್ಲೂ ಅಲ್ಲ, ಅಥವಾ ಗುಂಪುಗೂಡಿಸಿ ಸಂಘಟಿಸುವುದರಲ್ಲೂ ಅಲ್ಲ. ನಾಯಕನ ಯೋಗ್ಯತೆ ಗೊತ್ತಾಗು ವುದು ಎಲ್ಲೆಂದರೆ, ವಿಭಿನ್ನ ಸ್ವಭಾವಗಳ ಜನರನ್ನು ಅವರಲ್ಲಿರುವ ಸಮಾನ ಗುಣಗಳ ಆಧಾರದ ಮೇಲೆ ಒಂದುಗೂಡಿಸುವ ಕಾರ್ಯದಲ್ಲಿ. ಇದನ್ನು ಯಾರೆಂದರವರು ಪ್ರಯತ್ನಪೂರ್ವಕವಾಗಿ ಮಾಡಲು ಸಾಧ್ಯವಿಲ್ಲ. ಅದು ತಾನಾಗಿಯೇ, ಒಳಗಿನಿಂದಲೇ ಬರಬೇಕಾಗುತ್ತದೆ.” ಬಳಿಕ ಅವರು ತಮ್ಮ ಪರಿವ್ರಾಜಕ ದಿನಗಳ ಕೆಲವು ಅದ್ಭುತ ಘಟನಾವಳಿಗಳನ್ನು ಹೇಳಲಾರಂಭಿಸಿದರು. ಆದರೆ ಅದು ಹಠಾತ್ತನೆ ನಿಲ್ಲಬೇಕಾಯಿತು. ಏಕೆಂದರೆ ಕೆಲವು ಹಳ್ಳಿಗರು ಕೈಗೆ ತೀವ್ರ ಗಾಯವಾಗಿದ್ದ ಮಗುವೊಂದನ್ನು ಅಲ್ಲಿಗೆ ಕರೆತಂದರು. ರಕ್ತ ಹರಿಯುತ್ತಿರುವುದನ್ನು ಕಂಡ ಸ್ವಾಮೀಜಿ ಸ್ವತಃ ತಾವೇ ಗಾಯವನ್ನು ತೊಳೆದು ಬಟ್ಟೆ ಸುಟ್ಟ ಬೂದಿಯನ್ನು ಲೇಪಿಸಿ ರಕ್ತಸ್ರಾವವನ್ನು ನಿಲ್ಲಿಸಿದರು.</p>
  <p>ಜುಲೈ 23ರಂದು ಸ್ವಾಮೀಜಿ ಮತ್ತು ಅವರ ಶಿಷ್ಯರು ಮಾರ್ತಾಂಡದ ಅವಶೇಷಗಳನ್ನು ನೋಡಲು ಹೋದರು. ಈ ವಿಷಯವಾಗಿ ನಿವೇದಿತೆ ಬರೆಯುತ್ತಾಳೆ, “ಅದೊಂದು ಅದ್ಭುತವಾದ ಪುರಾತನ ದೇವಾಲಯವಾಗಿತ್ತು. ವಿಭಿನ್ನ ಕಾಲಗಳ ವಿಭಿನ್ನ ಶೈಲಿಗಳ ಆ ಸಂಗಮ ಬಹಳ ಕುತೂಹಲಕಾರಿಯಾಗಿ ಕಂಡುಬರುತ್ತಿತ್ತು.”</p>
  <p>ಸ್ವಾಮೀಜಿ ಮತ್ತು ಅವರ ಶಿಷ್ಯೆಯರು ಜುಲೈ 25ರಂದು ಅಚಾಬಾಲ್ ಎಂಬಲ್ಲಿಗೆ ಪ್ರಯಾಣ ಬೆಳೆಸಿದರು. ದಾರಿಯುದ್ದಕ್ಕೂ ಪ್ರಕೃತಿದೇವಿ ತನ್ನ ಅಲೌಕಿಕ ಸೌಂದರ್ಯದಿಂದ ವಿರಾಜಿಸುತಿ ್ತದ್ದಳು. ಆ ದೃಶ್ಯವನ್ನು ಕಂಡು ಅವರಿಗೆಲ್ಲ ಮೇರೆಯಿಲ್ಲದ ಆನಂದ. ಅವರು ಅಚಾಬಾಲ್ನಲ್ಲಿನ ಉದ್ಯಾನಗಳಲ್ಲಿ ನಡೆದಾಡಿ, ಪುಷ್ಕರಿಣಿಯೊಂದರಲ್ಲಿ ಸ್ನಾನ ಮಾಡಿದರು. ಬಳಿಕ ಅಲ್ಲೇ ವನ ಭೋಜನ ಮಾಡಿ ಸಂಜೆಯ ಹೊತ್ತಿಗೆ ಅನಂತನಾಗಕ್ಕೆ ಹಿಂದಿರುಗಿದರು.</p>
  <h1>18</h1>
  <h1>ಅಮರನಾಥದಲ್ಲಿ ಶಿವಾನುಭವ</h1>
  <p class="noindent">ಅಚಾಬಾಲ್ನಲ್ಲಿ ಎರಡು-ಮೂರು ಸಾವಿರ ಅಮರನಾಥ ಯಾತ್ರಿಕರನ್ನು ಕಂಡಾಗ ಸ್ವಾಮೀಜಿ ಯವರಿಗೆ ತಾವೂ ಈ ಯಾತ್ರಿಕರ ತಂಡವನ್ನು ಸೇರಿಕೊಳ್ಳಬೇಕು, ಅಮರನಾಥನ ದರ್ಶನ ಮಾಡಬೇಕು ಎಂಬ ಸ್ಫೂರ್ತಿ ಮತ್ತೊಮ್ಮೆ ಉಕ್ಕಿ ಬಂದಿತು. ಆದ್ದರಿಂದ ಅವರು ತಮ್ಮ ಮನೋಭಿಲಾಷೆಯನ್ನು ಶಿಷ್ಯರ ಮುಂದಿಡುತ್ತ ಹೇಳಿದರು, “ನಾನೂ ಆ ಯಾತ್ರಿಕರ ತಂಡವನ್ನು ಸೇರಿಕೊಳ್ಳುತ್ತೇನೆ. ನನ್ನ ಜೊತೆಗೆ ನಿವೇದಿತಾ ಒಬ್ಬಳು ಬರಲಿ. ಅವಳು ಮುಂದೆ ಭಾರತದ ಸೇವೆಯಲ್ಲಿ ನಿರತಳಾಗುವವಳಾದ್ದರಿಂದ ಅವಳಿಗೆ ಈ ಪುಣ್ಯಕ್ಷೇತ್ರಗಳ ನೇರ ಪರಿಚಯವಿರುವುದು ಆವಶ್ಯಕ. ನೀವೆಲ್ಲ ಪಹಲ್ಗಾಂವ್ನವರೆಗೆ ನಮ್ಮೊಂದಿಗೆ ಬಂದು, ನಾನು ಹಿಂದಿರುಗಿ ಬರುವ ವರೆಗೆ ಅಲ್ಲಿ ನಮಗಾಗಿ ಕಾಯುತ್ತಿರಿ.” ಸ್ವಾಮೀಜಿಯವರ ಇಚ್ಛೆಯ ಮೇರೆಗೆ ಅದೇ ಸಂಜೆಯೇ ಎಲ್ಲರೂ ದೋಣಿಗಳಿಗೆ ಹಿಂದಿರುಗಿ ಪ್ರಯಾಣಕ್ಕೆ ಸಿದ್ಧರಾದರು. ಮರುದಿನ ಮಧ್ಯಾಹ್ನದ ವೇಳೆಗೆ ಮಾರ್ತಾಂಡದ ಕಡೆಗೆ ಪ್ರಯಾಣ ಸಾಗಿತು. ಅದು ಅಮರನಾಥದ ದಾರಿಯಲ್ಲಿ ಅವರ ಮೊದಲ ತಂಗುದಾಣ.</p>
  <p>ಸ್ವಾಮೀಜಿ ಆಗ ತಾವು ಕೈಗೊಂಡಿರುವ ಯಾತ್ರೆಯ ಬಗ್ಗೆ ಒಂದು ವಿಶೇಷ ಉತ್ಸಾಹ ತಾಳಿದ್ದರು ; ಒಪ್ಪೊತ್ತು ಮಾತ್ರ ಊಟ ಮಾಡುತ್ತಿದ್ದರು. ಸಾಧು ಸಂನ್ಯಾಸಿಗಳಲ್ಲದೆ ಇತರ ಯಾರೊಡನೆಯೂ ಮಾತನಾಡುವ ಇಚ್ಛೆಯಿರಲಿಲ್ಲ. ತುಂಬ ಅಂತರ್ಮುಖಿಗಳಾಗಿದ್ದರು. ಅವ ರಲ್ಲಿ ಶಿವಭಾವವೇ ತುಂಬಿತ್ತು. ಜುಲೈ 27ರ ರಾತ್ರಿ ಎಲ್ಲರೂ ಮಾರ್ತಾಂಡಕ್ಕೆ ತಲುಪಿದರು. ಅಲ್ಲೊಂದು ಜನಜಾತ್ರೆಯೇ ಸೇರಿಬಿಟ್ಟಿತ್ತು. ಆದರೆ ಎಲ್ಲರೂ ಯಾತ್ರಿಕರೇ ಆದುದರಿಂದ ಅಲ್ಲಿ ಭಕ್ತಿ-ಶ್ರದ್ಧೆಯಿಂದ ಕೂಡಿದ ಧಾರ್ಮಿಕ ವಾತಾವರಣ ತಾನೇತಾನಾಗಿತ್ತು. ಒಮ್ಮೆ ಸ್ವಾಮೀಜಿ ಯವರ ಡೇರೆಯ ಬಳಿಗೆ ಸಾರಾ ಬುಲ್ ಮತ್ತು ಸೋದರಿ ನಿವೇದಿತಾ ಬಂದಾಗ ಅಲ್ಲಿ ಸಾಧುಗಳ ದೊಡ್ಡದೊಂದು ಗುಂಪು ಸ್ವಾಮೀಜಿಯವರನ್ನು ಆವರಿಸಿಕೊಂಡು ಬಗೆಬಗೆಯ ಪ್ರಶ್ನೆಗಳನ್ನು ಕೇಳುತ್ತಿದ್ದುದು ಕಂಡುಬಂತು.</p>
  <p>ಸ್ವಾಮೀಜಿ ಮಾರ್ತಾಂಡದಿಂದ ಹೊರಟು ಮರುದಿನ ಪಹಲ್ಗಾಂವ್ ತಲುಪಿದರು. ಇಲ್ಲಿ ಅವರು ನದಿಯ ಪಕ್ಕದಲ್ಲೇ ಡೇರೆ ಹಾಕಿಕೊಂಡರು. ಸಮೀಪದಲ್ಲೇ ಲಿಡ್ಡರ್ ಎಂಬ ಜಲಪಾತ ಭೋರ್ಗರೆಯುತ್ತಿತ್ತು. ಸ್ವಾಮೀಜಿ ಆ ಕುರುಬರ ಹಳ್ಳಿಯಲ್ಲಿ ಮರುದಿನ ಪೂರ್ತಿ ಇದ್ದು ಏಕಾದಶಿ ವ್ರತವನ್ನು ಆಚರಿಸಿದರು.</p>
  <p>ಪ್ರತಿವರ್ಷ ಸಾವಿರಾರು ಯಾತ್ರಿಕರು ಕೈಗೊಳ್ಳುವ ಅಮರನಾಥ ತೀರ್ಥಯಾತ್ರೆಗೆ ಅದರದೇ ಆದ ಒಂದು ರೋಮಾಂಚಕಾರಕ ವೈಶಿಷ್ಟ್ಯವಿದೆ. ಅಮರನಾಥ ಗುಹೆಯಿರುವುದು ರುದ್ರ- ಪ್ರಶಾಂತ ಸೌಂದರ್ಯದ ಮಡಿಲಲ್ಲಿ, ಹಿಮವತ್ಪರ್ವತದ ಒಡಲಲ್ಲಿ. ಇಲ್ಲಿನ ಪ್ರಕೃತಿ ಸೌಂದರ್ಯ ಪ್ರಪಂಚದಲ್ಲೇ ಅಪೂರ್ವವಾದದ್ದು. ಈ ಯಾತ್ರೆಯ ದಾರಿಯಲ್ಲಿ ಪ್ರತಿಯೊಂದು ತಂಗುದಾಣ ದಲ್ಲಿಯೂ ಕಣ್ಮುಚ್ಚಿ ತರೆಯುವುದರೊಳಗಾಗಿ ಅತ್ಯಂತ ಶಿಸ್ತುಬದ್ಧವಾಗಿ ಉದಯಿಸುವ, ನಾನಾ ಆಕಾರ-ಗಾತ್ರ-ವರ್ಣಗಳಿಂದ ಕೂಡಿದ ಹಲವು ಬಗೆಯ ಡೇರೆಗಳ ಗುಂಪು ಹಾಗೂ ಅಗಲವಾದ ರಸ್ತೆಯಿಂದ ಕೂಡಿದ ಅಂಗಡಿಗಳ ಸಾಲು, ಮತ್ತು ಇವೆಲ್ಲವೂ ಮರುದಿನ ಮುಂಜಾನೆಯ ಮಸುಕಿನಲ್ಲಿಯೇ ಮಂಗಮಾಯವಾಗುವ ಪರಿ–ಇವು ಎಂಥವರನ್ನೂ ಆಶ್ಚರ್ಯಚಕಿತರನ್ನಾ ಗಿಸದಿರದು. ಉಷಃಕಾಲದಲ್ಲೇ ಯಾತ್ರಿಕರ ಸೈನ್ಯ ಎದ್ದು ಸಿದ್ಧವಾಗಿ ಮತ್ತೆ ಮುಂದಿನ ಗುರಿಯತ್ತ ವೇಗವಾಗಿ ಸಾಗುತ್ತದೆ. ಆ ತಂಗುದಾಣಗಳಲ್ಲಿ ಅಡಿಗೆಗಾಗಿ ಹೊತ್ತಿಸಿದ ಲೆಕ್ಕವಿಲ್ಲದಷ್ಟು ಒಲೆಗಳು; ಮೈಗೆಲ್ಲ ಬೂದಿ ಬಳಿದುಕೊಂಡ ಸಾಧುಗಳು ತಮ್ಮ ದೊಡ್ಡದೊಡ್ಡ ಕಾವಿಛತ್ರಿಗಳ ಕೆಳಗೆ ಕುಳಿತು ಧುನಿಯ ಮುಂದೆ ಧ್ಯಾನ ಮಾಡುತ್ತಲೂ ಆಧ್ಯಾತ್ಮಿಕ ವಿಷಯವಾಗಿ ಸಂಭಾಷಣೆ ನಡೆಸುತ್ತಲೂ ಇರುವ ದೃಶ್ಯ ; ಅನೇಕ ಸಂಪ್ರದಾಯಗಳಿಗೆ ಸೇರಿದ ಸಂನ್ಯಾಸಿಗಳು, ಮತ್ತು ಅವರವರ ಸಂಪ್ರದಾಯಕ್ಕೆ ಅನುರೂಪವಾದ ವೇಷಭೂಷಣಗಳು ; ರಾಷ್ಟ್ರದ ಎಲ್ಲ ಭಾಗಗಳಿಂದ ಬಂದಿ ರುವ, ಭಕ್ತಿ-ಪ್ರೇಮ-ಕಾತರತೆಗಳನ್ನು ಹೊಮ್ಮಿಸುವ, ಸ್ತ್ರೀಪುರುಷರ ಮುಖಗಳು ಹಾಗೂ ಅವರ ವಿಧವಿಧವಾದ ಉಡಿಗೆ ತೊಡಿಗೆಗಳು ; ರಾತ್ರಿಯಲ್ಲಿ ಮಿನುಗುವ ದೀಪ-ಕೈದೀವಿಗೆಗಳು ; ಶಂಖಜಾಗಟೆಗಳ ನಿನಾದ, ಭಜನೆ ಮಂತ್ರಘೋಷಗಳ ಸ್ವರಸಂಗಮ–ಅದೊಂದು ಬೇರೆಯೇ ಲೋಕ ; ಬೇರೆಯೇ ಅನುಭವ.</p>
  <p>ಯುಗಯುಗಗಳಿಂದ ಬಂದ ಹಾಗೂ ಕೋಟ್ಯಂತರ ಜನರ ಮನ್ನಣೆ ಪಡೆದ ಹಿಂದೂ ಸಂಪ್ರದಾಯಗಳನ್ನೆಲ್ಲ ಸ್ವಾಮೀಜಿಯವರು ಕಟ್ಟುನಿಟ್ಟಾಗಿ ಪಾಲಿಸುತ್ತಿದ್ದರು. ಯಾವುದೇ ತೀರ್ಥ ಯಾತ್ರೆಗೆ ತೊಡಗಿದಾಗಲೂ ಅವರು ಒಬ್ಬ ಸರಳ ಸಂಪ್ರದಾಯಸ್ಥ ಸ್ತ್ರೀಯಂತೆ ತುಂಬ ಭಕ್ತಿ- ಶ್ರದ್ಧೆಗಳಿಂದ ಎಲ್ಲ ಕಾರ್ಯಗಳನ್ನು ನಡೆಸುತ್ತಿದ್ದರು. ಅವರು ಎಲ್ಲ ತೀರ್ಥಗಳಲ್ಲೂ ಮಿಂದು ಅಲ್ಲಿನ ದೇವದೇವಿಯರಿಗೆ ಹಣ್ಣುಕಾಯಿ ಮಾಡಿಸಿ ಬಳಿಕ ಏನಾದರೂ ಸ್ವಲ್ಪ ಉಪಾಹಾರ ಮಾಡುತ್ತಿದ್ದರು. ಜಪತಪಗಳನ್ನು ಮುಗಿಸಿ ಪ್ರದಕ್ಷಿಣೆಗಳನ್ನು ಹಾಕಿ ದೀರ್ಘದಂಡ ಪ್ರಣಾಮ ಗಳನ್ನು ಸಲ್ಲಿಸುತ್ತಿದ್ದರು. ಈ ರೀತಿಯ ವಿಧಿವಿಧಾನಗಳನ್ನು ಅನುಸರಿಸುವಾಗ ಸ್ವಾಮೀಜಿ ಎಲ್ಲರೊಳಗೊಂದಾಗಿಬಿಡುತ್ತಿದ್ದರು. ಅಂತೆಯೇ ಈಗಲೂ ಕೂಡ ಅಮರನಾಥ ಯಾತ್ರೆಯ ಸಂದರ್ಭದಲ್ಲಿ ಅವರು ಪೂಜಾದಿಗಳನ್ನೆಲ್ಲ ಭಕ್ತಿ ಉತ್ಸಾಹಗಳಿಂದ ನಡೆಸಿಕೊಂಡು ಬಂದರು. ಮಡಿಯಲ್ಲಿ ತಯಾರಿಸಿದ ಅಡಿಗೆಯನ್ನು ಒಪ್ಪೊತ್ತು ಮಾತ್ರ ಉಣ್ಣುತ್ತ, ಸಾಧ್ಯವಾದಷ್ಟೂ ಏಕಾಂತದಲ್ಲಿರುತ್ತ ಬಹಳಷ್ಟು ಸಮಯವನ್ನು ಜಪಧ್ಯಾನಗಳಲ್ಲಿ ಕಳೆಯುತ್ತ ಯಾತ್ರೆಯನ್ನು ಮುಂದುವರಿಸಿದರು.</p>
  <p>ಅಲ್ಲಿ ಪ್ರಯಾಣ ಮಾಡುತ್ತಿದ್ದ ನೂರಾರು ಸಾಧು ಸಂನ್ಯಾಸಿಗಳ ಮೇಲೆ ಉಂಟಾದ ಸ್ವಾಮೀಜಿ ಯವರ ವ್ಯಕ್ತಿತ್ವದ ಪ್ರಭಾವ ಅಗಾಧ. ಆದರೆ ಮೊದಮೊದಲು ತಮ್ಮೊಡನಿದ್ದ ಪಾಶ್ಚಾತ್ಯ ಶಿಷ್ಯೆಯ ಕಾರಣದಿಂದಾಗಿ ಅವರು ಸಂಪ್ರದಾಯಸ್ಥ ಸಾಧುಗಳಿಂದ ತೀವ್ರ ವಿರೋಧವನ್ನೇ ಎದುರಿಸ ಬೇಕಾಯಿತು. ಅವರು ತಮ್ಮ ಡೇರೆಯನ್ನು ಇತರ ಯಾತ್ರಿಕರ ಡೇರೆಗಳ ಬಳಿಯಲ್ಲಿಯೇ ಹೂಡಿದಾಗ ಅದನ್ನು ದೂರದಲ್ಲಿ ಹಾಕಿಕೊಳ್ಳುವಂತೆ ಈ ಸಾಧುಗಳು ಹೇಳಿದರು. ಆದರೆ ಸ್ವಾಮೀಜಿ ಅದಕ್ಕೆ ಕಿವಿಗೊಡಲಿಲ್ಲ. ಕಡೆಗೆ ಒಬ್ಬ ನಾಗಾ ಸಾಧು ಬಂದು ದೈನ್ಯದಿಂದ, “ಸ್ವಾಮೀಜಿ, ನೀವು ಮಹಾಶಕ್ತಿಶಾಲಿಗಳು ; ಆದರೆ ದಯವಿಟ್ಟು ಆ ಶಕ್ತಿಯನ್ನು ವ್ಯಕ್ತಗೊಳಿಸಲು ಹೋಗ ಬಾರದು” ಎಂದು ಬೇಡಿಕೊಂಡಾಗ ಸ್ವಾಮೀಜಿ ಒಪ್ಪಿಕೊಂಡರು. ಮರುದಿನವೇ ಅವರು ತಮ್ಮ ಡೇರೆಯನ್ನು ಎಲ್ಲ ಡೇರೆಗಳಿಗಿಂತ ಮುಂದೆ–ಸುಂದರ ಪರ್ವತಶ್ರೇಣಿಯ ತಪ್ಪಲಿನ ಹೊಳೆಯ ದಡದಲ್ಲಿ ಹೂಡಿದರು. ಅಂದು ಮಧ್ಯಾಹ್ನ ಅವರು, ನಿವೇದಿತೆಯು ಎಲ್ಲರಿಂದಲೂ ಆಶೀರ್ವಾದ ಪಡೆಯಲೆಂದು, ಅರ್ಥಾತ್ ಎಲ್ಲ ಸಾಧುಗಳಿಗೂ ಭಿಕ್ಷೆಹಾಕಲೆಂದು, ಅವಳನ್ನು ಎಲ್ಲ ಡೇರೆಗಳಿಗೂ ಕರೆದೊಯ್ದರು.</p>
  <p>ಅಲ್ಲಿಂದ ಮುಂದೆ ಪ್ರತಿಯೊಂದು ತಂಗುದಾಣದಲ್ಲಿಯೂ ಸ್ವಾಮೀಜಿಯವರ ಡೇರೆಯು ಜ್ಞಾನಪಿಪಾಸುಗಳಾಗಿ ಬಂದ ಸಾಧುಗಳಿಂದ ತುಂಬಿರುತ್ತಿತ್ತು. ಆದರೆ ಅವರಲ್ಲಿ ಅನೇಕರು ಧಾರ್ಮಿಕ ವಿಷಯಗಳ ಬಗೆಗಿನ ಸ್ವಾಮೀಜಿಯವರ ವಿಶಾಲ ಮನೋಭಾವವನ್ನು, ಇಸ್ಲಾಂ ಧರ್ಮದ ಬಗ್ಗೆ ಅವರಿಗಿದ್ದ ಆದರ ಸಹಾನುಭೂತಿಗಳನ್ನು ಅರ್ಥಮಾಡಿಕೊಳ್ಳಲಾರದೆ ಹೋದರು. ಈ ತೀರ್ಥಯಾತ್ರಿಕರ ತಂಡದಲ್ಲಿದ್ದ ಸರ್ಕಾರದ ಪ್ರತಿನಿಧಿಯಾದ ಒಬ್ಬ ಮುಸಲ್ಮಾನ ತಹಸೀ ಲ್ದಾರ ಮತ್ತು ಅವನ ಕೈಕೆಳಗಿನ ಅಧಿಕಾರಿಗಳು ಸ್ವಾಮೀಜಿಯವರಿಂದ ಎಷ್ಟೊಂದು ಆಕರ್ಷಿತ ರಾದರೆಂದರೆ ಅವರು ಪ್ರತಿದಿನವೂ ಸ್ವಾಮೀಜಿಯವರ ಮಾತುಗಳನ್ನು ಕೇಳಲು ಬರುತ್ತಿದ್ದರು. ಅಲ್ಲದೆ ಕಡೆಯಲ್ಲಿ ಅವರು ಸ್ವಾಮೀಜಿಯವರಿಂದ ಮಂತ್ರದೀಕ್ಷೆಯನ್ನು ಯಾಚಿಸಿ ಪಡೆದರು. ಸೋದರಿ ನಿವೇದಿತಾ ತನ್ನ ಸರಳ ವಿನಮ್ರ ವರ್ತನೆಯಿಂದ ಎಲ್ಲರ ವಿಶ್ವಾಸ ಆದರಗಳಿಗೆ ಪಾತ್ರಳಾದಳು.</p>
  <p>ಜುಲೈ 30ರಂದು ಮುಂಜಾನೆಯ ಉಪಾಹಾರದ ನಂತರ ಸ್ವಾಮೀಜಿಯವರು ನಿವೇದಿತೆ ಯೊಂದಿಗೆ ಚಂದನ್ವಾರ್ ಎಂಬಲ್ಲಿಗೆ ಹೊರಟರು. ಅಲ್ಲಿ ಅವರು ಒಂದು ಕಣಿವೆಯ ಬದಿಯಲ್ಲೇ ಬೀಡುಬಿಟ್ಟರು. ಮಧ್ಯಾಹ್ನವೆಲ್ಲ ಮಳೆ ಸುರಿಯಿತು. ಮರುದಿನ ಪ್ರಯಾಣ ಮುಂದು ವರಿಸಿದಾಗ ಮಂಜಿನ ಸೇತುವೆಯೊಂದನ್ನು ದಾಟಬೇಕಾಯಿತು. ನಿವೇದಿತೆಗೆ ಅದೊಂದು ಹೊಸ ಅನುಭವ. ಮುಂದೆ ಅವರು ಕಡಿದಾದ ಗುಡ್ಡವನ್ನು ದಾಟಿ ಪಿಶು ಘಾಟ್ನತ್ತ ಸಾಗಿದರು. ಮೇಲಿನಿಂದ, ಸುತ್ತಲ ನೆಲ ಹೂಗಳಿಂದ ಆವೃತವಾಗಿ ಸುಂದರವಾಗಿ ಕಾಣುತ್ತಿತ್ತು. ಈ ದಾರಿ ‘ಶೇಷನಾಗ’ದ ಸರೋವರದ ಮೂಲಕ ಹಾದುಹೋಗಿದೆ. ಅಂತೂ ಜುಲೈ 31ರಂದು ಹನ್ನೆರ ಡೂವರೆ ಸಾವಿರ ಅಡಿ ಎತ್ತರದಲ್ಲಿರುವ ‘ವಾವ್ ಜಸ್’ ಎಂಬಲ್ಲಿ ಬೀಡುಬಿಟ್ಟರು. ಸ್ವಾಮೀಜಿ, ನಿವೇದಿತಾ ಹಾಗೂ ತಹಸೀಲ್ದಾರರ ಡೇರೆಗಳನ್ನು ಹತ್ತಿರ ಹತ್ತಿರದಲ್ಲೆ ಹಾಕಲಾಯಿತು. ಚಳಿಯನ್ನು ನಿವಾರಿಸಲೋಸ್ಕರ ಒಂದು ದೊಡ್ಡ ಉರಿಯನ್ನು ಹಾಕಲಾಯಿತು. ಆದರೆ ಅದು ಚೆನ್ನಾಗಿ ಉರಿಯಲಿಲ್ಲ. ಬೆಂಕಿಯೇ ತಣ್ಣಗಾಗುವಷ್ಟು ಚಳಿ !</p>
  <p>ಮರುದಿನ ಯಾತ್ರಿಕರು ಹದಿನಾಲ್ಕು ಸಾವಿರ ಅಡಿ ಎತ್ತರದ ‘ಮಹಾಗುನು’ ಶಿಖರವನ್ನು ದಾಟಿ ‘ಪಂಚತರಣಿ’ಯನ್ನು ತಲುಪಿದರು. ಅಲ್ಲಿನ ಶೀತದ ಒಣ ಹವೆ ಅತ್ಯಂತ ಪ್ರಯಾಸಕಾರಿ ಯಾಗಿತ್ತು. ಅವರ ತಂಗುದಾಣದ ಬಳಿಯೇ ಒಂದು ಬತ್ತಿ ಹೋದ ನದಿ ಇತ್ತು. ಅದರಲ್ಲಿ ಐದು ಸಣ್ಣ ಸಣ್ಣ ನೀರಿನ ಝರಿಗಳಿದ್ದು, ಯಾತ್ರಿಕರು ಒಂದಾದ ಮೇಲೊಂದರಂತೆ ಎಲ್ಲದರಲ್ಲೂ ಒದ್ದೆ ಬಟ್ಟೆ ಧರಿಸಿ ಸ್ನಾನ ಮಾಡಬೇಕಾಗಿತ್ತು. ಎಲ್ಲ ವಿಧಿಗಳನ್ನೂ ಬಿಡದೆ ಪಾಲಿಸುತ್ತಿದ್ದ ಸ್ವಾಮೀಜಿ ಇಲ್ಲಿಯೂ ನಿಯಮವನ್ನು ಅಕ್ಷರಶಃ ಪಾಲಿಸಿದರು. ಆದರೆ ತಮ್ಮ ಆಧ್ಯಾತ್ಮಿಕ ಪುತ್ರಿಗೆ ಅದರಿಂದ ವಿನಾಯತಿ ಕೊಟ್ಟರು.</p>
  <p>ಆಗಸ್ಟ್ 3ರಂದು ಅಮರನಾಥ ಯಾತ್ರೆಯ ಕೊನೆಯ ಹಾಗೂ ಅತ್ಯಂತ ರೋಮಾಂಚಕರ ವಾದ ಹಂತ. ಮೊದಲು ಕಡಿದಾದ ಶಿಖರದ ಆರೋಹಣ, ನಂತರ ಅವರೋಹಣ. ಒಂದು ಹೆಜ್ಜೆ ತಪ್ಪಿದರೂ ‘ಕೈಲಾಸಯಾತ್ರೆ’! ಮುಂದೆ ಯಾತ್ರಿಕರೆಲ್ಲ ಒಂದು ದೊಡ್ಡ ಹಿಮಬಂಡೆಯ ಮೂಲಕ ಹಾದುಹೋದರು. ಅಮರನಾಥ ಗುಹೆಯನ್ನು ಪ್ರವೇಶಿಸುವ ಮುನ್ನ ಎಲ್ಲರೂ ತಿಳಿನೀರಿನ ಝರಿಯಲ್ಲಿ ಸ್ನಾನ ಮಾಡಿದರು. ನಂತರ ಕಡಿದಾದ ಗುಡ್ಡವನ್ನೇರಿದರೆ ಗುಹೆಯ ದರ್ಶನ ! ಎಲ್ಲರೂ ಆನಂದೋತ್ಸಾಹದಿಂದ ಮುನ್ನುಗ್ಗಿದರು. ಸ್ವಾಮೀಜಿ ಮಾತ್ರ ಯಾಕೋ ಸ್ವಲ್ಪ ಹಿಂದೆಬಿದ್ದರು. ಬಹುಶಃ ತಮ್ಮ ಆಲೋಚನೆಗಳೊಂದಿಗೆ ಏಕಾಂತದಿಂದಿರುವ ಉದ್ದೇಶ ದಿಂದಲೋ ಏನೋ. ತಮಗಾಗಿ ಕಾಯುತ್ತಿದ್ದ ಶಿಷ್ಯೆಯನ್ನು ಮುಂದೆ ಕಳುಹಿಸಿ ತಾವು ಝರಿಯಲ್ಲಿ ಸ್ನಾನ ಮುಗಿಸಿ ನಿಧಾನವಾಗಿ ಬಂದರು. ಗುಹೆಯನ್ನು ಪ್ರವೇಶಿಸುತ್ತಿದ್ದಂತೆ ಅವರ ಇಡಿಯ ಶರೀರ ಉದ್ವೇಗದಿಂದ ಕಂಪಿಸತೊಡಗಿತು. “ಒಂದು ದೊಡ್ಡ ದೇವಸ್ಥಾನವೇ ಹಿಡಿಸಬಹುದಾದಂತಹ ಮಹತ್ತರವಾದ ಗುಹೆಯಲ್ಲಿ ಸ್ಫಟಿಕವರ್ಣದ ಶಿವಲಿಂಗವು ಕಾಲವರ್ಣದ ನೆರಳೆಂಬ ಪೀಠದ ಮೇಲೆ ಕುಳಿತಿರುವಂತೆ ಭಾಸವಾಯಿತು” ಎನ್ನುತ್ತಾಳೆ ಸೋದರಿ ನಿವೇದಿತಾ. ಕೇವಲ ಕೌಪೀನಧಾರಿ ಯಾದ ಸ್ವಾಮೀಜಿಯವರು ಗುಹೆಯನ್ನು ಪ್ರವೇಶಿಸಿದರು. ಅವರ ಮುಖಮಂಡಲ ಭಕ್ತಿಭಾವ ದಿಂದ ಪ್ರಜ್ವಲಿಸುತ್ತಿತ್ತು. ಒಳಗೆ ಪ್ರವೇಶಿಸಿದೊಡನೆಯೇ ದೀರ್ಘದಂಡ ಪ್ರಣಾಮ ಮಾಡಿದರು. ನೂರಾರು ಕಂಠಗಳಿಂದ ಹೊಮ್ಮಿದ ಜೈಕಾರದಿಂದ ಅಮರನಾಥ ಗುಹೆ ಮಾರ್ದನಿಗೊಳ್ಳು ತ್ತಿದ್ದಂತೆಯೇ, ಸ್ಫಟಿಕವರ್ಣದ ಶಿವಲಿಂಗದಿಂದ ಹೊಮ್ಮುತ್ತಿದ್ದ ಪರಮ ಪಾವಿತ್ರ್ಯದ ದಿವ್ಯ ಅಲೆಗಳಲ್ಲಿ ಅವರು ಮೈಮರೆತರು ; ಉದ್ವೇಗಭರದಲ್ಲಿ ಬಾಹ್ಯಪ್ರಜ್ಞೆಯನ್ನೇ ಕಳೆದುಕೊಂಡರು. ಆ ಸ್ಥಿತಿಯಲ್ಲಿ ಅವರಿಗೊಂದು ಪರಮಾದ್ಭುತ ಅಲೌಕಿಕ ಅನುಭವವಾಯಿತು. ಆದರೆ ಅವರು ಆ ವಿಷಯವಾಗಿ ಯಾರಿಗೂ ಏನೂ ಹೇಳಲಿಲ್ಲ. ತುಂಬ ಒತ್ತಾಯಿಸಿ ಕೇಳಿದಾಗ, “ನನಗೆ ಅಮರತ್ವದ ದೇವತೆಯಾದ ಅಮರನಾಥನ ಸಾಕ್ಷಾತ್ ದರ್ಶನವಾಯಿತು. ಅವನು ನನಗೆ ಇಚ್ಛಾಮರಣದ ವರದಾನ ಮಾಡಿದ” ಎಂದಷ್ಟೇ ಹೇಳಿದರು.</p>
  <p>ಆದರೆ ಈ ಅಮರನಾಥ ಯಾತ್ರೆಯಿಂದ ಸ್ವಾಮೀಜಿಯವರ ಆರೋಗ್ಯವಂತೂ ಶಾಶ್ವತವಾಗಿ ಘಾಸಿಗೊಂಡಿತು. ಅದಕ್ಕೆ ಕಾರಣ ಅವರಿಗಾದ ಅಲೌಕಿಕ ಅನುಭವದ ಪರಿಣಾಮವೋ ಅಥವಾ ಅತಿ ಶೈತ್ಯದಲ್ಲಿ, ಪ್ರಾಣವಾಯು ಅತಿ ವಿರಳವಾಗಿರುವಲ್ಲಿ ದೇಹವನ್ನು ಬಹಳವಾಗಿ ದಂಡಿಸಿದ್ದರ ಪರಿಣಾಮವೋ, ಅಥವಾ ಈ ಎರಡರ ಒಟ್ಟು ಪರಿಣಾಮವೋ ಹೇಳಲಾಗದು. ಮುಂದೆ ಒಬ್ಬ ವೈದ್ಯರು ಸ್ವಾಮೀಜಿಯವರ ಅಮರನಾಥದ ಅನುಭವದ ಬಗ್ಗೆ ತಿಳಿಸಿದಾಗ ಹೇಳಿದರು, “ಸ್ವಾಮೀಜಿ, ಆ ಸ್ಥಿತಿ ಸಾವಿಗೆ ಅತಿ ಸಮೀಪವಾದದ್ದು ! ನಿಮ್ಮ ಹೃದಯದ ಬಡಿತ ನಿಂತೇ ಹೋಗ ಬೇಕಾಗಿತ್ತು ; ಬದಲಾಗಿ ಅದು ಶಾಶ್ವತವಾಗಿ ಹಿಗ್ಗಿಹೋಗಿದೆ” ಎಂದು.</p>
  <p>ಹಿಂದೆ ಯಾವ ತೀರ್ಥಕ್ಷೇತ್ರವನ್ನು ಸಂದರ್ಶಿಸಿದಾಗಲೂ ಸ್ವಾಮೀಜಿಯವರಿಗೆ ಇಂತಹ ಉತ್ಕಟ ಅನುಭವವಾಗಿರಲಿಲ್ಲ. ಆಮೇಲೆ ಅವರು ನಿವೇದಿತೆಯ ಬಳಿ ತಮ್ಮ ಆ ಅನುಭವವನ್ನು ಹೇಳಿಕೊಂಡರು, “ಆ ಮೂರ್ತಿ ಸಾಕ್ಷಾತ್ ಭಗವಂತನೇ ಆಗಿತ್ತು. ಅಲ್ಲಿ ಕೇವಲ ಶಿವಪೂಜೆಯ ವಾತಾವರಣವೇ ತುಂಬಿಹೋಗಿತ್ತು. ಅಷ್ಟೊಂದು ಸುಂದರವಾದದ್ದನ್ನು, ಅಷ್ಟೊಂದು ಚೈತನ್ಯ ದಾಯಕವಾದದ್ದನ್ನು ನಾನು ಬೇರೆಲ್ಲೂ ಕಂಡಿಲ್ಲ.” ಮುಂದೊಮ್ಮೆ ಅವರು ತಮ್ಮ ಗುರುಭಾಯಿ ಗಳೊಂದಿಗೆ ಆ ಬಗ್ಗೆ ಮಾತನಾಡುತ್ತ ಹೇಳಿದರು, “ಅಮರನಾಥ ಗುಹೆಯ ಅಸ್ತಿತ್ವ ಹೇಗೆ ಬೆಳಕಿಗೆ ಬಂದಿರಬಹುದು ಎಂಬುದನ್ನು ನಾನು ಊಹಿಸಬಲ್ಲೆ. ಯಾವುದೋ ಒಂದು ಬೇಸಿಗೆಯ ದಿನ ತಮ್ಮ ಕುರಿಗಳನ್ನು ಕಳೆದುಕೊಂಡ ಕುರುಬರ ತಂಡವೊಂದು ಅದನ್ನು ಹುಡುಕಿಕೊಂಡು ಅಲೆಯುತ್ತ ಅಲ್ಲಿಗೆ ಬಂದಿರಬೇಕು ; ಅನಿರೀಕ್ಷಿತವಾಗಿ ತಮ್ಮೆದುರು ನಿಂತಿದ್ದ ಈ ಮಹತ್ತರ ಗುಹೆ, ಅದರೊಳಗಿನ ಎಂದೂ ಕರಗದ ಬೃಹತ್ ಶುಭ್ರ ಧವಳ ಶಿವಲಿಂಗ, ಅದರ ಮೇಲೆ ತಾನಾಗಿಯೇ ನಿರಂತರವಾಗಿ ಅಭಿಷೇಕವಾಗುತ್ತಿರುವ ನೀರು–ಶತಮಾನಗಳಿಂದ ಮಾನವನ ಕಣ್ಣಿಗೇ ಬೀಳದಿರುವ ಈ ಅದ್ಭುತವನ್ನು ನೋಡಿ ಅವರು ಭಯಾಶ್ಚರ್ಯಚಕಿತರಾಗಿರಬೇಕು. ಕಾಲಾಂತರದಲ್ಲಿ ಈ ವಿಷಯ ಒಬ್ಬರಿಂದೊಬ್ಬರಿಗೆ ತಿಳಿದುಬಂದಿರಬೇಕು.” ಅದು ಹೇಗೇ ಇರಲಿ, ಸ್ವಾಮೀಜಿಯವರ ಮಟ್ಟಿಗೆ ಇದಂತೂ ನಿಜ; ಗುಹೆಯನ್ನು ಪ್ರವೇಶಿಸಿದೊಡನೆಯೇ ಅವರು ಮುಖಾಮುಖಿಯಾಗಿ ಭೇಟಿಯಾದದ್ದು ಸ್ವಯಂ ಪರಮೇಶ್ವರನನ್ನು !</p>
  <p>ಅಮರನಾಥದಲ್ಲಿ ಸ್ವಾಮೀಜಿಯವರಿಗಾದದ್ದು ಅದ್ಭುತ ಅನುಭವವಾದರೆ, ಅವರಲ್ಲಿ ನಿವೇದಿತಾ ಕಂಡದ್ದು ಪರಮಾದ್ಭುತವಾದದ್ದನ್ನು ! ಅವರ ತನುಮನಗಳೆಲ್ಲ ಶಿವಮಯವೇ ಆಗಿಬಿಟ್ಟಿದ್ದುವು. ಅನೇಕ ದಿನಗಳವರೆಗೆ ಅವರಿಗೆ ಅಮರನಾಥ ಕ್ಷೇತ್ರ, ಧ್ಯಾನಮಗ್ನ ವೈರಾಗ್ಯ ಮೂರ್ತಿ ಶಿವ, ಭೈರವಸ್ವರೂಪ ಶಿವ, ಇವುಗಳಲ್ಲದೆ ಬೇರೇನನ್ನು ಕುರಿತೂ ಮಾತನಾಡಲು ಸಾಧ್ಯವಾಗಲಿಲ್ಲ.</p>
  <p>ಅಮರನಾಥನಿಂದ ಬೀಳ್ಕೊಂಡ ಸ್ವಾಮೀಜಿ ನಿವೇದಿತೆಯೊಂದಿಗೆ ಪಹಲ್ ಗಾಂವ್ನತ್ತ ನಡೆದರು. ದಾರಿಯಲ್ಲೊಂದು ಪ್ರಸಿದ್ಧ ಸರೋವರ. ಅದರ ಹೆಸರು ಮೃತ್ಯುಸರೋವರ ! ಒಮ್ಮೆ ಆ ಸ್ಥಳದಲ್ಲಿ ಸುಮಾರು ನಲವತ್ತು ಜನ ಯಾತ್ರಿಕರು ತಾರಸ್ವರದಲ್ಲಿ ವೇದಮಂತ್ರವನ್ನು ಘೋಷಿಸುತ್ತಿದ್ದರಂತೆ. ಅದರ ಪರಿಣಾಮವಾಗಿ ಪರ್ವತದ ಹಿಮಗಡ್ಡೆ ಕರಗಿ ಮಹಾರಭಸದಿಂದ ಹರಿದುಬಂದು ಯಾತ್ರಿಕರನ್ನೆಲ್ಲ ಕೊಚ್ಚಿಕೊಂಡು ಹೋಗಿ ಸರೋವರದಲ್ಲಿ ಮುಳುಗಿಸಿ ಕೈಲಾಸ ವಾಸಿಗಳನ್ನಾಗಿಸಿತಂತೆ. ಆದ್ದರಿಂದಲೇ ಅದಕ್ಕೆ ಮೃತ್ಯುಸರೋವರವೆಂಬ ಹೆಸರು ಬಂತೆನ್ನುತ್ತಾರೆ. ಇಲ್ಲಿಂದ ಮುಂದೆ ಸ್ವಾಮೀಜಿ ಇನ್ನು ಕೆಲವು ಯಾತ್ರಿಕರೊಂದಿಗೆ ಹತ್ತಿರದ ದಾರಿಯೊಂದರ ಮೂಲಕ ನಡೆದರು. ಈ ದಾರಿ ತುಂಬ ಇಕ್ಕಟ್ಟಿನದು. ಜೊತೆಗೆ ತುಂಬ ಇಳಿಜಾರಿನಿಂದ ಕೂಡಿದುದು. ಈ ದಾರಿಯಾಗಿ ಸ್ವಾಮೀಜಿ ಹಾಗೂ ನಿವೇದಿತಾ ಎಚ್ಚರಿಕೆಯಿಂದ ಸಾಗಿ ಪಹಲ್ ಗಾಂವನ್ನು ಮುಟ್ಟಿದರು. ಅಲ್ಲಿ ಅವರು ತಮಗಾಗಿ ಕಾದಿದ್ದ ಪಾಶ್ಚಾತ್ಯ ಶಿಷ್ಯೆಯರನ್ನು ಕೂಡಿ ಕೊಂಡಾಗ ಅಲ್ಲೊಂದು ಆನಂದದ ಸಂತೆಯೇ ನಿರ್ಮಾಣಗೊಂಡಿತು. ಅಲ್ಲಿ ಸ್ವಾಮೀಜಿಯವರ ಸಂಭಾಷಣೆಯಲ್ಲೆಲ್ಲ ಕೇವಲ ಅಮರನಾಥ ಶಿವ, ಅಮರನಾಥ ಗುಹೆ, ಅಲ್ಲಿನ ಅವರ ಅಪೂರ್ವ ಅನುಭವ–ಇವುಗಳೇ ತುಂಬಿಕೊಂಡಿದ್ದುವು.</p>
  <p>ಪಹಲ್ಗಾಂವ್ನಿಂದ ಸ್ವಾಮೀಜಿಯವರ ತಂಡ ಅನಂತನಾಗಕ್ಕೆ ಹಿಂದಿರುಗಿತು. ಅಲ್ಲಿಂದ ಎಲ್ಲರೂ ದೋಣಿಗಳಲ್ಲಿ ಹೊರಟು ಆಗಸ್ಟ್ 8ರಂದು ಶ್ರೀನಗರವನ್ನು ತಲುಪಿದರು. ಈ ದೋಣಿಯ ಪ್ರವಾಸದ ಸಮಯದಲ್ಲಿ ನಿವೇದಿತಾ, ಲಂಡನ್ನಿನಲ್ಲಿ ಸ್ವಾಮೀಜಿಯವರ ಶಿಷ್ಯೆ ಯಾಗಿದ್ದ ಶ್ರೀಮತಿ ಎರಿಕ್ ಹ್ಯಾಮಂಡ್ಳಿಗೆ ಬರೆದ ಒಂದು ಪತ್ರ ಹೀಗಿದೆ :</p>
  <p>“ಈಗ ನಾವು ಶ್ರೀನಗರಕ್ಕೆ ಹಿಂದಿರುಗುವ ದಾರಿಯಲ್ಲಿದ್ದೇವೆ. ನನ್ನೊಬ್ಬಳಿಗೇ ಒಂದು ಪ್ರತ್ಯೇಕವಾದ ದೋಣಿ ಇದೆ. ಎದುರಿನಲ್ಲೆ ಸ್ವಾಮೀಜಿಯವರ ದೋಣಿ ಸಾಗುತ್ತಿದೆ. ಅದರ ಹಿಂದೆಯೇ ಶ್ರೀಮತಿ ಬುಲ್ ಹಾಗೂ ಮಿಸ್ ಮೆಕ್ಲಾಡ್ರ ದೋಣಿ. ಆ ದೋಣಿಯಲ್ಲೇ ನಾವೆಲ್ಲ ಊಟ ಮಾಡುವುದು. (ಮುಂಜಾನೆ ಆರು ಗಂಟೆಗೆ ಉಪಾಹಾರ, ಮಧ್ಯಾಹ್ನ ಹನ್ನೆರಡಕ್ಕೆ ಭೋಜನ, ಸಂಜೆ ಐದಾರು ಗಂಟೆಗೆ ಏನಾದರೂ ತಿಂಡಿ.) ನದಿಯ ನೀರು ಗಾಜಿನಂತೆ ತಿಳಿಯಾಗಿದೆ. ದೋಣಿಗಳು ಮೆಲ್ಲನೆ ಚಲಿಸುತ್ತಿರುವಂತೆ, ಮಂದಮಾರುತ ಆಹ್ಲಾದಕರವಾಗಿ ಬೀಸುತ್ತಿದೆ. ನಿಜಕ್ಕೂ ಇದು ಸ್ವರ್ಗವೇ ಸರಿ ! ಆದರೆ ಇನ್ನು ಕೆಲವೇ ವಾರಗಳಲ್ಲಿ ಇವೆಲ್ಲ ಕೇವಲ ಕನಸು. . .</p>
  <p>“ಈಗ ನಾನು ನಿನಗೆ ನಿಜಕ್ಕೂ ಆಶ್ಚರ್ಯವನ್ನುಂಟುಮಾಡುವ ಸುದ್ದಿಯನ್ನು ಬರೆಯುತ್ತೇನೆ– ನಾನು ಒಂದು ವಾರದಿಂದಲೂ ಸ್ವಾಮೀಜಿಯವರೊಡನೆ ಹಿಮಾಲಯದ ಪ್ರವಾಸದಲ್ಲಿದ್ದೆ ; ಸಮುದ್ರಮಟ್ಟದಿಂದ 180ಂಂ ಅಡಿ ಎತ್ತರದ ಪರ್ವತ ಶಿಖರಗಳನ್ನೇರಿದೆ–ಇವಿಷ್ಟು ವಿಷಯ ವನ್ನು ನೀನು ಅಲ್ಲಿ ಯಾರಿಗೆ ಬೇಕಾದರೂ ಹೇಳಬಹುದು. ಆದರೆ ನಾನು ಈಗ ತಿಳಿಸುವುದನ್ನು ಮಾತ್ರ ಯಾರಿಗೂ ಹೇಳುವಂತಿಲ್ಲ–ನಾವು ನಿಜಕ್ಕೂ ಹೋಗಿದ್ದುದು ಅಮರನಾಥ ಯಾತ್ರೆಗೆ ! ಸ್ವಾಮೀಜಿಯವರು ನನ್ನನ್ನು ಶಿವನಿಗೆ ಸಮರ್ಪಿಸಲು ಕಾತರರಾಗಿದ್ದರು ; ಮತ್ತು ಅದರಂತೆಯೇ ನನ್ನನ್ನು ಶಿವನಿಗೆ ಸಮರ್ಪಿಸಿಬಿಟ್ಟರು !”</p>
  <p>ಶ್ರೀನಗರದಲ್ಲಿ ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಸೆಪ್ಟೆಂಬರ್ 30 ರವರೆಗೆ ಉಳಿದು ಕೊಂಡರು. ಆಗಾಗ ಅವರು ದೋಣಿಯಲ್ಲಿ ಒಬ್ಬರೇ ಹೋಗಿ ಕೆಲದಿನಗಳ ಕಾಲ ಏಕಾಂತದಲ್ಲಿದ್ದು ಹಿಂದಿರುಗುತ್ತಿದ್ದರು. ಧ್ಯಾನಾನಂದದಲ್ಲಿ ಮಗ್ನರಾಗಿರಬೇಕೆಂಬ ಅವರ ಆಸೆ ಈಗ ಹೆಚ್ಚು ಹೆಚ್ಚು ಸ್ಪಷ್ಟವಾಗತೊಡಗಿತ್ತು. ಆದರೆ ಇದರ ಮಧ್ಯದಲ್ಲೂ ಅವರು ತಮ್ಮ ಶಿಷ್ಯೆಯರಿಗೆ–ಮುಖ್ಯವಾಗಿ ನಿವೇದಿತೆಗೆ–ಶಿಕ್ಷಣ ನೀಡುವ ಕಾರ್ಯವನ್ನು ಮುಂದುವರಿಸಿದರು. ಅದರಲ್ಲೂ ವಿಶೇಷವಾಗಿ, ಹಿಂದೂ ಧರ್ಮದ ಅಸಹ್ಯಮಡಿವಂತಿಕೆಯನ್ನು ಹೋಗಲಾಡಿಸಿ, ಅದು ನವಚೇತನದಿಂದ ತುಂಬಿ ಮುನ್ನಡೆಯುವಂತೆ ಮಾಡುವ ತಮ್ಮ ಕನಸಿನ ಯೋಜನೆಗಳ ಬಗ್ಗೆ ಅವರು ಸುದೀರ್ಘವಾಗಿ ಸಮಾಲೋಚಿಸುತ್ತಿದ್ದರು. ಅತ್ಯುನ್ನತ ಆಧ್ಯಾತ್ಮಿಕತೆಯನ್ನು ಅತ್ಯಂತ ಕ್ರಿಯಾಶೀಲ ಜೀವನದಲ್ಲಿ ಅಳವಡಿಸಿಕೊಳ್ಳುವುದರ ಮಹತ್ವವನ್ನು ವಿವರಿಸುತ್ತಿದ್ದರು. ಶ್ರೀರಾಮಕೃಷ್ಣರ ಮಾತನ್ನು ಉದ್ಧರಿ ಸುತ್ತ ಅವರೆಂದರು, “ಆಗಸದ ವೈಶಾಲ್ಯದೊಂದಿಗೆ ಸಾಗರದ ಆಳ–ಇದು ನಮ್ಮ ಆದರ್ಶ ವಾಗಿರಬೇಕು,” ಎಂದು. ಬಳಿಕ ಹೇಳಿದರು, “ಶ್ರೀರಾಮಕೃಷ್ಣರು ತಮ್ಮ ಅಂತರಂಗದಾಳದಲ್ಲಿ ಬದುಕಿದ್ದವರು. ಹೀಗಿದ್ದರೂ ಕೂಡ ಅವರು ತಮ್ಮ ಹೊರವಲಯದಲ್ಲೂ ಸಂಪೂರ್ಣ ಸಕ್ರಿಯ ರಾಗಿದ್ದರು, ಸಮರ್ಥರಾಗಿದ್ದರು.”</p>
  <p>ಸ್ವತಃ ಸ್ವಾಮೀಜಿಯವರೂ ಸಮಾಧಿಮಗ್ನರಾಗಿ ತಮ್ಮ ಅಂತರಂಗದಾಳದಲ್ಲಿ ಆನಂದದಿಂದಿರ ಬಲ್ಲವರು. ಆದರೆ ಅವರು ಪ್ರಪಂಚದ ಆಗುಹೋಗುಗಳ ವಿಚಾರದಲ್ಲಿ ಪ್ರಾಪಂಚಿಕರಿಗಿಂತಲೂ ಹೆಚ್ಚು ಎಚ್ಚತ್ತಿದ್ದರೆಂದರೆ ಅದು ಅತಿಶಯೋಕ್ತಿಯಲ್ಲ. ಒಮ್ಮೆ ಒಬ್ಬ ಅವರನ್ನು ಕೇಳಿದ, “ಬಲಿಷ್ಠ ರಾದವರು ದುರ್ಬಲರನ್ನು ತುಳಿಯುತ್ತಿರುವುದು ಕಂಡುಬಂದರೆ ನಾವೇನು ಮಾಡಬೇಕು?” ಅದಕ್ಕೆ ಸ್ವಾಮೀಜಿ ತಕ್ಷಣ ಉತ್ತರಿಸಿದರು, “ಅನುಮಾನವೇಕೆ ? ನಾವು ಆ ಬಲಿಷ್ಠರನ್ನು ಬಗ್ಗು ಬಡಿಯಬೇಕು !” ಆದರೆ ಅವರು ಈ ಮಾತನ್ನು ಯಾರಿಗೆ ಹೇಳಿದರೆಂಬುದು ಇನ್ನೂ ಮುಖ್ಯವಾದ, ಸ್ವಾರಸ್ಯಕರವಾದ ಅಂಶ. ಸೋದರಿ ನಿವೇದಿತಾ ಹೇಳುತ್ತಾಳೆ, “ಆ ಪ್ರಶ್ನೆ ಕೇಳಿದವನು ಒಬ್ಬ ವೃದ್ಧ. ಅವನ ಮುಖದಲ್ಲಿ ಕರುಣಾಪೂರ್ಣವಾದ ದೌರ್ಬಲ್ಯ ಕಾಣುತ್ತಿತ್ತು” ಎಂದು. ಸ್ವಾಮೀಜಿ ದೌರ್ಬಲ್ಯವನ್ನು ದ್ವೇಷಿಸುವವರು ; “ಶಕ್ತಿಯೇ ಜೀವನ, ದೌರ್ಬಲ್ಯವೇ ಮರಣ” ಎಂದು ಗರ್ಜಿಸಿದವರು. ಆದ್ದರಿಂದಲೇ ಅವರು ಆ ಮುದುಕನಿಗೆ ಹಾಗೆ ಹೇಳಿದುದು. ಇಂತಹದೇ ಇನ್ನೊಂದು ಸಂದರ್ಭದಲ್ಲಿ ಅವರು ಹೇಳಿದರು, “ದುರ್ಬಲನ ಕ್ಷಮೆಗೆ ಅರ್ಥವಿಲ್ಲ. ಅದಕ್ಕಿಂತ, ಪ್ರತಿಭಟಿಸುವುದೇ ಮೇಲು. ನಿಮಗೆ ದೇವತೆಗಳ ದಂಡನ್ನೇ ದಮನಗೊಳಿಸುವ ಸಾಮರ್ಥ್ಯ ಬಂದಾಗ ಕ್ಷಮಿಸುವಿರಂತೆ. ಈ ಜಗತ್ತು ಒಂದು ರಣರಂಗ ; ಇಲ್ಲಿ ನೀವು ಹೋರಾಡಿ ನಿಮ್ಮ ಗುರಿ ಸೇರಿ.” ಮತ್ತೊಮ್ಮೆ ಒಬ್ಬರು ಕೇಳಿದರು, “ನ್ಯಾಯವನ್ನು ರಕ್ಷಿಸುವುದಕ್ಕಾಗಿ ಪ್ರಾಣವನ್ನೇ ತ್ಯಜಿಸುವುದು ಸರಿಯೆ, ಅಥವಾ ಯಾವುದೇ ಪ್ರತಿಕ್ರಿಯೆ ತೋರದೆ ಮೌನವಾಗಿದ್ದುಬಿಡುವುದು ಸರಿಯೆ ?” ಅದಕ್ಕೆ ಸ್ವಾಮೀಜಿ ನಿಧಾನವಾಗಿ ಹೇಳಿದರು, “ಪ್ರತಿಕ್ರಿಯೆ ತೋರಬಾರದೆಂಬುದು ನನ್ನ ಅಭಿಪ್ರಾಯ.” ಹೀಗೆ ಹೇಳಿ ಸ್ವಲ್ಪ ಹೊತ್ತು ಸುಮ್ಮನಿದ್ದು ಬಳಿಕ ಮತ್ತೆ ಹೇಳಿದರು, “–ಅದು ಸಂನ್ಯಾಸಿಗೆ ಅನ್ವಯಿಸುವಂಥದು. ಆದರೆ ಗೃಹಸ್ಥರಾದರೆ, ಪ್ರತಿಭಟಿಸುವುದೇ ಯುಕ್ತವಾದದ್ದು.”</p>
  <p>ಸ್ವಾಮೀಜಿ ಕಾಶ್ಮೀರದಲ್ಲಿದ್ದ ಈ ದಿನಗಳಲ್ಲಿ ಅವರನ್ನೂ ಅವರ ಶಿಷ್ಯೆಯರನ್ನೂ ಕಾಶ್ಮೀರದ ಮಹಾರಾಜ ಆದರದಿಂದ ನೋಡಿಕೊಂಡ. ಅಲ್ಲದೆ ಅನೇಕ ಉನ್ನತ ಅಧಿಕಾರಿಗಳು ಅವರ ದೋಣಿಮನೆಗೇ ಬಂದು ಅವರೊಡನೆ ನಾನಾ ವಿಷಯಗಳ ಬಗ್ಗೆ ಸಂಭಾಷಿಸಿದರು. ಈ ಸಂದರ್ಭ ದಲ್ಲೇ ಕಾಶ್ಮೀರದ ಮಹಾರಾಜ ಸ್ವಾಮೀಜಿಯವರಿಗೆ ಮಠ ನಿರ್ಮಾಣಕ್ಕಾಗಿ ಮತ್ತು ಒಂದು ಸಂಸ್ಕೃತ ಕಾಲೇಜನ್ನು ತೆರೆಯುವುದಕ್ಕಾಗಿ ಸರಿಯಾದ ಸ್ಥಳವೊಂದನ್ನು ಆರಿಸಿಕೊಳ್ಳುವಂತೆ ವಿನಂತಿಸಿಕೊಂಡ. ಅಲ್ಲಿನ ನದಿಯ ದಡದ ಮೇಲೊಂದು ಸುಂದರವಾದ ಸ್ಥಳವಿತ್ತು. ಅದು ಐರೋಪ್ಯರು ವಿಹಾರಕ್ಕಾಗಿ ಉಪಯೋಗಿಸಿಕೊಳ್ಳುತ್ತಿದ್ದ ಸ್ಥಳ. ಇದನ್ನು ಸ್ವಾಮೀಜಿ ತಮ್ಮ ಕಾರ್ಯೋದ್ದೇಶಕ್ಕಾಗಿ ಆರಿಸಿಕೊಂಡರು. ಇದಕ್ಕೆ ಮಹಾರಾಜ ಸಂತೋಷದಿಂದ ಒಪ್ಪಿಕೊಂಡು ಬಿಟ್ಟುಕೊಡಲು ಸಿದ್ಧನಾದ.</p>
  <p>ಸ್ವಾಮೀಜಿ ಅಮರನಾಥದಿಂದ ಹಿಂದಿರುಗಿದ ಮೇಲೆ ಅವರ ಶಿಷ್ಯೆಯರ ಮನಸ್ಸಿನಲ್ಲಿ ಏಕಾಂತದಲ್ಲಿದ್ದುಕೊಂಡು ಧ್ಯಾನಾಭ್ಯಾಸ ಮಾಡುವ ಉತ್ಸಾಹದ ಅಲೆಯೆದ್ದಿತ್ತು. ಸಹವಾಸದ ಪರಿಣಾಮವೆಂದರೆ ಇದೇ. ಸ್ವಾಮೀಜಿ ಆಗಾಗ ಏಕಾಂತಕ್ಕೆ ಹೋಗಿ ಧ್ಯಾನಮಗ್ನರಾಗುತ್ತಿದ್ದುದನ್ನು ಕಂಡು ಆಗ ಅವರ ಶಿಷ್ಯೆಯರಿಗೂ ಆ ಹುಚ್ಚು ಹಿಡಿಯಿತು ! ಸ್ವಾಮೀಜಿ ಅವರನ್ನು ಪ್ತೋತ್ಸಾಹಿ ಸುತ್ತ, “ಬಹಳ ಒಳ್ಳೆಯದು. ಏಕಾಂತವಾಸ ಬಹಳ ಸಹಾಯಕಾರಿ. ನಾವು ಈಗ ತಾನೆ ಆರಿಸಿ ಕೊಂಡಿರುವ ಆ ಹೊಸ ಸ್ಥಳಕ್ಕೆ ಹೋಗಿ. ಅಲ್ಲಿದ್ದುಕೊಂಡು ಧ್ಯಾನಾಭ್ಯಾಸ ಮಾಡಿ. ಅಲ್ಲದೆ ಹಿಂದೂ ಸಂಪ್ರದಾಯದ ಪ್ರಕಾರ ಹೊಸ ಮನೆ ಕಟ್ಟುವ ಜಾಗಕ್ಕೆ ಸ್ತ್ರೀಯರು ಹೋಗಿ ಪವಿತ್ರ ಗೊಳಿಸಬೇಕು” ಎಂದರು. ಹೀಗೆ ಆ ಶಿಷ್ಯೆಯರು ಆ ಹೊಸ ಸ್ಥಳದಲ್ಲಿ ವಾಸವಾಗಿರುವುದರ ಮೂಲಕ ಅಲ್ಲೊಂದು ಸ್ತ್ರೀ ಮಠವೇ ಪ್ರಾರಂಭವಾಯಿತೋ ಎಂಬಂತಿತ್ತು.</p>
  <p>ಮಠದ ನಿರ್ಮಾಣಕ್ಕಾಗಿ, ಕಾಶ್ಮೀರದ ಮಹಾರಾಜನೇನೋ ನಿವೇಶನವನ್ನು ಬಿಟ್ಟುಕೊಡಲು ಸಿದ್ಧನಿದ್ದ. ಆದರೆ ಇದಕ್ಕೆ ಅಲ್ಲಿನ ಬ್ರಿಟಿಷ್ ಅಧಿಕಾರಿಯ ಅನುಮತಿ ಬೇಕಾಗಿತ್ತು. ಈ ವೇಳೆಗೆ ಕಾಶ್ಮೀರದಲ್ಲಿ ಸ್ವಾಮೀಜಿಯವರ ವಿರುದ್ಧ ಅಲ್ಲಿನ ಕ್ರೈಸ್ತಪಾದ್ರಿಗಳು ಹುಯಿಲೆಬ್ಬಿಸುತ್ತಿದ್ದರು. ಈಗ ಮಠ ನಿರ್ಮಾಣಕ್ಕೆ ಆ ಅಧಿಕಾರಿ ಅನುಮತಿ ನೀಡಿದ್ದರೆ ಅವನು ಕ್ರೈಸ್ತಮತೀಯರ ಆಕ್ರೋಶಕ್ಕೆ ತುತ್ತಾಗಬೇಕಾಗಿತ್ತು. ಆದ್ದರಿಂದ ಅವನು ಎರಡು ಸಲ ಮಹಾರಾಜನ ಮನವಿಯನ್ನು ತಳ್ಳಿಹಾಕಿದ. ನಮ್ಮ ದೇಶ ಗುಲಾಮಗಿರಿಯಲ್ಲಿದ್ದ ಕಾಲವಲ್ಲವೆ ಅದು ! ಭಾರತೀಯ ರಾಜನಿಗೆ, ಭಾರತದ ಕಾರ್ಯಕ್ಕಾಗಿ, ಭಾರತೀಯರೊಬ್ಬರಿಗೆ ಭಾರತದ ಸ್ಥಳವೊಂದನ್ನು ಬಿಟ್ಟುಕೊಡುವುದಕ್ಕೆ ಸಾಧ್ಯವಾಗದೆ ಹೋಯಿತು. ಇದರಿಂದ ಸ್ವಾಮೀಜಿಯವರಿಗೆ ಮೊದಲು ಸ್ವಲ್ಪ ನಿರಾಸೆಯಾದರೂ ಆಮೇಲೆ ಆ ವಿಷಯವಾಗಿ ಸ್ವಲ್ಪ ಆಲೋಚಿಸಿದಾಗ ಅವರಿಗನ್ನಿಸಿತು–ತಮ್ಮ ಕಾರ್ಯಕ್ಕೆ ಈ ಜಾಗ ಅಷ್ಟೇನೂ ಸಮರ್ಪಕವಾದದ್ದಲ್ಲ ಎಂದು. ತಾವು ಯಾವ ಶೈಕ್ಷಣಿಕ ಕಾರ್ಯಯೋಜನೆ ಯನ್ನು ಹಾಕಿಕೊಂಡಿದ್ದರೊ ಅದನ್ನು ಕಾರ್ಯಗತಗೊಳಿಸಲು ಕಲ್ಕತ್ತವೇ ತಕ್ಕ ಸ್ಥಳವಲ್ಲದೆ ದೂರದ ಕಾಶ್ಮೀರವಲ್ಲ ಎಂದು ಅವರಿಗನ್ನಿಸಿತು. ಕಡೆಗೆ ಈ ಅಡೆತಡೆಗಳೆಲ್ಲವೂ ಜಗನ್ಮಾತೆಯ ಇಚ್ಛೆಯೇ ಎಂದು ಭಾವಿಸಿ ಸುಮ್ಮನಾದರು. ಆದರೆ ಸೇವಿಯರ್ ದಂಪತಿಗಳು ನೆಲೆ ನಿಲ್ಲಲು ತಂಪಾದ ಸ್ಥಳವೊಂದು ಬೇಕೇ ಬೇಕಾಗಿತ್ತು. ಅವರು ಸೂಕ್ತ ಸ್ಥಳವೊಂದನ್ನು ಹುಡುಕಲು ಹಿಮಾಲಯದ ಕುಮಾವೂ ಪರ್ವತ ಪ್ರದೇಶಗಳಲ್ಲಿ ತಪಾಸಣೆ ನಡೆಸಿದ್ದರು. ಆದ್ದರಿಂದ ಈಗ ಸ್ವಾಮೀಜಿ ಆ ಜವಾಬ್ದಾರಿಯನ್ನು ಅವರಿಗೇ ಒಪ್ಪಿಸಿಬಿಟ್ಟರು.</p>
  <p>ಸ್ವಾಮೀಜಿ ತಮ್ಮ ಶಿಷ್ಯೆಯರೊಂದಿಗೆ Ïು|ಲಂ ನದಿಯ ಮೇಲೆ ವಾಸವಾಗಿದ್ದ ಈ ದಿನಗಳಲ್ಲಿ ತಮ್ಮ ಅಮೆರಿಕನ್ ಶಿಷ್ಯೆ ಕ್ರಿಸ್ಟೀನಳಿಗೆ ಅವರು ಬರೆದ ಒಂದು ಪತ್ರ ಸ್ವಾರಸ್ಯಕರವಾಗಿದೆ :</p>
  <p>“. . . ಈಗ ನಾನು ಕಳೆದ ಎರಡು ತಿಂಗಳಿನಿಂದ ನಡೆಸುತ್ತಿರುವುದು ಸೋಮಾರಿ ಜೀವನವನ್ನು. ಇಲ್ಲಿನ ಸುಂದರವಾದ Ïುಲಮ್ಮಿನ ಜಲದ ಮೇಲೆ ನಾನು ದೋಣಿಯೊಂದರಲ್ಲಿ–ಈ ದೋಣಿ ನನ್ನ ಮನೆಯೂ ಹೌದು–ಆರಾಮವಾಗಿ ತೇಲುತ್ತಿದ್ದೇನೆ. ಈ ಪ್ರಕೃತಿಯ ಉದ್ಯಾನದಲ್ಲಿ ಭಗವಂತದನ ಸೃಷ್ಟಿಯು ಒದಗಿಸಬಹುದಾದ ಅತ್ಯದ್ಭುತ ದೃಶ್ಯಗಳಿವೆ, ಈ Ïು|ಲಂ ನದಿಯ ಸುತ್ತ. ಇಲ್ಲಿನ ಗಾಳಿ-ಭೂಮಿ-ಹುಲ್ಲುಗಿಡ-ಮರ-ಪರ್ವತ-ಹಿಮ-ಮಾನವಾಕೃತಿ–ಎಲ್ಲವೂ ಕನಿಷ್ಠ ಪಕ್ಷ ಭಗವತ್ಸೌಂದರ್ಯದ ಹೊರಮೈಯನ್ನಾದರೂ ಅಭಿವ್ಯಕ್ತಿಗೊಳಿಸುತ್ತಿವೆ. ಈಗ ನನ್ನ ಹತ್ತಿರ ಏನೂ ಸಾಮಾನುಗಳೇ ಇಲ್ಲ ಎನ್ನಬಹುದು–ಒಂದು ಲೇಖನಿ ಅಥವಾ ಒಂದು ಮಸಿಕುಡಿಕೆ ಕೂಡ ಇದ್ದರಿತ್ತು ಇಲ್ಲದಿದ್ದರಿಲ್ಲ. ಎಲ್ಲೆಂದರಲ್ಲಿ ಯಾವಾಗೆಂದರಾವಾಗ ಒಂದು ಊಟವನ್ನು ದೊರಕಿಸಿಕೊಳ್ಳುವೆ . . . </p>
  <p>“ನೀನು ಅತಿಯಾಗಿ ದುಡಿದು ದೇಹದಂಡನೆ ಮಾಡಬೇಡ. ಅದರಿಂದೇನೂ ಪ್ರಯೋಜನವಿಲ್ಲ. ಯಾವಾಗಲೂ ನೆನಪಿಡು–‘ಕರ್ತವ್ಯವೆಂಬುದು ಮಾನವತೆಯ ಜೀವಾಳವನ್ನೇ ದಹಿಸುತ್ತಿರುವ ನಡುನೆತ್ತಿಯ ಸೂರ್ಯನ ಉಗ್ರ ಕಿರಣಗಳಿದ್ದಂತೆ.’ ಅದು ಒಂದು ಕಾಲದಲ್ಲಿ ಒಂದು ಶಿಸ್ತಾಗಿ ಮಾತ್ರ ಆವಶ್ಯಕ ; ಅದರಿಂದಾಚೆಗೆ ಅದೊಂದು ಕೆಟ್ಟ ರೋಗ . . . ”</p>
  <p> </p>
</html>
