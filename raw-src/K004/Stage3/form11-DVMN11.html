<?xml version="1.0"?>
<html>
  <p class="noindent">ಇಲ್ಲಿನ ಸುಂದರವಾದ Ïು|ಲಮ್ಮಿನ ಜಲದ ಮೇಲೆ ನಾನು ದೋಣಿಯೊಂದರಲ್ಲಿ–ಈ ದೋಣಿ ನನ್ನ ಮನೆಯೂ ಹೌದು–ಆರಾಮವಾಗಿ ತೇಲುತ್ತಿದ್ದೇನೆ. ಈ ಪ್ರಕೃತಿಯ ಉದ್ಯಾನದಲ್ಲಿ ಭಗವಂತನ ಸೃಷ್ಟಿಯು ಒದಗಿಸಬಹುದಾದ ಅತ್ಯದ್ಭುತ ದೃಶ್ಯಗಳಿವೆ, ಈ Ïು|ಲಂ ನದಿಯ ಸುತ್ತ. ಇಲ್ಲಿನ ಗಾಳಿ-ಭೂಮಿ-ಹುಲ್ಲುಗಿಡ-ಮರ-ಪರ್ವತ-ಹಿಮ-ಮಾನವಾಕೃತಿ–ಎಲ್ಲವೂ ಕನಿಷ್ಠ ಪಕ್ಷ ಭಗವತ್ಸೌಂದರ್ಯದ ಹೊರಮೈಯನ್ನಾದರೂ ಅಭಿವ್ಯಕ್ತಗೊಳಿಸುತ್ತಿವೆ. ಈಗ ನನ್ನ ಹತ್ತಿರ ಏನೂ ಸಾಮಾನುಗಳೇ ಇಲ್ಲ ಎನ್ನಬಹುದು–ಒಂದು ಲೇಖನಿ ಅಥವಾ ಒಂದು ಮಸಿಕುಡಿಕೆ ಕೂಡ ಇದ್ದರಿತ್ತು ಇಲ್ಲದಿದ್ದರಿಲ್ಲ. ಎಲ್ಲೆಂದರಲ್ಲಿ ಯಾವಾಗೆಂದರಾವಾಗ ಒಂದು ಊಟವನ್ನು ದೊರಕಿಸಿಕೊಳ್ಳುವೆ . . .”</p>
  <p>“ನೀನು ಅತಿಯಾಗಿ ದುಡಿದು ದೇಹದಂಡನೆ ಮಾಡಬೇಡ. ಅದರಿಂದೇನೂ ಪ್ರಯೋಜನವಿಲ್ಲ. ಯಾವಾಗಲೂ ನೆನಪಿಡು–‘ಕರ್ತವ್ಯವೆಂಬುದು ಮಾನವತೆಯ ಜೀವಾಳವನ್ನೇ ದಹಿಸುತ್ತಿರುವ ನಡುನೆತ್ತಿಯ ಸೂರ್ಯನ ಉಗ್ರ ಕಿರಣಗಳಿದ್ದಂತೆ.’ ಅದು ಒಂದು ಕಾಲದಲ್ಲಿ ಒಂದು ಶಿಸ್ತಾಗಿ ಮಾತ್ರ ಆವಶ್ಯಕ ; ಅದರಿಂದಾಚೆಗೆ ಅದೊಂದು ಕೆಟ್ಟ ರೋಗ . . . ”</p>
  <p> </p>
  <h1>19</h1>
  <h1>ಅಪೂರ್ವ ಅಶರೀರವಾಣಿ</h1>
  <p class="noindent">ಅಮರನಾಥ ಯಾತ್ರೆಗೆ ಹೋಗಿಬಂದ ಮೇಲೆ ಸ್ವಾಮೀಜಿಯವರ ವ್ಯಕ್ತಿತ್ವದಲ್ಲಿ ಒಂದು ಗಮನಾರ್ಹ ಬದಲಾವಣೆಯುಂಟಾಯಿತು. ಈಗ ಅವರ ಭಕ್ತಿ ಜಗನ್ಮಾತೆಯ ಮೇಲೆ ಕೇಂದ್ರಿತ ವಾಯಿತು. ಮಹಾದೇವನ ಮೇಲಿನ ಧ್ಯಾನದಿಂದುಂಟಾದ ಶಕ್ತಿಯ ಜಾಗವನ್ನು ಈಗ ಭಕ್ತಿ ತುಂಬಿ ಕೊಂಡಿತು. ಜಗನ್ಮಾತೆಯ ಮೇಲಿನ ಭಕ್ತಿಯಿಂದ ಪರವಶರಾದ ಸ್ವಾಮೀಜಿ, ತಮ್ಮ ಮುಸಲ್ಮಾನ ಅಂಬಿಗನ ನಾಲ್ಕು ವರ್ಷದ ಮಗಳನ್ನು ಸಾಕ್ಷಾತ್ ಉಮಾ ಎಂದು ಭಾವಿಸಿ ಪೂಜಿಸಿದರು. ಆ ದೃಶ್ಯ ತುಂಬ ಹೃದಯಸ್ಪರ್ಶಿಯಾಗಿತ್ತು. ರಾಮಪ್ರಸಾದನೆಂಬ ಬಂಗಾಳೀ ಸಂತ ಬರೆದಿರುವ ದೇವೀಪರವಾದ ಹಾಡುಗಳು ಅವರ ಬಾಯಲ್ಲಿ ಸದಾ ನಲಿದಾಡುತ್ತಿದ್ದುವು. ಈ ದಿನಗಳಲ್ಲಿ ಅವರಿಗೆ ಎತ್ತ ತಿರುಗಿದರೂ ಜಗನ್ಮಾತೆಯ ಸಾನ್ನಿಧ್ಯದ ಅನುಭವವಾಗುತ್ತಿತ್ತು. ಅವಳು ತಮ್ಮ ಕೋಣೆಯಲ್ಲೇ ಸಾಕ್ಷಾತ್ಕಾಗಿ ಇರುವಂತೆ ಭಾಸವಾಗುತ್ತಿತ್ತು. ಸಾಕ್ಷಾತ್ ಜಗನ್ಮಾತೆ ಅಥವಾ ಶ್ರೀರಾಮಕೃಷ್ಣರು ತಮ್ಮ ಕೈಹಿಡಿದು ನಡೆಸುತ್ತಿದ್ದಂತೆ ಅವರಿಗೆ ಸ್ಪಷ್ಟ ಅನುಭವವಾಗುತ್ತಿತ್ತು. ಕೆಲಕಾಲದ ಹಿಂದೆ ಅವರ ತನುಮನಗಳು ಶಿವಮಯವೇ ಆಗಿಬಿಟ್ಟಿದ್ದವಂತೆ, ಈಗ ಅವರು ಜಗನ್ಮಾತೆಯ ಭಾವದಿಂದ ಆವೃತರಾಗಿಬಿಟ್ಟಿದ್ದರು.</p>
  <p>ಕ್ರಮೇಣ ಅವರ ಮನಸ್ಸು ಜಗನ್ಮಾತೆಯ ಭಾವದಲ್ಲಿ ಎಷ್ಟು ತೀವ್ರವಾಗಿ ಮುಳುಗಿಬಿಟ್ಟಿ ತೆಂದರೆ ಅವರೀಗ ಬೇರೆ ಆಲೋಚನೆಯನ್ನೇ ಮಾಡಲು ಅಸಮರ್ಥರಾದರು. ಅವರೇ ಈ ವಿಷಯವಾಗಿ ಒಂದು ಬಗೆಯ ಅಸಹನೆಯ ದನಿಯಲ್ಲಿ ಹೇಳುತ್ತಾರೆ, “ಜಗನ್ಮಾತೆಯ ಭಾವ ನನಗೆ ಒಂದು ರೋಗದಂತೆ ಅಂಟಿಕೊಂಡಿದೆ. ಇದು ನನಗೆ ವಿಶ್ರಾಂತಿ-ನಿದ್ರೆಗಳಿಲ್ಲದಂತೆ ಮಾಡಿಬಿಟ್ಟಿದೆ. ಎಷ್ಟೋ ಸಲ ಈ ಭಾವವು ಒಬ್ಬ ಮನುಷ್ಯನ ದನಿಯಷ್ಟೇ ಸ್ಪಷ್ಟವಾಗಿ ನನ್ನ ಕಿವಿಯಲ್ಲಿ ಗುಂಯಿಗುಡುತ್ತಿರುತ್ತದೆ.” ಈ ದಿನಗಳಲ್ಲೇ ಅವರಿಗೆ ಮತ್ತೊಂದು ಅಲೌಕಿಕ ಅನುಭವವಾಯಿತು. ಹಿಂದೆ ಅವರು ನರೇಂದ್ರನಾಗಿದ್ದಾಗ ಒಮ್ಮೆ ಶ್ರೀರಾಮಕೃಷ್ಣರ ಆಣತಿ ಯಂತೆ ಕಾಳಿಯ ಮುಂದೆ ತನ್ನ ಕಷ್ಟಕ್ಕೇನಾದರೂ ಪರಿಹಾರ ತೋರುವಂತೆ ಬೇಡಲು ಹೋದಾಗ ಆದಂತಹ ಅದ್ಭುತ ಅನುಭವಕ್ಕೆ ಸಮನಾದದ್ದು ಅವರ ಇಂದಿನ ಈ ಅನುಭವ.</p>
  <p>ಆ ಸಮಯದಲ್ಲಿ ಅವರು ತಮ್ಮ ದೋಣಿಯಲ್ಲಿ ಒಂದು ಏಕಾಂತ ಸ್ಥಳಕ್ಕೆ ಹೋಗಿದ್ದರು. ಆಗ ಅವರು ಭೇಟಿಯಾಗುತ್ತಿದ್ದ ಒಬ್ಬರೇ ವ್ಯಕ್ತಿಯೆಂದರೆ ಬ್ರಾಹ್ಮ ಸಮಾಜೀಯರಾದ ಒಬ್ಬ ವೈದ್ಯರು. ಆ ವೈದ್ಯರು ಸ್ವಾಮೀಜಿಯವರಲ್ಲಿ ವಿಶೇಷ ಪೂಜ್ಯ ಬುದ್ಧಿ ತಾಳಿದವರು. ಪ್ರತಿದಿನವೂ ಸ್ವಾಮೀಜಿಯವರನ್ನು ಭೇಟಿಯಾಗಿ ಅವರಿಗೆ ಬೇಕಾದುದನ್ನೆಲ್ಲ ಮಾಡಿಕೊಡುತ್ತಿದ್ದರು. ಆದರೆ ಅವರು ತಮ್ಮ ಭಾವದಲ್ಲೇ ತನ್ಮಯರಾಗಿದ್ದುದನ್ನು ಇಲ್ಲವೆ ಧ್ಯಾನಮಗ್ನರಾಗಿದ್ದುದನ್ನು ಕಂಡರೆ ಅವರಿಗೆ ತೊಂದರೆ ಕೊಡದೆ ಹಿಂದಿರುಗುತ್ತಿದ್ದರು. ಸ್ವಾಮೀಜಿಯವರು ಭಕ್ತಿಯ ಉತ್ಕಟಾವಸ್ಥೆ ಗೇರಿರುವುದನ್ನು ಈ ವೈದ್ಯರು ಗಮನಿಸಿದ್ದರು. ಜಗನ್ಮಾತೆಯ ಮೇಲಿನ ಪ್ರೇಮದ ಕಾವಿನಿಂದ ಸ್ವಾಮೀಜಿಯರ ಪ್ರಜ್ಞೆ ಉನ್ಮತ್ತವಾಗಿತ್ತು ; ಮನಸ್ಸು ಭಾವಸಮಾಧಿಯ ಸ್ತರಕ್ಕೇರಿತ್ತು. ಈಗ ಜಗನ್ಮಾತೆಯ ದರ್ಶನವಾಗಲೇಬೇಕು !. . . </p>
  <p>ಒಂದು ಸಂಜೆ ಅವರಿಗೆ ಆ ದಿವ್ಯದರ್ಶನವಾಯಿತು. ಅಂದು ಅವರು ತಮ್ಮ ಮನಸ್ಸನ್ನು, ತಮ್ಮ ಸಂಪೂರ್ಣ ಅಂತಃಕರಣವನ್ನು, ತಾಯಿ ಕಾಳಿಯ ಮೇಲೆ, ಕಾಳಗತ್ತಲೆಯಂತಿರುವ ಕಾಳಿಯ ಮೆಲೆ, ರುದ್ರರೂಪಿಣಿಯಾದ-ರುದ್ರಾಣಿಯಾದ ಕಾಳಿಯ ಮೇಲೆ, ದೃಗ್ಗೋಚರವಾದ ಈ ಸಮಸ್ತ ವಿಶ್ವದ ಹಿನ್ನೆಲೆಯಲ್ಲಿ ಆಧಾರಭೂತೆಯಾಗಿ ನಿಂತಿರುವ ಕಾಳಿಯ ಮೇಲೆ ಕೇಂದ್ರೀಕರಿಸಿದ್ದರು. ಅಂದು ಹೊರಗೆಲ್ಲೆಲ್ಲೂ ಸ್ತಬ್ಧ-ನೀರವ-ಮೌನ. ಆದರೆ ಸ್ವಾಮೀಜಿಯವರ ಹೃದಯದೊಳಗೆ ಮಾತ್ರ ವಿಶ್ವವನ್ನೇ ಬಿರುಗಾಳಿಗೊಡ್ಡಿ ಧೂಳೀದೂಸರಗೈವ ತಾಯಿ ಕಾಳಿಯ ಭಾವ ! ಇಂತಹ ಒಂದು ಭವ್ಯ ದರ್ಶನವನ್ನು ಅನುಭವಿಸುತ್ತಿದ್ದ ಸ್ವಾಮೀಜಿ <span class="en">Kali the Mother–“</span>ತಾಯಿ ಕಾಳಿ”* ಎಂಬ ಈ ದಿವ್ಯ ಕವನವನ್ನು ರಚಿಸಿದರು :</p>
  <div/>
  <div>		ತಾರೆಗಳನು ಹೀರುತಿಹುದು<br/>			ಕಾರಿರುಳಿನ ಗಗನ ;<br/>		ಮುಗಿಲು ಮುಗಿಲ ನುಂಗುತಿಹುದು ;<br/>			ಕತ್ತಲ ಕಂಪನನ !</div>
  <div/>
  <div>		ಗರ್ಜರಿಸುತ ಗರ್ಗರಿಸುತ<br/>			ಮುಗ್ಗರಿಸುತ ಗಾಳಿ<br/>		ಮರಮರಗಳ ಮುರಿಮುರಿಯುತ<br/>			ಹುಡಿಗೈಯುತ ಪಥದಿ<br/>		ನುಗ್ಗುತಿಹುದು ಕಟ್ಟು ಕಡಿದು<br/>		ಸೆರೆಮನೆಯಿಂ ಮುಕ್ತಿ ಪಡೆದ<br/>			ಮರುಳರ ಪಡೆ ತೆರದಿ !</div>
  <div/>
  <div>		ಆಗಸವನು ತಬ್ಬಲೆಂದು<br/>		ಗಿರಿತರಂಗವೆಬ್ಬಿಸುತ್ತ<br/>			ಸಾಗರಭೈರವನು<br/>			ಕದನಕೆ ನಿಂತಿಹನು !</div>
  <div/>
  <div>		ಮಸುಕು ಮಿಂಚು ತೋರುತಿಹುದು<br/>		ಎಡೆಎಡೆಯೊಳು ಇಡಿಕಿರಿದಿಹ<br/>		ಲಕ್ಷಲಕ್ಷ ಕರಿಕರಾಳ<br/>		ಮೃತ್ಯುಛಾಯೆಯ !–</div>
  <div/>
  <div>		ಹುಚ್ಚುವರಿದು ಕುಣಿಕುಣಿಯುತ<br/>		ಸಂಕಟಗಳನೀಡಾಡುತ<br/>			ಬಾ, ತಾಯಿ, ಬಾ !<br/>			ನಲಿನಲಿಯುತ ಬಾ !</div>
  <div/>
  <div>		ದುರ್ಗೆಯದುವೆ ನಿನ್ನ ಹೆಸರು,<br/>			ಮೃ<span class="en">s</span>ತ್ಯುವೆ ನಿನ್ನುಸಿರು !<br/>		ನಿನ್ನಡಿಗಳ ತಲ್ಲಣದಿಂ<br/>			ನಿರ್ನಾಮವು ಜಗವು !<br/>		ಕಾಲರೂಪಿ ತಾಯೆ, ನೀನು,<br/>		ನಂಗುವೆ ಎಲ್ಲವನು !</div>
  <div/>
  <div>			ಬಾ, ತಾಯೀ, ಬಾ !<br/>			ನಲಿನಲಿಯುತ ಬಾ !</div>
  <div/>
  <p>ಸ್ವಾಮೀಜಿಯವರು ರಚಿಸಿದ ಈ ಹಾಡಿನಲ್ಲಿ ವಿಶ್ವದ ಬಗೆಬಗೆಯ ಅಲ್ಲೋಲಕಲ್ಲೋಲಗಳ ಒಂದು ಮಿಣುಕು ನೋಟವಿದೆ. ವಿಕಟ ಅಟ್ಟಹಾಸದಿಂದ ಹುಚ್ಚೆದ್ದು ನರ್ತನಗೈಯುವ ಜಗ ನ್ಮಾತೆಯ ಚಿತ್ರಣವಿದೆ. ಇದೊಂದು ಸತ್ಯ-ದಿವ್ಯವಾದ ಭಾವನೆ ;–ಅಲ್ಲ, ಇದು ಸ್ವಾಮೀಜಿಯವರಿ ಗಾದ ಕಾಳೀಮಾತೆಯ ದರ್ಶನಾನುಭವ ! ಸ್ವಾಮೀಜಿ ಈ ಕವನದ ಕೊನೆಯ ಪದವನ್ನೂ ಬರೆದರು; ಅಷ್ಟರಲ್ಲಿ ಅವರ ಕೈಹಿಡಿತದಲ್ಲಿದ್ದ ಲೇಖನಿ ಜಾರಿಬಿದ್ದಿತು, ಜೊತೆಗೆ ಅವರೂ ನೆಲಕ್ಕುರುಳಿದರು. ಅವರ ಬಾಹ್ಯ ಪ್ರಜ್ಞೆ ತಪ್ಪಿತು. ಆದರೆ ಅವರ ಅಂತಃಪ್ರಜ್ಞೆಯು ಭಾವಸಮಾಧಿಯ ಅತ್ಯುನ್ನತ ಸ್ತರದಲ್ಲಿ ಲಯಗೊಂಡು ಸ್ತಬ್ಧವಾಯಿತು ! ಯಾರು ತಮ್ಮ ವಿಚಾರಲಹರಿಯಲ್ಲಿ ಪಾಶ್ಚಾತ್ಯ ರಾಷ್ಟ್ರಗಳ ಸಹಸ್ರಾರು ಜನರನ್ನು ತೊನೆದಾಡಿಸಿದರೋ, ಯಾರು ಭಾರತದ ರಾಷ್ಟ್ರಕುಂಡಲಿನಿ ಯನ್ನೇ ಜಾಗೃತಗೊಳಿಸಿದರೋ ಅವರು ಇಲ್ಲೀಗ ರುದ್ರಮುಖೀ ಜಗನ್ಮಾತೆಯ ದರ್ಶನದಿಂದ ಆನಂದಾಶ್ಚರ್ಯವಿಮತ್ತರಾಗಿ ಮೃತರಾದವರಂತೆ ನಿಶ್ಚೇಷ್ಟಿತರಾಗಿ ಬಿದ್ದಿದ್ದಾರೆ !. . .</p>
  <p>ಸ್ವಾಮೀಜಿಯವರ ಮನಸ್ಸಿನ ಮೇಲೆ ಕಾಳಿಯ ವ್ಯಕ್ತಿತ್ವವೆಂಬುದು ಎಷ್ಟು ಪ್ರಭಾವ ಬೀರಿದೆ ಯೆಂದರೆ ಈಗ ಅವರು ಮಾತೆತ್ತಿದರೆ ತಾಯಿ ಕಾಳಿಯ ವಿಷಯವಾಗಿಯೇ ಬಣ್ಣಿಸುತ್ತಾರೆ ; ಕಾಳೀ ತತ್ತ್ವವನ್ನೇ ವಿವರಿಸುತ್ತಾರೆ ; ತಾಯಿ ಕಾಳಿಯನ್ನೇ ಕರೆಯುತ್ತಾರೆ. ಅವರು ಆಗಾಗ ಉದ್ಗರಿಸು ತ್ತಾರೆ : “ಓ ತಾಯಿ, ನೀನು ನನ್ನನ್ನು ತುಂಡರಿಸಿದರೂ ಸರಿಯೆ, ನಾನು ಮಾತ್ರ ನಿನ್ನನ್ನು ಬಿಡುವವನಲ್ಲ !” “ಪ್ರತಿಯೊಬ್ಬನೂ ನಲಿವನ್ನೇ ಅರಸುತ್ತಾನೆಂಬ ಮಾತು ನಿಜವಲ್ಲ. ನೋವನ್ನೇ ಬಯಸುವವರು ಹಲವು ಮಂದಿ ಇದ್ದಾರೆ. ತಮಗೆತಾವೇ ಹಿಂಸೆಯನ್ನು ತಂದುಕೊಳ್ಳುವುದರಲ್ಲೂ ಆನಂದವಿರಬಲ್ಲದು. ನಾವು ಭೀಷಣತೆಯನ್ನು ಭೀಷಣತೆಗೋಸ್ಕರವೇ ಆರಾಧಿಸೋಣ !” ಮತ್ತೆ ಸ್ವಾಮೀಜಿ ಹೇಳುತ್ತಾರೆ, “ಯಾವ ತಾಯಿಯನ್ನು ನೀವು ಮಾಧುರ್ಯ-ಆನಂದಗಳಲ್ಲಿ ಗುರುತಿಸು ತ್ತೀರೋ, ಅಷ್ಟೇ ಸಹಜವಾಗಿ ಅವಳನ್ನು ದುಃಖ-ದಾರಿದ್ರ್ಯ-ದೌರ್ಜನ್ಯ-ವಿಧ್ವಂಸಕತೆಗಳಲ್ಲೂ ಕಾಣುವುದನ್ನು ಕಲಿಯಿರಿ.” ಇನ್ನು ಕೆಲವೊಮ್ಮೆ ಅವರು ಹೀಗೂ ಹೇಳುವುದುಂಟು–“ಓ ತಾಯಿ, ನಿಜ ! ಜನ ನಿನ್ನನ್ನು ರುಂಡಮಾಲೆಯಿಂದ ಅಲಂಕರಿಸುತ್ತಾರೆ. ಆದರೆ ಮರುಕ್ಷಣವೇ ಭಯದಿಂದ ಕುಸಿದು ನಿನ್ನನ್ನು ‘ಓ ದಯಾಮಯಿ !’ ಎಂದು ಕರೆಯುತ್ತಾರೆ.” “ನಾನು ಹೇಳುತ್ತೇನೆ ಕೇಳಿ ; ನಿಜಕ್ಕೂ ಭಯಂಕರವಾದುದನ್ನು ಪೂಜಿಸುವುದರಿಂದ ಮಾತ್ರವೇ ಭಯವನ್ನು ಗೆದ್ದು ಅಮೃತತ್ವ ವನ್ನು ಪಡೆಯಲು ಸಾಧ್ಯ. ಮೃತ್ಯುವನ್ನು ಧ್ಯಾನಿಸಿ ! ಮೃತ್ಯುವನ್ನು ಧ್ಯಾನಿಸಿ ! ಭೀಕರತೆಯನ್ನು ಆರಾಧಿಸಿ ! ಜಗನ್ಮಾತೆಯೇ ಸ್ವತಃ ಪರಬ್ರಹ್ಮ ಸ್ವರೂಪಿಣಿಯಾಗಿದ್ದಾಳೆ. ಅವಳ ಶಾಪವೂ ಒಂದು ಅನುಗ್ರಹವೇ ಸರಿ. ನಮ್ಮ ಹೃದಯವೇ ಒಂದು ಸ್ಮಶಾನವಾಗಿ ನಮ್ಮ ಸ್ವಾರ್ಥ, ದುರಭಿಮಾನ, ದುರಾಸೆಗಳೆಲ್ಲ ಉರಿದು ಬೂದಿಯಾಗಬೇಕು. ಆಗ, ಆಗ ಮಾತ್ರವೇ, ತಾಯಿ ಬರುತ್ತಾಳೆ. ಆಕೆಯೇ ಸ್ವತಃ ಕಾಲರೂಪಿಣಿ. ಆಕೆಯೇ ಅನಂತ ಶಕ್ತಿರೂಪಿಣಿ. ಮತ್ತು ಜಗತ್ತಿನಲ್ಲಿ ಕಾಣುವ ವಿಭಿನ್ನತೆ ಗಳೆಲ್ಲ ಅವಳೇ.”</p>
  <p>ಜನ ಭಗವಂತನನ್ನು ‘ಕರುಣಾಮಯ’ ಎಂದು ಕರೆಯುತ್ತಾರೆ ; ‘ವರದಾಯಕ’ ಎಂದು ಕರೆಯುತ್ತಾರೆ ; ‘ಅನುಗ್ರಹಕಾರಕ’ ಎಂದು ಕರೆಯುತ್ತಾರೆ. ಇದು ಜಗತ್ತಿನಲ್ಲಿ ಎಲ್ಲೆಲ್ಲಿಯೂ ಕಾಣಬರುವ ಸಂಗತಿ. ಆದರೆ ಜನ ಹೀಗೆ ಕರೆಯುವುದರ ಹಿಂದಿನ ಉದ್ದೇಶವೇನೆಂದು ಸ್ವಾಮೀಜಿ ಎತ್ತಿತೋರಿಸುತ್ತಾರೆ–ಅದು ಮನುಷ್ಯನ ಸ್ವಾರ್ಥತೆ ಎಂದು. ಇನ್ನೂ ಸ್ಪಷ್ಟವಾಗಿ ಹೇಳಬೇಕೆಂದರೆ, ಅದು ಅವನ ಭೀರುತೆಯನ್ನು ತೋರಿಸುತ್ತದೆ. ಬೆದರಿದ ಮನುಷ್ಯ ಭಗವಂತನ ಭೀಕರತೆಯನ್ನು ಬಯಸಿಯಾನೆ ? ಕಲ್ಪಿಸಿಯಾನೆ ? ಅವನಿಗೆ ಬೇಕು ಸಾಂತ್ವನ, ಅವನಿಗೆ ಬೇಕು ಕರುಣೆ, ಅವನಿಗೆ ಬೇಕು ಅನುಗ್ರಹ. ಆದ್ದರಿಂದ ಅವನು ಅನುಗ್ರಹಕಾರಕನಾದ ದಯಾಮಯ ಭಗವಂತನನ್ನೇ ಭಾವಿಸಿ ಆರಾಧಿಸಲು ಬಯಸುತ್ತಾನೆ. ಭಗವಂತನ ಭೀಕರತೆಯನ್ನು ಅವನು ಕನಸಿನಲ್ಲೂ ನೆನೆಸಿಕೊಳ್ಳಲಾರ. ಆದರೆ ಸ್ವಾಮೀಜಿ ಹೇಳುತ್ತಾರೆ, ನಾವು ಯಾವ ಭೂಕಂಪನವನ್ನು ನೋಡು ತ್ತೇವೆಯೋ, ಯಾವ ಜ್ವಾಲಾಮುಖಿಯನ್ನು ನೋಡುತ್ತೇವೆಯೋ ಅವು ಕೂಡ ಭಗವಂತನ ರೂಪಗಳೇ ಎಂದು. ಜಗತ್ತಿನಲ್ಲಿ ಏನೇನು ಒಳ್ಳೆಯದನ್ನು ಕಾಣುತ್ತಿದ್ದೇವೆಯೋ ಅದೂ ಭಗ ವಂತನೇ, ಏನೇನು ಕೆಟ್ಟದ್ದನ್ನು ಕಾಣುತ್ತಿದ್ದೇವೆಯೋ ಅದೂ ಭಗವಂತನೇ, ಎನ್ನುವ ಮಾತನ್ನು ಸ್ವಾಮೀಜಿ ಹೇಳುವಾಗ ನಮಗೆ ಅವರ ಅನುಭವಗಳ ಎತ್ತರ-ಬಿತ್ತರದ ಅರಿವಾಗದಿರದು ; ಅವರ ಬೋಧನೆಗಳ ಹಿಂದಿರುವ ಸಾಹಸಮಯ ಅಂಶದ ಅರಿವಾಗದಿರದು. ನಿಜಕ್ಕೂ ನಾವು ಈ ಜಗತ್ತಿನ ರೀತಿನೀತಿಗಳನ್ನು ತೆರೆಮನಸ್ಸಿನಿಂದ ಪರೀಕ್ಷಿಸಿದರೆ ನಮಗೆ ಅಲ್ಲಿರುವ ಭೀಕರತೆಯ ದರ್ಶನವಾಗ ದಿರದು. ನಾವು ಭಯಗ್ರಸ್ತ ಮನಸ್ಕರಾದ್ದರಿಂದ ಸದಾ ಸುಂದರವಾದ ಹೂಗಳನ್ನು, ಹಿತಕರವಾದ ರೂಪಗಳನ್ನು ಮಾತ್ರವೇ ನೋಡುತ್ತ, ಜಗತ್ತೆಲ್ಲ ಶುಭಕರವಾಗಿದೆ, ಮಂಗಳಕರವಾಗಿದೆ ಎಂದು ಭ್ರಮಿಸುತ್ತಿರುತ್ತೇವೆ. ಆದರೆ ನಿಜಕ್ಕೂ ಇಲ್ಲಿ ಶುಭವೆಷ್ಟೋ ಅಷ್ಟೇ ಅಶುಭವೂ ಇದೆ ; ಮಂಗಳವೆಷ್ಟೋ ಅಮಂಗಳವೂ ಅಷ್ಟೇ ಇದೆ ; ಸೌಂದರ್ಯವೆಷ್ಟಿದೆಯೋ ರೌದ್ರವೂ ಅಷ್ಟೇ ಇದೆ. ತೂಗುವ ತೊಟ್ಟಿಲುಗಳೆಷ್ಟಿವೆಯೋ ಮಸಣದ ಗೋರಿಗಳೂ ಅಷ್ಟೇ ಇವೆ. ಆದರೆ ನಾವು ಈ ಅಮಂಗಳಕರ ರೌದ್ರ ಸ್ಮಶಾನದ ದೃಶ್ಯಗಳ ಕಡೆಗೆ ಕಣ್ಣುಮುಚ್ಚಿ ಕುಳಿತುಬಿಡುತ್ತೇವೆ. ಆದರೂ ಒಂದಲ್ಲ ಒಂದು ದಿನ ನಮಗೆ ಆ ಮುಖದ ದರ್ಶನವೂ ಆಗದಿರುವುದಿಲ್ಲ. ಕಾಳ್ಗಿಚ್ಚು ಹೊತ್ತಿಕೊಂಡು ದಹಿಸುತ್ತ ವೇಗವಾಗಿ ಬರುವಾಗ ಕಾಡುಕೋಳಿಯು ಅದರಿಂದ ತಪ್ಪಿಸಿಕೊಳ್ಳಲು ಸಾಧ್ಯವಾಗದಿರುವುದನ್ನು ಕಂಡು ಒಂದು ಉಪಾಯ ಹೂಡುತ್ತದೆ. ಏನೆಂದರೆ ಮಣ್ಣೊಳಗೆ ತನ್ನ ತಲೆಯನ್ನು ಅಡಗಿಸಿಟ್ಟುಕೊಳ್ಳುತ್ತದೆ ; ಮತ್ತು ಭಾವಿಸುತ್ತದೆ, ‘ಈಗ ನಾನು ಸುರಕ್ಷಿತವಾಗಿದ್ದೇನೆ, ಈ ಕಾಳ್ಗಿಚ್ಚು ನನ್ನನ್ನೇನೂ ಮಾಡಲಾರದು’ ಎಂದು. ಆದರೆ ಕಾಳ್ಗಿಚ್ಚು ಬಂದೇಬಿಟ್ಟಿತು, ಅದರ ಶರೀರವನ್ನು ಸುಟ್ಟು ತಿಂದೇ ಬಿಟ್ಟಿತು. ಹಾಗೆಯೇ ರೋಗ ರುಜಿನ, ಕ್ಷಾಮ ಡಾಮರ, ಭೂಕಂಪ, ಅಪಘಾತ–ಇವೇ ಮೊದಲಾದ ಮೃತ್ಯುಮುಖಗಳು ಈ ಲೋಕದಲ್ಲಿ ರಭಸದಿಂದ ಸಂಚರಿಸು ತ್ತಿರುವುದನ್ನು ಕಂಡೂ ಕೂಡ, ನಾವು ಮಾತ್ರ ಸದಾ ಸುರಕ್ಷಿತವಾಗಿಯೇ ಇರುವವರು, ಸುಂದರ ರೂಪಿಯಾದ ನಮ್ಮ ದಯಾಮಯ ಭಗವಂತ ನಮ್ಮನ್ನು ಕಾಪಾಡುತ್ತಾನೆ ಎಂದು ಕಣ್ಣು ಮುಚ್ಚಿ ಕುಳಿತಿರುತ್ತೇವೆ. ಆದರೆ ಭಗವಂತನು ರಾಮನಾಗಿ ನಮ್ಮನ್ನು ಕಾಪಾಡುವುದು ಎಷ್ಟು ನಿಜವೋ ಯಮನಾಗಿ ಕೊಂಡೊಯ್ಯುವುದೂ ಅಷ್ಟೇ ನಿಜ ಎಂಬ ಕರಾಳಸತ್ಯವನ್ನು ಕಂಡುಕೊಳ್ಳಲು ನಾವು ಕಷ್ಟಪಡುತ್ತೇವೆ. ಆದ್ದರಿಂದಲೇ ಸ್ವಾಮೀಜಿ ಹೇಳುತ್ತಾರೆ, “ನಾವು ನಮ್ಮ ಭ್ರಮೆಯನ್ನು ಕಿತ್ತೊ ಗೆದು ಸತ್ಯಸ್ವರೂಪಿಯಾದ ಭಗವಂತನ ರೌದ್ರರೂಪದ ಸತ್ಯತೆಯನ್ನು ಗುರುತಿಸಿ ಆರಾಧಿಸಬೇಕು” ಎಂದು. “ಮೃತ್ಯುವನ್ನು ಧ್ಯಾನಿಸಿ ! ಮೃತ್ಯುವನ್ನು ಧ್ಯಾನಿಸಿ !”–ಇದು ಅವರ ಧೀರವಾಣಿ.</p>
  <p>ಸ್ವಾಮೀಜಿ ಎಷ್ಟೋ ಬಾರಿ ತೀವ್ರ ಕಾಯಿಲೆಯಿಂದ ನರಳುವಾಗ ಇಲ್ಲವೆ ಅಸಹನೀಯ ಯಾತನೆಯನ್ನು ಅನುಭವಿಸುವಾಗ ಉದ್ಗರಿಸುತ್ತಿದ್ದರು, “ನನ್ನ ಈ ಶರೀರದ ಅಂಗಾಂಗಗಳೂ ಜಗನ್ಮಾತೆಯೇ !ಅವು ಅನುಭವಿಸುತ್ತಿರುವ ನೋವೂ ಆಕೆಯೇ ! ಮತ್ತು ನೋವನ್ನು ಕೊಡುತ್ತಿರು ವವಳೂ ಆಕೆಯೇ !ಕಾಳಿ ! ಕಾಳಿ ! ಕಾಳಿ !” ಎಂದು. ಇಂತಹ ಸಂದರ್ಭಗಳಲ್ಲಿ ತಮ್ಮ ಶಿಷ್ಯರಿಗೆ ಬೋಧನೆ ನೀಡುವಾಗ ಅವರು ಹೇಳುತ್ತಿದ್ದರು, “ಭಯವೆಂದಿಗೂ ಇರಬಾರದು. ಬೇಡುವುದಲ್ಲ, ಪಡೆಯುವುದು ! ತಾಯಿಯ ನಿಜವಾದ ಭಕ್ತರು ಹಟಮಾರಿಗಳಂತೆ ದೃಢಚಿತ್ತರು ; ಸಿಂಹದಂತೆ ನಿರ್ಭೀತರು. ಅವರು ಇಡೀ ವಿಶ್ವವೇ ತಮ್ಮ ಕಾಲ ಕೆಳಗಿನಿಂದ ಕುಸಿದುಬಿದ್ದರೂ ಲೆಕ್ಕಿಸುವವರಲ್ಲ. ಆಕೆಯು ನಿಮ್ಮ ಮಾತನ್ನು ಕೇಳಿಯೇ ತೀರುವಂತೆ ಮಾಡಿ. ತಾಯಿಯನ್ನು ಅತಿ ದೈನ್ಯದಿಂದ ಬೇಡಿಕೊಳ್ಳುವುದಲ್ಲ, ನೆನಪಿಡಿ !” “ಅವಳು ಸರ್ವಶಕ್ತಿಸ್ವರೂಪಿಣಿ. ಒಂದು ಮಣ್ಣಹೆಂಟೆಯಿಂದ ಕೂಡ ಆಕೆ ವೀರರನ್ನು ನಿರ್ಮಿಸಬಲ್ಲಳು.”</p>
  <p>ಸ್ವಾಮೀಜಿ ಹೇಳುತ್ತಿದ್ದರು, “ಎಲ್ಲೆಲ್ಲಿ ಭಯವಿಲ್ಲವೋ, ಎಲ್ಲೆಲ್ಲಿ ತ್ಯಾಗವಿದೆಯೋ, ಎಲ್ಲೆಲ್ಲಿ ಈ ಅಹಮಿಕೆಯೆಂಬುದು ನಶಿಸಿಹೋಗಿದೆಯೋ ಮತ್ತು ಯಾರಿಗೆ ತಾನು ಮುಟ್ಟುವುದೆಲ್ಲ ಕೇವಲ ನೋವು ಎಂಬ ಅರಿವಿದೆಯೋ ಅಲ್ಲೆಲ್ಲ ಜಗನ್ಮಾತೆ ಇದ್ದಾಳೆ.” ಮತ್ತೆ ಹೇಳುತ್ತಾರೆ, “ಒಬ್ಬ ಮನುಷ್ಯ ತನ್ನ ಜೀವನದಲ್ಲಿ ಬಲವಾದ ಏಟುಗಳನ್ನು ತಿಂದು ಜೀವನದ ಕಹಿರಸವನ್ನು ಅನುಭವಿ ಸುವಾಗ ಅವನ ಆತ್ಮವೆಂಬ ಶಿಶುವು ಸಮಾಧಾನ-ಆಶ್ರಯಗಳಿಗಾಗಿ ಜಗನ್ಮಾತೆಯತ್ತಲೇ ತಿರುಗು ತ್ತದೆ.” ಪಾಶ್ಚಾತ್ಯ ಗೂಢಶಾಸ್ತ್ರದಲ್ಲಿ ಬರುವ ‘ತಲೆಬುರಡೆ-ಅಡ್ಡಮೂಳೆ’ಗಳ ಪೂಜೆಯ ಹಿಂದೆ ಕೂಡ ಸ್ವಾಮೀಜಿಯವರು ಅದೇ ಕಾಳೀ ಪೂಜೆಯ ಛಾಯೆಯನ್ನು ಗುರುತಿಸಿದ್ದರು. ಸಕಲ ಚರಾಚರಗಳ ಹಿಂದಿರುವ ಶಕ್ತಿಯಾದ ಜಗನ್ಮಾತೃತ್ವದ ಕಲ್ಪನೆ ಸ್ವಾಮೀಜಿಯವರಲ್ಲಿ ಕಾವ್ಯಮಯ ವಾಗಿ ಹೊರಸೂಸುತ್ತಿತ್ತು.</p>
  <p>ತಮಗಾದ ಈ ಕಾಳೀದರ್ಶನದ ನಂತರ ಸ್ವಾಮೀಜಿಯವರು, ತಮ್ಮ ಶಿಷ್ಯೆಯರಿಗೆ ತಮ್ಮನ್ನು ಹಿಂಬಾಲಿಸಿ ಬರದಂತೆ ಸೂಚನೆಯಿತ್ತು ಇದ್ದಕ್ಕಿದ್ದಂತೆ ಕ್ಷೀರಭವಾನಿಯ ಕಡೆಗೆ ತೆರಳಿದರು. ಸೆಪ್ಟೆಂಬರ್ 20ರಂದು ಹೀಗೆ ಹೊರಟವರು ಅಕ್ಟೋಬರ್ 6ರವರೆಗೂ ಹಿಂದಿರುಗಲಿಲ್ಲ. ಕ್ಷೀರಭವಾನಿಯ ದೇವಾಲಯದಲ್ಲಿ ಅವರು ಪ್ರತಿದಿನವೂ ಹೋಮ ಮಾಡಿದರು. ಒಂದು ಮಣ ಹಾಲು, ಅಕ್ಕಿ, ಬಾದಾಮಿಗಳಿಂದ ತಯಾರಿಸಿದ ಖೀರನ್ನು ನೈವೇದ್ಯ ಮಾಡಿಸಿದರು. ಕ್ಷೀರಭವಾನಿ ಯಲ್ಲವೇ ಅವಳು ! ಅಲ್ಲದೆ ವಿಶೇಷ ಸಾಧನೆಯಾಗಿ, ಪ್ರತಿದಿನ ಬೆಳಿಗ್ಗೆ ಅಲ್ಲಿನ ಒಬ್ಬ ಬ್ರಾಹ್ಮಣ ಪಂಡಿತನ ಪುಟ್ಟ ಮಗಳನ್ನು ದಿವ್ಯಕನ್ಯೆಯಾದ ಉಮಾಕುಮಾರಿಯ ರೂಪದಲ್ಲಿ ಪೂಜೆ ಮಾಡಿ ದರು. (ಬಂಗಾಳದಲ್ಲಿ ಈ ಪೂಜೆಯು ‘ಕುಮಾರೀಪೂಜೆ’ ಎಂಬ ಹೆಸರಿನಿಂದ ಪ್ರಸಿದ್ಧವಾಗಿದೆ.) ಇದಲ್ಲದೆ ಅವರು ಇನ್ನೂ ಕಠಿಣತರವಾದ ಸಾಧನೆಗಳನ್ನು ಕೈಗೊಂಡರು. ವರ್ಷಗಟ್ಟಲೆಯ ಕರ್ಮದ ಮೂಲಕ ಅವರು ತಮ್ಮ ಸುತ್ತ ತಾವೇ ಹೆಣೆದುಕೊಂಡಿದ್ದ ಸಕಲ ಬಂಧನಗಳನ್ನೂ ಹರಿದು ಹಾಕಿ, ಮಹಾತಾಯಿಯ ಮಡಿಲಲ್ಲಿ ಮತ್ತೊಮ್ಮೆ ಶಿಶುವಾಗಹೊರಟಿದ್ದಾರೋ ಎಂಬಂ ತಿತ್ತು ಅವರ ವರ್ತನೆ. ‘ನಾಯಕ’ ‘ಬೋಧಕ’ ಎಂಬ ಭಾವಗಳೆಲ್ಲ ಅವರ ಮನಸ್ಸಿನಿಂದ ಮಾಯವಾಗಿಹೋಗಿದ್ದುವು. ಈಗ ಅವರು ಕೇವಲ ಒಬ್ಬ ಸಂನ್ಯಾಸಿ–ಆ ಪದದ ನಿಜವಾದ ಅರ್ಥದಲ್ಲಿ.</p>
  <p>ಸ್ವಾಮೀಜಿ ಶ್ರೀನಗರಕ್ಕೆ ಹಿಂದಿರುಗಿದ ಮೇಲೆ ಅವರ ಶಿಷ್ಯರಿಗೆ ಅವರು ಸಂಪೂರ್ಣ ಪರಿವರ್ತನೆಗೊಂಡ ವ್ಯಕ್ತಿಯಾಗಿ ಕಂಡುಬಂದರು. ಅವರು ತಮ್ಮ ಶಿಷ್ಯೆಯರಿದ್ದ ದೋಣಿಮನೆ ಯನ್ನು ಪ್ರವೇಶಿಸುವಾಗ ಎರಡೂ ಕೈಗಳನ್ನು ಆಶೀರ್ವಾದದ ಮುದ್ರೆಯಲ್ಲಿ ಮೇಲೆತ್ತಿ ಒಳ ಪ್ರವೇಶಿಸಿದರು. ಅಲ್ಲಿದ್ದ ಪ್ರತಿಯೊಬ್ಬರ ತಲೆಯ ಮೇಲೂ ಜಗನ್ಮಾತೆಗೆ ಅರ್ಪಿಸಿದ ಚೆಂಡುಹೂ ಗಳನ್ನಿರಿಸಿದರು. ಬಳಿಕ ಅಲ್ಲಿಯೇ ಕುಳಿತುಕೊಳ್ಳುತ್ತ ಉದ್ಗರಿಸಿದರು, “ಇನ್ನು ಮೇಲೆ ‘ಹರಿ ಓಂ’ ಅಲ್ಲ ; ಏನಿದ್ದರೂ ‘ಅಮ್ಮಾ’ ಮಾತ್ರ !” ಬಳಿಕ ಮುಂದುವರಿಸುತ್ತ ಹೇಳಿದರು, “ಈಗ ನನ್ನ ರಾಷ್ಟ್ರಪ್ರೇಮ ಇತ್ಯಾದಿಯೆಲ್ಲ ಮಾಯವಾಗಿಬಿಟ್ಟಿದೆ. ಈಗಿರುವುದೆಲ್ಲ ‘ತಾಯಿ’ ‘ತಾಯಿ’ ಮಾತ್ರ.”</p>
  <p>ಕ್ಷೀರಭವಾನಿಗೆ ಹೋಗಿದ್ದಾಗ ನಡೆದ ವೃತ್ತಾಂತವೊಂದನ್ನು ಅವರೀಗ ಬಣ್ಣಿಸ ತೊಡಗಿದರು: “. . . ನಿಜಕ್ಕೂ ನಾನೊಂದು ದೊಡ್ಡ ತಪ್ಪು ಮಾಡಿದೆ. ನಾನು ಒಮ್ಮೆ ಕ್ಷೀರಭವಾನಿಯಲ್ಲಿ ಕುಳಿತು ಚಿಂತಿಸುತ್ತಿದ್ದೆ–ನಮ್ಮ ದೇವಾಲಯಗಳು ಮುಸಲ್ಮಾನರ ಆಕ್ರಮಣದಿಂದ ಈ ರೀತಿ ಹಾಳುಗೆಡವಲ್ಪಟ್ಟು ಅಪವಿತ್ರಗೊಂಡಿವೆಯಲ್ಲ ; ಇಂತಹ ವಿನಾಶವನ್ನು ನಮ್ಮ ಜನಗಳು ತಮ್ಮ ಶಕ್ತಿಮೀರಿ ತಡೆಗಟ್ಟದೆ ಹೇಗೆ ಸುಮ್ಮನಿದ್ದಿರಬಹುದು ? ನಾನೇನಾದರೂ ಆಗ ಇಲ್ಲಿದ್ದಿದ್ದರೆ ಇಂಥದೆಲ್ಲ ನಡೆಯಲು ಖಂಡಿತ ಬಿಡುತ್ತಿರಲಿಲ್ಲ. ನಾನು ನನ್ನ ಪ್ರಾಣವನ್ನೇ ಪಣವಾಗೊಡ್ಡಿ ತಾಯಿಯನ್ನು ರಕ್ಷಿಸುತ್ತಿದ್ದೆ.’ ಆಗ ತಾಯಿ ನನಗೆ ಹೇಳಿದಳು, ‘ಏನು, ನಾಸ್ತಿಕರು ನನ್ನ ದೇವಾಲಯವನ್ನು ಪ್ರವೇಶಿಸಿದರೆ, ನನ್ನ ವಿಗ್ರಹಗಳನ್ನು ಹಾಳುಗೆಡವಿದರೆ ಅದರಿಂದ ನಿನಗೇನು? ನೀನು ನನ್ನನ್ನು ರಕ್ಷಿಸುವವನೋ ಅಥವಾ ನಾನು ನಿನ್ನನ್ನು ರಕ್ಷಿಸುವವಳೋ?’ ಆದ್ದರಿಂದ ಇನ್ನು ದೇಶಪ್ರೇಮ ಎನ್ನುವುದೆಲ್ಲ ಏನೂ ಉಳಿದಿಲ್ಲ. ಈಗ ನಾನೊಬ್ಬ ಹಸುಳೆ ಮಾತ್ರ.”</p>
  <p>ಈ ವೃತ್ತಾಂತವನ್ನು ಕೇಳುತ್ತಿದ್ದ ಶಿಷ್ಯೆಯರೆಲ್ಲ ಸ್ತಬ್ಧರಾಗಿ ಕುಳಿತುಬಿಟ್ಟಿದ್ದರು. ಸ್ವಾಮೀಜಿ ಕುಳಿತಿದ್ದ ಆ ಸ್ಥಳದಲ್ಲಿ ಎಂತಹ ಒಂದು ಸಾಂದ್ರವಾದ ಘನ ಗಂಭೀರ ವಾತಾವರಣ ಏರ್ಪಟ್ಟಿ ತ್ತೆಂದರೆ ಅವರೆಲ್ಲ ತುಟಿಪಿಟಕ್ಕೆನ್ನದೆ ಮೂಗರಾಗಿದ್ದರು ! ಈಗ ಸ್ವಾಮೀಜಿ ಮೆಲ್ಲನೆದ್ದು ಅಲ್ಲಿಂದ ಹೊರಡುತ್ತ ಉದ್ಗರಿಸಿದರು, “ಈಗಲೇ ನಾನು ಎಲ್ಲವನ್ನೂ ಹೇಳಿಬಿಡಲಾರೆ, ಹೇಳಬಾರದು. . . ಆದರೆ ಆಧ್ಯಾತ್ಮಿಕವಾಗಿ ನಾನು ಎಂದೂ ಕಟ್ಟಿಹಾಕಲ್ಪಟ್ಟಿರಲಿಲ್ಲ.”</p>
  <p>ಈಗ ಸ್ವಾಮೀಜಿ ಮತ್ತೆ ತಮ್ಮ ಶಿಷ್ಯರೊಂದಿಗಿದ್ದರೆಂಬುದೇನೋ ನಿಜ. ಆದರೂ ಅವರು ಶಿಷ್ಯರ ಕಣ್ಣಿಗೆ ಬೀಳುತ್ತಿದ್ದುದೇ ಅಪರೂಪ. ಎಷ್ಟೋ ಸಲ ಅವರು ಏಕಾಂಗಿಯಾಗಿ ನದಿಯ ಪಕ್ಕದ ಕಾಡಿನಲ್ಲಿ ತಮ್ಮದೇ ಆದ ಆಲೋಚನೆಯಲ್ಲಿ ಮುಳುಗಿಹೋಗಿ ಗಂಟೆಗಟ್ಟಲೆ ಅಡ್ಡಾಡು ತ್ತಿದ್ದರು. ಆಗ ಅವರು, ಅಲ್ಲೇ ಸಮೀಪದಲ್ಲಿ ದೋಣಿಮನೆಯ ಛಾವಣಿಯ ಮೇಲೆ ಕುಳಿತಿರು ತ್ತಿದ್ದ ತಮ್ಮ ಶಿಷ್ಯರನ್ನೂ ಗಮನಿಸುತ್ತಿರಲಿಲ್ಲ. ಒಂದು ದಿನ ಅವರು ತಲೆಯನ್ನು ನುಣ್ಣಗೆ ಬೋಳಿಸಿಕೊಂಡು ಅತ್ಯಂತ ಸರಳ ಸಂನ್ಯಾಸಿಯಂತೆ ವಸ್ತ್ರಧರಿಸಿ ತಮ್ಮ ಶಿಷ್ಯರ ಮುಂದೆ ಕಾಣಿಸಿ ಕೊಂಡರು. ಆಗ ಅವರ ಮುಖದಲ್ಲಿ ಯಾರನ್ನೂ ಬಳಿಸಾರಲು ಬಿಡದಂತಹ ಗಂಭೀರಭಾವ ಕಾಣುತ್ತಿತ್ತು. ಅವರು ತಾವೇ ರಚಿಸಿದ <span class="en">Kali the Mother–‘</span>ತಾಯಿ ಕಾಳಿ’ ಎಂಬ ಕವನವನ್ನು ಹಾಡುತ್ತ ನಡುವೆ ನಿಲ್ಲಿಸಿ ಹೇಳಿದರು, “ಅವೆಲ್ಲವೂ, ಅದರ ಪ್ರತಿಯೊಂದು ಪದವೂ ನಿಜವಾಗಿ ಬಿಟ್ಟಿತು. ಅಲ್ಲದೆ ನಾನು ಅದನ್ನು ಸಾಬೀತುಗೊಳಿಸಿದ್ದೇನೆ. ಏಕೆಂದರೆ ನಾನು ಮೃತ್ಯುವಿನ ಸ್ವರೂಪವನ್ನು ಅಪ್ಪಿಕೊಂಡಿದ್ದೇನೆ.” ತಾವು ಕ್ಷೀರಭವಾನಿಯಲ್ಲಿ ಆಚರಿಸಿದ ಕಠಿಣ ವ್ರತಗಳು, ಉಪವಾಸ ಹಾಗೂ ತಮಗುಂಟಾದ ದಿವ್ಯ ದರ್ಶನಗಳು–ಇವುಗಳ ಬಗ್ಗೆ ಅವರು ಸೂಕ್ಷ್ಮವಾಗಿ ತಿಳಿಸಿದರು. ಇವಲ್ಲದೆ, ಕಾಳರಾತ್ರಿಯ ಕಗ್ಗತ್ತಲ ಸಮಯದಲ್ಲಿ ‘ರೌದ್ರ’ವನ್ನು ಕುರಿತು ಧ್ಯಾನಿಸು ವಾಗ ತಮಗುಂಟಾದ ಅನುಭವಗಳ ಕುರಿತಾಗಿ ಅವರು ಮುಂದೆ ತಮ್ಮ ಒಂದಿಬ್ಬರು ಗುರು ಭಾಯಿಗಳಿಗೆ ಮಾತ್ರ ಹೇಳಿದರು. ಏಕೆಂದರೆ ಅವು ಬೇರೆ ಯಾರೂ ತಿಳಿಯಬಾರದಷ್ಟು ‘ಪವಿತ್ರ ಹಾಗೂ ಗುಪ್ತ’ವಾಗಿದ್ದುವು.</p>
  <p>ಒಮ್ಮೆ ಸ್ವಾಮೀಜಿ ಕ್ಷೀರಭವಾನಿಯಲ್ಲಿ ತಮಗಾದ ಇನ್ನೊಂದು ಅನುಭವವನ್ನು ಆಪ್ತರೊಬ್ಬರ ಮುಂದೆ ಹೀಗೆ ಬಣ್ಣಿಸುತ್ತಾರೆ–“ಒಂದು ದಿನ ಅಲ್ಲಿ ನಾನು ಹೀಗೇ ಆಲೋಚಿಸುತ್ತ ಕುಳಿತಿದ್ದೆ. ಆಗ ನನಗೆ ಆ ದೇವಸ್ಥಾನದ ಶಿಥಿಲಾವಸ್ಥೆಯನ್ನು ಕಂಡು ತುಂಬ ಸಂಕಟವಾಯಿತು. ನನಗನ್ನಿಸಿತು, ‘ನಮ್ಮ ದೇಶದಾದ್ಯಂತ ಶ್ರೀರಾಮಕೃಷ್ಣರಿಗಾಗಿ ಕಟ್ಟಬೇಕೆಂದಿರುವ ದೇವಸ್ಥಾನಗಳ ಹಾಗೂ ಆಶ್ರಮಗಳ ರೀತಿಯಲ್ಲಿ ಇಲ್ಲಿ ತಾಯಿ ಕ್ಷೀರಭವಾನಿಗೂ ಬಂದು ದೇವಸ್ಥಾನವನ್ನು ಕಟ್ಟಿಸಿದರೆ ಎಷ್ಟು ಚೆನ್ನಾಗಿರುತ್ತದೆ !’ ಹಾಗೆ ನಾನು ಕನಸು ಕಾಣುತ್ತ ಕುಳಿತಿದ್ದಾಗ ಇದ್ದಕ್ಕಿದ್ದಂತೆ ದೇವಿಯ ದಿವ್ಯ ಧ್ವನಿಯನ್ನು ಕೇಳಿ ದಿಗಿಲುಗೊಂಡೆ. ‘ಮಗು, ನಾನಿಚ್ಛಿಸಿದರೆ, ನನಗಾಗಿ ಅಸಂಖ್ಯಾತ ದೇವಸ್ಥಾನಗಳನ್ನು, ಅದ್ಭುತವಾದ ಆಶ್ರಮಗಳನ್ನು ಕಟ್ಟಿಸಿಕೊಳ್ಳಬಲ್ಲೆ. ಇಲ್ಲೇ, ಈ ಕ್ಷಣದಲ್ಲೇ ಏಳು ಅಂತಸ್ತಿನ ಸುವರ್ಣ ದೇವಾಲಯವನ್ನು ನಿರ್ಮಿಸಿಕೊಳ್ಳಬಲ್ಲೆ !’ ಎಂದಳು ದೇವಿ. ಆ ದನಿಯನ್ನು ಕೇಳಿದಾಗಿನಿಂದ ನಾನು ಯೋಜನೆಗಳನ್ನು ಹೂಡುವುದನ್ನೆಲ್ಲ ನಿಲ್ಲಿಸಿಬಿಟ್ಟಿದ್ದೇನೆ. ಎಲ್ಲವೂ ಆಕೆಯ ಇಚ್ಛೆಯಂತೆಯೇ ನಡೆಯಲಿ.”</p>
  <p>ಕಾಶ್ಮೀರದಲ್ಲಿದ್ದ ಈ ದಿನಗಳಲ್ಲೇ, ಸ್ವಾಮೀಜಿಯವರಿಗೆ ಅವರ ಮನಶ್ಶಾಂತಿಯನ್ನು ಕದಡು ವಂಥದೊಂದು ಅನುಭವವಾಯಿತು. ಇದನ್ನು ಅವರು ತಮ್ಮ ಜೀವನದ ಒಂದು ‘ಸಂದಿಗ್ಧತೆ’ ಯೆಂದು ಕರೆಯುತ್ತಿದ್ದರು. ಒಬ್ಬ ಮುಸಲ್ಮಾನ ಫಕೀರನ ಶಿಷ್ಯ ಸ್ವಾಮೀಜಿಯವರ ವ್ಯಕ್ತಿತ್ವದಿಂದ ಆಕರ್ಷಿತನಾಗಿ ಅವರ ಬಳಿಗೆ ಆಗಾಗ ಬರುತ್ತಿದ್ದ. ಒಂದು ದಿನ ಆತ ಜ್ವರ ಮತ್ತು ವಿಪರೀತ ತಲೆನೋವಿಗೆ ಬಲಿಯಾಗಿದ್ದ. ಅದನ್ನು ಕೇಳಿ ಸ್ವಾಮೀಜಿ ಕರುಣೆಯಿಂದ ಆತನ ತಲೆಯನ್ನೊಮ್ಮೆ ಸ್ಪರ್ಶಿಸಿದರು. ಕೂಡಲೇ ಅವನು ಆಶ್ಚರ್ಯಕರವಾಗಿ ಗುಣಮುಖನಾದ. ಇದಾದ ಬಳಿಕ ಅವನು ಸ್ವಾಮೀಜಿಯವರಲ್ಲಿ ಇನ್ನೂ ಹೆಚ್ಚಿನ ಭಕ್ತಿಯಿಂದ ಹಿಂದಿಗಿಂತ ಹೆಚ್ಚಾಗಿ ಬರಲಾರಂಭಿಸಿದ. ಈ ವಿಷಯವನ್ನು ತಿಳಿದ ಅವನ ಫಕೀರಗುರುವಿಗೆ ಮಾತ್ರ ಸ್ವಾಮೀಜಿಯವರ ಮೇಲೆ ಹೊಟ್ಟೆಯುರಿ ಯುಂಟಾಯಿತು. ಎಲ್ಲಿ ಅವರು ತನ್ನ ಶಿಷ್ಯನನ್ನು ತನ್ನಿಂದ ಕಸಿದುಕೊಂಡುಬಿಡುತ್ತಾರೋ ಎಂದು ಹೆದರಿದ ಆ ಫಕೀರ, ತನ್ನ ಶಿಷ್ಯನ ಮುಂದೆ ಸ್ವಾಮೀಜಿಯವರ ಬಗ್ಗೆ ಹೀನಾಯವಾಗಿ ಮಾತನಾಡಿ, ಅವರ ಬಳಿಗೆ ಹೋಗಲೇಬಾರದೆಂದು ಎಚ್ಚರಿಕೆ ನೀಡಿದ. ಆದರೆ ಅದರಿಂದೇನೂ ಪ್ರಯೋಜನ ವಾಗಲಿಲ್ಲ. ಕೊನೆಗೆ ಅವನು ಸಿಟ್ಟಿಗೆದ್ದು ಸ್ವಾಮೀಜಿಯವರನ್ನು ಬಾಯಿಗೆ ಬಂದಂತೆ ಬೈದ. ಆ ಕೋಪದ ಭರದಲ್ಲಿ, ಮತ್ತು ಬಹುಶಃ ತನ್ನ ಶಕ್ತಿಯ ಬಗ್ಗೆ ಶಿಷ್ಯನಲ್ಲಿ ನಂಬಿಕೆಯುಂಟುಮಾಡಿಸುವ ಉದ್ದೇಶದಿಂದ, ತನ್ನ ಮಾಂತ್ರಿಕ ವಿದ್ಯೆಯನ್ನು ಪ್ರಯೋಗಿಸುವುದಾಗಿ ಬೆದರಿಕೆ ಹಾಕಿದ. ಸ್ವಾಮೀಜಿ ಕಾಶ್ಮೀರವನ್ನು ಬಿಡುವುದಕ್ಕೆ ಮುಂಚೆ ತಲೆ ತಿರುಗಿ ವಾಂತಿ ಮಾಡಿಕೊಳ್ಳುತ್ತಾರೆ ಎಂದು ಶಾಪ ಹಾಕಿಯೇಬಿಟ್ಟ. ಅದು ಹಾಗೆಯೇ ನಡೆದುಹೋಯಿತು ಕೂಡ ! ಇದರಿಂದ ಸ್ವಾಮೀಜಿ ತೀವ್ರ ಮಾನಸಿಕ ಕ್ಷೋಭೆ ಹಾಗೂ ಆವೇಗಕ್ಕೊಳಗಾದರು. ಆದರೆ ಅವರು ಸಿಟ್ಟಿಗೆದ್ದದ್ದು ಆ ಫಕೀರನ ಮೇಲಲ್ಲ, ಬದಲಾಗಿ ತಮ್ಮ ಮೇಲೆಯೇ ಮತ್ತು ತಮ್ಮ ಗುರುದೇವನ ಮೇಲೆಯೇ ! ಆಲೋಚಿಸಿ ದರು, ‘ಈಗ, ಶ್ರೀರಾಮಕೃಷ್ಣರಿಂದ ನನಗಾದದ್ದೇನು? ಕೇವಲ ಒಬ್ಬ ಯಃಕಿಶ್ಚಿತ್ ಮಾಂತ್ರಿಕನ ಶಕ್ತಿಯಿಂದ ನನ್ನನ್ನು ನಾನು ರಕ್ಷಿಸಿಕೊಳ್ಳಲು ಸಾಧ್ಯವಿಲ್ಲದಿದ್ದ ಮೇಲೆ, ನಾನು ಕಂಡ ದರ್ಶನಗಳು, ನಾನು ಬೋಧಿಸಿದ ವೇದಾಂತತತ್ತ್ವ ಇವುಗಳಿಂದೆಲ್ಲ ಏನು ಪ್ರಯೋಜನವಾಯಿತು ?’ಎಂದು. ಈ ಒಂದು ಘಟನೆ ಸ್ವಾಮೀಜಿಯವರ ಮನಸ್ಸಿಗೆ ಎಷ್ಟೊಂದು ಶ್ರಮ ಕೊಟ್ಟಿತೆಂದರೆ, ಮೂರು ವಾರಗಳ ಬಳಿಕ ಅವರು ಕಲ್ಕತ್ತವನ್ನು ತಲುಪಿದ ಮೇಲೂ ಅದು ಅವರ ತಲೆಯನ್ನು ಕೊರೆಯು ತ್ತಿತ್ತು. ಅವರು ಶ್ರೀಮಾತೆ ಶಾರದಾದೇವಿಯವರ ಬಳಿಗೆ ಹೋಗಿ ದೂರುವ ದನಿಯಲ್ಲಿ, “ಏನಮ್ಮ, ನನಗೆ ಹೀಗೆಲ್ಲ ಆಯಿತಲ್ಲ ; ನಿಮ್ಮ ರಾಮಕೃಷ್ಣರು ಅದನ್ನು ತಡೆಯಬಾರದಿತ್ತೆ?” ಎಂದರು. ಆಗ ಶ್ರೀಮಾತೆಯವರು ಅವರನ್ನು ಸಂತೈಸುತ್ತ ನುಡಿದರು, “ಏನು ಮಾಡುವುದಪ್ಪ? ಜಗತ್ತಿನಲ್ಲಿ ನಿಜವಾದ ಆಧ್ಯಾತ್ಮಿಕತೆಯಿರುವಂತೆಯೇ ಇಂತಹ ಮಾಯಾ ಮಂತ್ರಗಳೂ ಇವೆ. ಅಲ್ಲದೆ ಅವರು ಕೂಡ ಸಾಧನೆ ಮಾಡಿ ಗಳಿಸಿದ್ದೇ ಅಲ್ಲವೆ ಆ ಶಕ್ತಿ ? ಅದು ವ್ಯರ್ಥವಾಗಬೇಕೆಂದರೆ ಹೇಗೆ ಸಾಧ್ಯ ? ಅದೂ ಅಲ್ಲದೆ, ಹಿಂದೆ ಶ್ರೀರಾಮಕೃಷ್ಣರಿಗೇ ಹಲಧಾರಿ (ಶ್ರೀರಾಮಕೃಷ್ಣರ ಸಂಬಂಧಿ) ‘ನೀನು ರಕ್ತಕಾರುವಂತಾಗಲಿ’ ಎಂದು ಶಪಿಸಿಬಿಟ್ಟಿದ್ದ. ಅದು ನಿಜಕ್ಕೂ ಹಾಗೆಯೇ ಆಗಿಹೋಯಿತು. ಆದರೆ, ಆ ಸಮಯದಲ್ಲಿ ದಕ್ಷಿಣೇಶ್ವರದಲ್ಲಿದ್ದ ಒಬ್ಬ ಸಾಧು ಶ್ರೀರಾಮಕೃಷ್ಣ ರನ್ನು ಪರೀಕ್ಷೆ ಮಾಡಿ ಹೇಳಿದ–ಯಾವುದೋ ಒಂದು ವಿಶೇಷ ಸಾಧನೆಯಿಂದಾಗಿ ಅವರ ತಲೆಯೊಳಗೆ ರಕ್ತ ತುಂಬಿಕೊಂಡು ಪ್ರಾಣಾಪಾಯವುಂಟಾಗಿತ್ತು ; ಈಗ ಆ ರಕ್ತ ವಾಂತಿಯಾದದ್ದ ರಿಂದ ಆ ಅಪಾಯ ತಪ್ಪಿತು, ಅಂದ. ಹಾಗೆಯೇ ಈಗ ಆ ಫಕೀರ ನಿನಗೆ ಶಾಪವಿತ್ತು ವಾಂತಿ ಮಾಡಿಸಿದ್ದರಿಂದ ಯಾವುದೋ ಅಪಾಯಕಾರಿಯಾದ ವಸ್ತು ಹೊರಬಂದಿರಬಹುದು. ಆದ್ದರಿಂದ ಅದೂ ಒಳ್ಳೆಯದಕ್ಕೇ ಅಂತ ತಿಳಿದುಕೊ.” ಆದರೆ ಈ ಉತ್ತರದಿಂದ ಸ್ವಾಮೀಜಿಯವರಿಗೇನೂ ಸಂಪೂರ್ಣ ಸಮಾಧಾನವಾಗಲಿಲ್ಲ. ಮುನಿಸಿಕೊಂಡ ಬಾಲಕ ತಾಯಿಯ ಮುಂದೆ ಹಟ ಮಾಡು ವಂತೆ ಹೇಳಿದರೆ, “ಒಟ್ಟಿನಲ್ಲಿ ನಿಮ್ಮ ರಾಮಕೃಷ್ಣರ ಕೈಯಲ್ಲಿ ಏನೂ ಆಗಲಿಲ್ಲ. ಹೋಗಿ, ನನಗೆ ಅವರ ಸಹವಾಸವೇ ಬೇಡ !” ಇದನ್ನು ಕೇಳಿ ಶ್ರೀಮಾತೆಯವರಿಗೆ ನಗುಬಂದಿತು. ಅವರೆಂದರು, “ಮಗು, ನೀನು ಏನೇ ಹೇಳಿದರೂ, ನಿನ್ನ ಜುಟ್ಟು ಅವರ ಕೈಯಲ್ಲಿ ಭದ್ರವಾಗಿದೆಯಲ್ಲ ! ಏನು ಮಾಡುವುದು ?” (ಈ ಎಲ್ಲ ಮಾತುಕತೆಯ ಸಂದರ್ಭದಲ್ಲಿ ಶ್ರೀಮಾತೆಯವರು ಸ್ವಾಮೀಜಿಯವ ರೊಂದಿಗೆ ನೇರವಾಗಿ ಮಾತನಾಡುತ್ತಿರಲಿಲ್ಲ. ಅವರು ಪಿಸುದನಿಯಲ್ಲಿ ಹೇಳಿದುದನ್ನು ಬ್ರಹ್ಮ ಚಾರಿಗಳೊಬ್ಬರು ಗಟ್ಟಿಯಾಗಿ ತಿಳಿಸುತ್ತಿದ್ದರು. ಶ್ರೀಮಾತೆಯವರು ಪುರುಷರೊಂದಿಗೆ ಮಾತ ನಾಡುವಾಗಲೆಲ್ಲ ತಮ್ಮ ಮುಖವನ್ನು ಸೆರಗಿನಿಂದ ಮುಚ್ಚಿಕೊಂಡೇ ಇರುತ್ತಿದ್ದರು.)</p>
  <p>ಅಂತೂ ಈ ಅಪ್ರಿಯ ಘಟನೆಯಿಂದಾಗಿ ಸ್ವಾಮೀಜಿಯವರ ಮನಸ್ಥಿತಿ ಕದಡುವಂತಾಯಿತು. ಅಲ್ಲದೆ ಹೀಗೆ ಆರೋಗ್ಯ ಕೆಟ್ಟದ್ದರಿಂದ ಅವರು ತಮ್ಮ ಕಾಶ್ಮೀರ ಪ್ರವಾಸವನ್ನು ಅಲ್ಲಿಗೇ ಮುಕ್ತಾಯಗೊಳಿಸಿದರು. ಈಗ ಅವರು ಲಾಹೋರ್ ಮಾರ್ಗವಾಗಿ ಕಲ್ಕತ್ತಕ್ಕೆ ಹಿಂದಿರುಗಲಿದ್ದರು. ಅವರ ಪಾಶ್ಚಾತ್ಯ ಶಿಷ್ಯೆಯರು ಶ್ರೀನಗರದಿಂದ ಮುಂದಕ್ಕೆ ಉತ್ತರ ಭಾರತದ ಪ್ರವಾಸಕ್ಕೆ ಹೊರಡಲಿದ್ದರು. ಇವರಿಗೆ ಜೊತೆಗೊಡಲೆಂದು ಸ್ವಾಮೀಜಿಯವರು ಈಗಾಗಲೇ ಸ್ವಾಮಿ ಶಾರದಾ ನಂದರನ್ನು ಕಾಶ್ಮೀರಕ್ಕೆ ಆಹ್ವಾನಿಸಿದ್ದರು. ಅಲ್ಲದೆ ಅವರು ಸ್ವಾಮಿ ಸದಾನಂದರಿಗೂ ಒಂದು ತಂತಿ ಕಳಿಸಿ, ತಮ್ಮನ್ನು ಲಾಹೋರಿನಲ್ಲಿ ಕೂಡಿಕೊಳ್ಳುವಂತೆ ತಿಳಿಸಿದ್ದರು. ಅಲ್ಲಿಂದ ಮುಂದೆ ತಾವು ಹೋದಲ್ಲೆಲ್ಲ ಅವರನ್ನು ಕರೆದೊಯ್ಯುವುದು ಸ್ವಾಮೀಜಿಯವರ ಉದ್ದೇಶ. ಅಂತೆಯೇ ಸ್ವಾಮಿ ಶಾರದಾನಂದರು ಶ್ರೀನಗರಕ್ಕೆ ಬಂದು ತಲುಪಿದರು. ಈಗ ಸ್ವಾಮೀಜಿಯವರ ತಂಡ ಬರಾಮುಲ್ಲಾದ ಕಡೆಗೆ ದೋಣಿಯಲ್ಲಿ ಹೊರಟಿತು.</p>
  <p>ಈ ಪ್ರಯಾಣದ ಸಂದರ್ಭದಲ್ಲಿ ಸ್ವಾಮೀಜಿ ಸಂಪೂರ್ಣ ಮೌನತಾಳಿ, ತಾವೇ ತಾವಾಗಿದ್ದು ಬಿಟ್ಟರು. ತಮಗಾಗಿದ್ದ ಬಗೆಬಗೆಯ ಅನುಭವಗಳಿಂದಾಗಿ ಅವರೆಷ್ಟು ಸೊರಗಿಹೋಗಿದ್ದರೆಂದರೆ, ಏನಾದರೂ ಹೆಚ್ಚುಕಡಮೆಯಾಗಬಹುದೆಂದು ಅವರ ಜೊತೆಗಾರರೆಲ್ಲ ಹೆದರಿದ್ದರು. ಕೆಲವೊಮ್ಮೆ ಸ್ವಾಮೀಜಿ ತಮ್ಮಷ್ಟಕ್ಕೆ ಹಾಡಿಕೊಳ್ಳುತ್ತಿದ್ದರು. ಅಪರೂಪಕ್ಕೊಮ್ಮೊಮ್ಮೆ ಮಾತನಾಡುವಾಗ ಹೇಳುತ್ತಿದ್ದರು, “ಇನ್ನು ನನ್ನಲ್ಲಿ ಯಾವ ಆಕಾಂಕ್ಷೆ-ನಿರೀಕ್ಷೆಗಳೂ ಉಳಿದಿಲ್ಲ. ಈಗ ನನ್ನ ಏಕಮಾತ್ರ ಬಯಕೆಯೆಂದರೆ ಗಂಗಾತೀರದಲ್ಲಿ ಮೌನವಾಗಿ, ದಿಗಂಬರ ಪರಿವ್ರಾಜಕನಾಗಿ ಅಲೆಯುವುದು, ಅಷ್ಟೆ–ನನಗಿನ್ನೇನೂ ಬೇಡ.” ಆದರೆ ಇದು ಕೇವಲ ನಿರ್ಲಿಪ್ತತೆಯ ಭಾವವಲ್ಲ. ಅವರನ್ನು ದಿವ್ಯ ಪ್ರೇಮದ ಭಾವವೊಂದು ಸಂಪೂರ್ಣವಾಗಿ ಆಕ್ರಮಿಸಿಬಿಟ್ಟಿತ್ತು.</p>
  <p>ನಿವೇದಿತಾ ಬರೆಯುತ್ತಾಳೆ : “. . . ಅದೆಷ್ಟು ಬಲವತ್ತರವಾದ ಪ್ರೇಮವೆಂದರೆ ಅವರ ಕಡುಶತ್ರುವೂ ಆ ಪ್ರೇಮದ ರಭಸವನ್ನು ವಿರೋಧಿಸಲು ಸಾಧ್ಯವಿರಲಿಲ್ಲ . . . ಸ್ವಾಮೀಜಿಯವರ ಮಾತುಗಳ ಹಿಂದಿನ ಭಾವ ಅದೆಷ್ಟು ವಿಶಾಲವಾದದ್ದೆಂಬುದನ್ನು ವರ್ಣಿಸಲು ಅಸಾಧ್ಯ ! –ಎಷ್ಟರಮಟ್ಟಿಗೆಂದರೆ ಈ ಜಗತ್ತಿನಲ್ಲಿ ಯಾವುದೇ ಜೀವಿಗೆ ಉಂಟಾದ ಸ್ವಲ್ಪ ನೋವೂ ಅವರನ್ನು ಮುಟ್ಟದಿರುವಂತಿರಲಿಲ್ಲ.</p>
  <p>“ಸ್ವಾಮೀಜಿ ನಮಗೆ ವಸಿಷ್ಠ-ವಿಶ್ವಾಮಿತ್ರರ ಕಥೆ ಹೇಳಿದರು. ವಸಿಷ್ಠರ ನೂರು ಜನ ಪುತ್ರರು ಕೊಲ್ಲಲ್ಪಟ್ಟದ್ದು, ವಸಿಷ್ಠರು ಏಕಾಂಗಿಯಾಗಿ ನಿಸ್ಸಹಾಯಕರಾದದ್ದು–ಇವನ್ನೆಲ್ಲ ವಿವರಿಸಿದರು. ಬಳಿಕ ವಸಿಷ್ಠರು ಬೆಳ್ದಿಂಗಳ ರಾತ್ರಿಯಲ್ಲಿ ತಮ್ಮ ಕುಟೀರದಲ್ಲಿ ಕುಳಿತು ತಮ್ಮ ಪರಮ ವೈರಿಗಳಾದ ವಿಶ್ವಾಮಿತ್ರರು ಬರೆದಿದ್ದ ಯಾವುದೋ ಗ್ರಂಥವನ್ನು ಓದುತ್ತಿರುವ ಚಿತ್ರವನ್ನು ಬಣ್ಣಿಸಿದರು. ಆಗ ವಸಿಷ್ಠರ ಪತ್ನಿ ಅವರ ಬಳಿ ಸಾರಿ ಉದ್ಗರಿಸುತ್ತಾಳೆ, ‘ನೋಡಿ, ಚಂದ್ರಮ ಎಷ್ಟು ಪ್ರಕಾಶಮಾನನಾಗಿದ್ದಾನೆ !’ ಎಂದು. ಆಗ ವಸಿಷ್ಠರು ತಲೆಯೆತ್ತದೆ ಉತ್ತರಿಸುತ್ತಾರೆ, ‘ಆದರೆ ಅದಕ್ಕಿಂತ ಹತ್ತು ಸಾವಿರ ಪಾಲು ಪ್ರಕಾಶಮಾನವಾದದ್ದು, ಓ ಪ್ರಿಯೆ, ಈ ವಿಶ್ವಾಮಿತ್ರನ ಪ್ರಜ್ಞಾನ !’</p>
  <p>“ವಸಿಷ್ಠರು ತಮ್ಮ ನೂರು ಜನ ಪುತ್ರರ ದುರ್ಮರಣ, ತಮ್ಮ ತಪ್ಪುಗಳು, ತಮ್ಮ ಕಷ್ಟಗಳು–ಎಲ್ಲವನ್ನೂ ಮರೆತುಬಿಟ್ಟಿದ್ದಾರೆ ! ತಮ್ಮ ಶತ್ರುವಾದ ವಿಶ್ವಾಮಿತ್ರನ ಪ್ರಕಾಂಡ ಪಾಂಡಿತ್ಯವನ್ನು ಮನಗಂಡು ಆನಂದಿಸುತ್ತ ಮೈಮರೆತಿದ್ದಾರೆ ! ಸ್ವಾಮೀಜಿ ನುಡಿದರು– ‘ಹಾಗೆಯೇ ನಮ್ಮ ಪ್ರೇಮವೆಂಬುದು ಕೂಡ ಎಲ್ಲ ವೈಯಕ್ತಿಕ ಪೂರ್ವ ಗ್ರಹಗಳನ್ನೂ ಮೀರಿ ನಿಂತಿರಬೇಕು’ ಎಂದು.”</p>
  <p>ಸ್ವಾಮೀಜಿ ಮತ್ತು ಸಂಗಡಿಗರು ಅಕ್ಟೋಬರ್ 11ರಂದು ಬರಾಮುಲ್ಲವನ್ನು ತಲುಪಿದರು. ಅಲ್ಲಿ ಕೆಲದಿನಗಳನ್ನು ಕಳೆದ ಮೇಲೆ ಅವರ ಪಾಶ್ಚಾತ್ಯ ಶಿಷ್ಯರು ದೆಹಲಿ, ಆಗ್ರಾ ಮುಂತಾದ ಪ್ರೇಕ್ಷ ಣೀಯ ಸ್ಥಳಗಳಿಗೆ ಹೋಗುವ ಏರ್ಪಾಡಾಗಿತ್ತು. ಸ್ವಾಮೀಜಿಯವರು ಲಾಹೋರ್, ರಾವಲ್ ಪಿಂಡಿಯ ಕಡೆಗೆ ಒಬ್ಬರೇ ಹೊರಟಿದ್ದರು. ಸ್ವಾಮೀಜಿ ಲಾಹೋರಿನ ಕಡೆಗೆ ಹೊರಟಾಗ ತಾವು ಅವರನ್ನು ಬೀಳ್ಕೊಟ್ಟ ಸಂದರ್ಭವನ್ನು ಸೋದರಿ ನಿವೇದಿತಾ ಹೀಗೆ ವರ್ಣಿಸುತ್ತಾಳೆ :</p>
  <p>“ಸ್ವಾಮೀಜಿ ಹೊರಟುಬಿಟ್ಟಿದ್ದಾರೆ . . . ದೋಣಿಯವರು, ಅವರ ಹೆಂಡಿರು-ಮಕ್ಕಳು, ಆಳುಗಳು–ಎಲ್ಲರೂ ಸೇರಿ ನಾವೆಲ್ಲ ರಸ್ತೆಬದಿಯಲ್ಲಿ ಸಿದ್ಧವಾಗಿದ್ದ ಟಾಂಗಾದವರೆಗೆ ಅವರನ್ನು ಬೀಳ್ಕೊಡಲು ಬಂದೆವು. ಸ್ವಾಮೀಜಿಯವರು ತುಂಬ ಭಕ್ತಿ ಪ್ರೀತಿ ವಿಶ್ವಾಸಗಳನ್ನಿಟ್ಟುಕೊಂಡಿದ್ದ ಮುಖ್ಯ ಅಂಬಿಗನ ನಾಲ್ಕು ವರ್ಷದ ಪುಟ್ಟ ಮಗಳು ಅವರ ಪ್ರಯಾಣಕಾಲಕ್ಕೆಂದು ಹಣ್ಣುಗಳಿದ್ದ ಒಂದು ತಟ್ಟೆಯನ್ನು ತಲೆಯ ಮೇಲಿಟ್ಟುಕೊಂಡು ಅವರ ಜೊತೆಗೇ ಹೆಜ್ಜೆ ಹಾಕುತ್ತ ನಡೆದಳು. ಸ್ವಾಮೀಜಿ ಟಾಂಗಾ ಹತ್ತಿ ಹೊರಡುತ್ತಿದ್ದಂತೆ ಆ ಪುಟ್ಟ ಹುಡುಗಿ ನಗುತ್ತ ಕೈ ಬೀಸುತ್ತ ಬೀಳ್ಕೊಟ್ಟಳು. ನಮ್ಮ ಬಲಿತ ಬುದ್ಧಿ-ಹೃದಯಗಳ ಜಿಡುಕಿನಿಂದಾಗಿ ನಾವು ಆ ಮಗುವಿಗಿಂತ ಲಕ್ಷ ಪಾಲು ಕಡಿಮೆ ನಿಸ್ವಾರ್ಥಿಗಳಾಗಿದ್ದರೂ ಸ್ವಾಮೀಜಿಯವರ ಅಗಲುವಿಕೆಯಿಂದ ನಮಗಾದ ದುಃಖ ಆ ಮಗುವಿನ ದುಃಖಕ್ಕಿಂತೇನೂ ಕಡಿಮೆಯಿದ್ದಿರಲಾರದು.”</p>
  <p>ಸಾರಾ ಬುಲ್ ಹಾಗೂ ಜೋಸೆಫಿನ್ನರೊಂದಿಗೆ ನಿವೇದಿತೆಯೂ ಉತ್ತರ ಭಾರತದ ಪ್ರವಾಸ ದಲ್ಲಿ ಜೊತೆಗೂಡಬೇಕೆಂದು ತೀರ್ಮಾನವಾಗಿತ್ತಾದರೂ, ಅವಳು ಬೇಗನೆ ಕಲ್ಕತ್ತಕ್ಕೆ ಹಿಂದಿರು ಗಲು ಬಯಸಿದಳು. ಕಾರಣ, ಸಾಧ್ಯವಾದಷ್ಟು ಬೇಗ ಕಲ್ಕತ್ತದಲ್ಲಿನ ತನ್ನ ಸೇವಾಕಾರ್ಯವನ್ನು ಪ್ರಾರಂಭಿಸಬೇಕೆಂಬ ತವಕ. ಆದ್ದರಿಂದ ಕೆಲದಿನಗಳಲ್ಲೇ ಅವಳು ತನ್ನ ಪಾಡಿಗೆ ತಾನು ಏಕಾಂಗಿ ಯಾಗಿ ಕಲ್ಕತ್ತದ ಕಡೆಗೆ ಹೊರಟಳು. ಅತ್ತ ಸ್ವಾಮೀಜಿಯವರೂ ತಮ್ಮ ಶಿಷ್ಯರಾದ ಸ್ವಾಮಿ ಸದಾನಂದರೊಂದಿಗೆ ಲಾಹೋರಿನಲ್ಲಿ ಟ್ರೈನು ಹತ್ತಿ ನೇರವಾಗಿ ಕಲ್ಕತ್ತಕ್ಕೆ ಬಂದು ತಲುಪಿದರು.</p>
  <h1>20</h1>
  <h1>ಪ್ರೇಮದ ಮೂರ್ತರೂಪ</h1>
  <p class="noindent">ಸುಮಾರು ಆರು ತಿಂಗಳಷ್ಟು ದೀರ್ಘಕಾಲ ಮಠದಿಂದ ದೂರವಾಗಿದ್ದ ಸ್ವಾಮೀಜಿ, (1898) ಅಕ್ಟೋಬರ್ 18ರಂದು ಮತ್ತೆ ಮಠಕ್ಕೆ ಮರಳಿದರು. ಅವರ ಆಗಮನ ಆಶ್ರಮವಾಸಿಗಳಿಗೆಲ್ಲ ಅತ್ಯಂತ ಅನಿರೀಕ್ಷಿತವಾದದ್ದು. ಸ್ವಾಮೀಜಿಯವರ ಓಡಾಟಗಳ ವಿವರಗಳನ್ನೆಲ್ಲ ಸೋದರಿ ನಿವೇದಿತಾ ತನ್ನ ಪತ್ರಗಳ ಮೂಲಕ ಮಠಕ್ಕೆ ತಿಳಿಸುತ್ತಿದ್ದಳು. ಅವುಗಳನ್ನು ವಿಶೇಷ ತರಗತಿಗಳ ಸಂದರ್ಭದಲ್ಲಿ ಎಲ್ಲರಿಗೂ ಓದಿ ಹೇಳಲಾಗುತ್ತಿತ್ತು. ಆದರೆ ಅವರು ಬರಾಮುಲ್ಲಾದಿಂದ ಹೊರಟ ಮೇಲೆ ಅವರ ಬಗ್ಗೆ ಯಾವ ವಿಷಯವೂ ತಿಳಿದುಬಂದಿರಲಿಲ್ಲ. ಈಗ ಇದ್ದಕ್ಕಿದ್ದಂತೆ ಆಗಮಿಸಿದ ಸ್ವಾಮೀಜಿಯವರನ್ನು ಕಂಡು ಮಠದಲ್ಲಿನ ಸಂನ್ಯಾಸಿಗಳಿಗೆಲ್ಲ ಎಲ್ಲಿಲ್ಲದ ಆನಂದ. ಆದರೆ ಅವರ ಸೊರಗಿಹೋದ ದುರ್ಬಲ-ರೋಗಿಷ್ಠ ಶರೀರವನ್ನು ಕಂಡು ಆ ಸಂತೋಷವೆಲ್ಲ ಮಾಯವಾಗಿ ಕಳವಳ, ಕಾತರ ತುಂಬಿಕೊಂಡಿತು.</p>
  <p>ಸ್ವಾಮೀಜಿಯವರ ದೇಹಸ್ಥಿತಿ ನಿಜಕ್ಕೂ ಗಂಭೀರವಾಗಿತ್ತು. ಡಯಾಬಿಟೀಸ್ ಹಾಗೂ ಅನಿದ್ರೆ ಅವರಿಗೆ ಬಹಳ ಕಾಲದಿಂದ ಅಂಟಿಕೊಂಡಿದ್ದ ಕಾಯಿಲೆಗಳು. ಅವುಗಳೊಂದಿಗೆ ಈಗ ಉಬ್ಬಸದ ಸೂಚನೆಗಳು ಬೇರೆ ಕಂಡುಬಂದುವು. ಯಾವಾಗಲಾದರೊಮ್ಮೆ ಅವರಿಗೆ ಉಸಿರಾಟ ಸ್ವಲ್ಪ ಕಷ್ಟವಾಗುತ್ತಿದ್ದುದುಂಟು. ಆದರೆ ಈಗ ಅದು ತೀವ್ರವಾಗಿಬಿಟ್ಟಿತು. ಪರಿಣಾಮವಾಗಿ ದಣಿವು ತುಂಬ ಹೆಚ್ಚಾಯಿತು. ಮಠಕ್ಕೆ ಮರಳಿದೊಡನೆಯೇ ಹಾಸಿಗೆ ಹಿಡಿಯಬೇಕಾಯಿತು. ವಿಷಯ ತಿಳಿದು ಭಕ್ತಾದಿಗಳೆಲ್ಲ ಮಠಕ್ಕೆ ಧಾವಿಸಿ ಬಂದರು. ಗಿರೀಶ್ ಚಂದ್ರ ಘೋಷ್ ಮಠಕ್ಕೆ ಬಂದವನು ಸ್ವಾಮೀಜಿಯವರ ದರ್ಶನಕ್ಕಾಗಿ ಮಹಡಿಯ ಮೇಲೆ ಹೋಗುವಷ್ಟರಲ್ಲಿ ಅವರೇ ಕೆಳಗಿಳಿದು ಬಂದುಬಿಟ್ಟರು. ಇದನ್ನು ನೋಡಿ ಗಿರೀಶ ಅಚ್ಚರಿಯಿಂದ ಕೇಳಿದ, “ಇದೇನಿದು ? ನಿಮಗೆ ತುಂಬ ಕಾಯಿಲೆಯಾಗಿದೆಯೆಂದು ಕೇಳಿದೆನಲ್ಲ, ನೀವೇಕೆ ಕೆಳಗೆ ಬಂದಿರಿ ?” ಅದಕ್ಕೆ ಸ್ವಾಮೀಜಿ ತಮಾಷೆಯ ದನಿಯಲ್ಲಿ ಉತ್ತರಿಸಿದರು, “ರಾಜ (ಸ್ವಾಮಿ ಬ್ರಹ್ಮಾನಂದರು) ನನ್ನ ಬಗ್ಗೆ ಸುಮ್ಮನೆ ಗಾಬರಿಗೊಂಡಿದ್ದಾನೆ. ನಾನು ಸ್ವಲ್ಪ ನಿದ್ರೆ ಮಾಡೋಣ ಅಂತ ಕಣ್ಮುಚ್ಚಿದರೆ ಸಾಕು, ಅವನ ಕಾತರದ ಮುಖವೇ ಕಾಣುತ್ತದೆ ! ಆದ್ದರಿಂದ ನಾನೀಗ ಓಡಾಡುತ್ತಿದ್ದೇನೆ–ಆಗಲಾದರೂ ಅವನು ಸ್ವಲ್ಪ ಸಮಾಧಾನಪಟ್ಟುಕೊಳ್ಳಬಹುದು ! ಅವನು ನನ್ನನ್ನು ಕಾಯಿಲೆ ಮನುಷ್ಯನನ್ನಾಗಿ ಮಾಡಿಬಿಡುತ್ತಿದ್ದಾನೆ. ಆದರೆ ನಿಜಕ್ಕೂ ನಾನು ಚೆನ್ನಾಗಿಯೇ ಇದ್ದೇನೆ.” ಬಳಿಕ ಅವರು ಮಠದ ಪರಿಸ್ಥಿತಿಯ ಬಗ್ಗೆ ಮಾತನಾಡುತ್ತ ಬ್ರಹ್ಮಾನಂದರ ಬಗ್ಗೆ ಹೇಳುತ್ತಾರೆ, “ರಾಜನ ಕಾರ್ಯದಕ್ಷತೆ ಯನ್ನು ಕಂಡು ನಾನು ಬೆರಗಾಗಿಹೋದೆ. ಅವನು ಮಠವನ್ನು ಎಷ್ಟು ಚೆನ್ನಾಗಿ ನಡೆಸಿಕೊಂಡು ಹೋಗುತ್ತಿದ್ದಾನೆ ! ಅವನ ಬಗ್ಗೆ ಶ್ರೀರಾಮಕೃಷ್ಣರೇ ಹೇಳುತ್ತಿದ್ದರು, ‘ಅವನು ಒಂದು ರಾಜ್ಯವನ್ನೇ ಆಳಬಲ್ಲ’ ಎಂದು.”</p>
  <p>ಸ್ವಾಮೀಜಿ ತಾವು ಚೆನ್ನಾಗಿಯೇ ಇದ್ದೇವೆಂದು ಹೇಳುತ್ತಿದ್ದರಲ್ಲದೆ, ತಮ್ಮ ಕೆಲಸ ಕಾರ್ಯ ಗಳನ್ನೂ ಪುನರಾರಂಭಿಸಿದರು. ತರಗತಿಗಳನ್ನೂ ಪ್ರಾರಂಭಿಸಿದರು. ಆದರೆ ಅವರಲ್ಲಿ ಏನೋ ಸಂಪೂರ್ಣ ಬದಲಾವಣೆಯಾಗಿರುವುದು ಎಲ್ಲರಿಗೂ ಸ್ಪಷ್ಟವಾಗಿ ಗೋಚರವಾಯಿತು. ಯಾರೊ ಡನೆಯೂ ಅವರದು ಮಾತಿಲ್ಲ, ಕತೆಯಿಲ್ಲ. ಯಾವಾಗಲೂ ಅನ್ಯಮನಸ್ಕತೆ, ಮೌನ. ಯಾರಿಗೂ ಅವರೊಡನೆ ಮಾತನಾಡಲು ಧೈರ್ಯವಾಗಲಿಲ್ಲ. ಆರೋಗ್ಯಕ್ಕಿಂತ ಹೆಚ್ಚಾಗಿ ಅವರ ಈ ಭಾವ ಎಲ್ಲರನ್ನೂ ಕಂಗೆಡಿಸಿತು. ಅವರ ಮನಸ್ಸನ್ನು ಬಹಿರ್ಮುಖಗೊಳಿಸಲು ಬ್ರಹ್ಮಾನಂದರು ಬಹಳ ವಾಗಿ ಪ್ರಯತ್ನಿಸಿದರಾದರೂ ಪ್ರಯೋಜನವಾಗಲಿಲ್ಲ.</p>
  <p>ಸ್ವಾಮೀಜಿ ಮಠಕ್ಕೆ ಹಿಂದಿರುಗಿದ ಎರಡು ಮೂರು ದಿನಗಳ ಮೇಲೆ, ಅವರ ಮೆಚ್ಚಿನ ಶಿಷ್ಯ ಶರಚ್ಚಂದ್ರ ಅವರನ್ನು ಕಾಣಲು ಬಂದ. ಅವನನ್ನು ಕಂಡು ಬ್ರಹ್ಮಾನಂದರು, “ನೋಡು, ಕಾಶ್ಮೀರದಿಂದ ಹಿಂದಿರುಗಿದಾಗಿನಿಂದ ಸ್ವಾಮೀಜಿ ಯಾರೊಡನೆಯೂ ಮಾತನಾಡುತ್ತಲೇ ಇಲ್ಲ. ನೀನು ಸ್ವಲ್ಪ ಅವರೊಂದಿಗೆ ಮಾತನಾಡುತ್ತ ಅವರ ಮನಸ್ಸನ್ನು ಈ ಕಡೆಗೆ ಸೆಳೆಯಲು ಪ್ರಯತ್ನಿಸು,” ಎಂದರು. ಶರಚ್ಚಂದ್ರನು ಸ್ವಾಮೀಜಿಯವರ ಕೋಣೆಯೊಳಗೆ ಪ್ರವೇಶಿಸಿದಾಗ ಅವರು ಧ್ಯಾನಮುದ್ರೆಯಲ್ಲಿ ಕುಳಿತಿದ್ದರು. ಅವರ ಮನಸ್ಸು ಯಾವುದೋ ಅತೀತದಲ್ಲಿ ತನ್ಮಯ ವಾಗಿರುವಂತೆ ಕಾಣುತ್ತಿತ್ತು. ಶರಚ್ಚಂದ್ರ ಮೆಲ್ಲನೆ ಒಳಗಡಿಯಿರಿಸಿದ. ಅವನನ್ನು ಕಂಡು ಸ್ವಾಮೀಜಿ ಪ್ರೀತಿಯ ದನಿಯಲ್ಲಿ “ಬಾ ಮಗು, ಕುಳಿತುಕೊ” ಎಂದರು ; ಮತ್ತೆ ಮೌನದಲ್ಲಿ ಮುಳುಗಿದರು. ಶಿಷ್ಯ ನಮಸ್ಕರಿಸಿ ನೆಲದ ಮೇಲೆ ಕುಳಿತುಕೊಂಡ. ಗುರುವಿನ ಮುಖ ನೋಡಿದ– ಅವರ ಎಡಗಣ್ಣು ತುಂಬ ಕೆಂಪಗಿತ್ತು. “ಸ್ವಾಮೀಜಿ, ನಿಮ್ಮ ಎಡಗಣ್ಣು ಅಷ್ಟೊಂದು ಕೆಂಪಾಗಿದೆ ಯಲ್ಲ, ಯಾಕದು ?”ಎಂದು ಕೆಳಿದ. ಅದಕ್ಕೆ ಸ್ವಾಮೀಜಿ, “ಓ ಅದೇ, ಅದೇನೂ ಇಲ್ಲ ಬಿಡು” ಎಂದು ಸುಮ್ಮನಾದರು. ಮತ್ತೆ ಮೌನ. ಹೀಗೆಯೇ ಬಹಳ ಹೊತ್ತಾದರೂ ಮೌನವನ್ನು ಮುರಿಯ ದಿದ್ದಾಗ ಶರಚ್ಚಂದ್ರ ಅವರ ಪಾದಗಳನ್ನು ಸ್ಪರ್ಶಿಸಿ, “ಸ್ವಾಮೀಜಿ, ನೀವು ಅಮರನಾಥದಲ್ಲಿ ಏನು ಕಂಡಿರೆಂಬುದನ್ನು ನನಗೆ ಹೇಳುವುದಿಲ್ಲವೆ ?” ಎಂದ. ಶಿಷ್ಯನ ಉಪಾಯ ಫಲಿಸಿತು. ಈಗ ಅವರ ಗಾಢಮೌನ ಸ್ವಲ್ಪ ಭಂಗವಾಯಿತು ; ಅವರ ಮನಸ್ಸು ಸ್ವಲ್ಪ ಹೊರಬಂದಿತು. ಮೆಲುದನಿಯಲ್ಲೇ ಹೇಳಿದರು, “ಅಮರನಾಥವನ್ನು ಸಂದರ್ಶಿಸಿದ ದಿನದಿಂದ, ಇಪ್ಪತ್ತನಾಲ್ಕು ಗಂಟೆಯೂ ಶಿವ ನನ್ನ ತಲೆಯ ಮೇಲೆಯೇ ಕುಳಿತಿರುವಂತಿದೆ ; ಅವನೇಕೋ ಕೆಳಗಿಳಿದು ಬರಲೇ ಒಲ್ಲ !” ಇದನ್ನು ಕೇಳಿದ ಶಿಷ್ಯ ವಿಸ್ಮಯಮೂಕನಾಗಿ ಕುಳಿತು ಆಲೋಚಿಸಿದ–‘ಓ, ಸ್ವಾಮೀಜಿಯವರ ಮೌನಕ್ಕೆ ಇದೋ ಕಾರಣ !’</p>
  <p>ಸ್ವಾಮೀಜಿ ತಮ್ಮ ಮಾತನ್ನು ಮುಂದುವರಿಸಿದರು, “ನಾನು ಅಮರನಾಥದಲ್ಲಿ ಮತ್ತು ಕ್ಷೀರಭವಾನಿಯಲ್ಲಿ ಬಹಳ ಕಠಿಣವಾದ ತಪಸ್ಸು ಮಾಡಿದೆ. ಅಮರನಾಥಕ್ಕೆ ಹೋಗುವಾಗ ನಾನು ಅತ್ಯಂತ ಕಡಿದಾದ ದಾರಿಯಲ್ಲಿ ಹೋದೆ. ಸಾಮಾನ್ಯವಾಗಿ ಯಾತ್ರಿಕರು ಆ ದಾರಿಯಾಗಿ ಹೋಗು ವುದಿಲ್ಲ. ಆದರೆ ನನಗೆ ಆ ದಾರಿಯಾಗೇ ಹೋಗಬೇಕೆನ್ನಿಸಿತು, ಹೋದೆ. ಆ ಶ್ರಮ ನನ್ನ ದೇಹಕ್ಕೆ ಅತಿಯಾಯಿತು. ಅಲ್ಲಿನ ಶೀತವೆಂದರೆ, ಮುಳ್ಳು ಚುಚ್ಚಿದಂತಿರುತ್ತದೆ. ನಾನು ಕೇವಲ ಕೌಪೀನ ಧಾರಿಯಾಗಿ, ಮೈಗೆ ವಿಭೂತಿ ಬಳಿದುಕೊಂಡು ಅಮರನಾಥ ಗುಹೆಯೊಳಗೆ ಪ್ರವೇಶಿಸಿದೆ. ಆಗ ನನಗೆ ಶೀತವೂ ಗೊತ್ತಾಗಲಿಲ್ಲ, ಉಷ್ಣವೂ ಗೊತ್ತಾಗಲಿಲ್ಲ ; ಆದರೆ ನಾನು ಗುಹೆಯಿಂದ ಹೊರಗೆ ಬಂದಾಗ ಮಾತ್ರ ಥಂಡಿಯಿಂದ ನನ್ನ ಶರೀರ ಮರಗಟ್ಟಿಹೋಗಿತ್ತು. . . ”</p>
  <p>ಬಳಿಕ ಅವರು, ಕ್ಷೀರಭವಾನಿಯಲ್ಲಿ ತಾವು ಕೇಳಿದ ಅಶರೀರವಾಣಿಯ ಬಗ್ಗೆ ತಿಳಿಸಿದರು. ಆಗ ಶರಚ್ಚಂದ್ರ ತನ್ನ ಸಂದೇಹವನ್ನು ಮುಂದಿಟ್ಟ, “ಆದರೆ ನೀವು ಅದನ್ನು ದೇವಿಯ ವಾಣಿಯೇ ಅಂತ ಹೇಗೆ ಹೇಳುವಿರಿ ಸ್ವಾಮೀಜಿ ? ಅದು ನಿಮ್ಮ ಮನಸ್ಸಿನಲ್ಲಿ ಏಳುತ್ತಿದ್ದ ಪ್ರಬಲ ಭಾವನಾ ತರಂಗಗಳ ಪ್ರತಿಧ್ವನಿಯಷ್ಟೇ ಆಗಿರಬಹುದಲ್ಲವೆ ?” ಸ್ವಾಮೀಜಿ ತುಂಬ ಗಂಭೀರ ದನಿಯಲ್ಲಿ ಉತ್ತರಿಸಿದರು, “ಅದು ನಿನ್ನೊಳಗಿನಿಂದಲೇ ಹೊರಹೊಮ್ಮಲಿ ಅಥವಾ ಹೊರಗಿನಿಂದಲೇ ಬಂದಿರಲಿ ; ಆದರೆ ಆ ಧ್ವನಿ ಯಾವುದೋ ಅಶರೀರವಾಣಿಯಂತೆ ಕೇಳಿಬರದೆ, ಈಗ ನೀನು ನನ್ನ ಮಾತನ್ನು ಕೇಳುತ್ತಿರುವಷ್ಟೇ ಸ್ಪಷ್ಟವಾಗಿ ಕೇಳಿಬಂದರೆ, ಆಗಲೂ ನೀನು ಅದರ ಸತ್ಯತೆಯನ್ನು ಅನುಮಾನಿಸುವೆಯಾ ?”. ಶರಚ್ಚಂದ್ರ ಮರುಮಾತನಾಡದೆ ಸುಮ್ಮನಾದ.</p>
  <p>ಹೀಗೆ ಸ್ವಾಮೀಜಿ ಅಂದು ಬಹು ಹೊತ್ತು ಮಾತನಾಡಿದರೂ ಅವರು ಹೆಚ್ಚಾಗಿ ಮೌನ ವಾಗಿಯೇ ಇರುತ್ತಿದ್ದರು. ಎಷ್ಟೋ ಸಲ ಅವರ ಮನಸ್ಸು ಬಾಹ್ಯಪ್ರಪಂಚದಿಂದ ಎಷ್ಟರಮಟ್ಟಿಗೆ ವಿಮುಖವಾಗುತ್ತಿತ್ತೆಂದರೆ, ಅವರ ಕಿವಿಗೆ ಯಾವ ಮಾತೂ ಬೀಳುತ್ತಿರಲಿಲ್ಲ. ಒಮ್ಮೆ ಅವರು ತಮ್ಮ ಶಿಷ್ಯರಾದ ಸ್ವಾಮಿ ಶುದ್ಧಾನಂದರೊಂದಿಗೆ ಮಾತನಾಡುತ್ತ ಯಾವುದೋ ವಿಷಯದ ಬಗ್ಗೆ ಪ್ರಶ್ನಿಸಿದರು ; ಶುದ್ಧಾನಂದರು ಅದಕ್ಕೆ ಉತ್ತರಿಸಿದರು. ಬಳಿಕ ಸ್ವಾಮೀಜಿ ಪುನಃ ಅದೇ ಪ್ರಶ್ನೆ ಯನ್ನು ಕೇಳಿದರು ; ಶುದ್ಧಾನಂದರು ಮತ್ತೆ ಮೊದಲಿನಂತೆಯೇ ಉತ್ತರಿಸಿದರು. ಆದರೆ ಇದು ಅಲ್ಲಿಗೇ ನಿಲ್ಲಲಿಲ್ಲ. ಸ್ವಾಮೀಜಿ ಅದೇ ಪ್ರಶ್ನೆಯನ್ನು ಮತ್ತೆ ಮತ್ತೆ ಕೇಳತೊಡಗಿದರು. ಇಷ್ಟು ಹೊತ್ತಿಗಾಗಲೇ ಅವರ ಮನಸ್ಸು ಬೇರೆ ಯಾವುದೋ ವಿಷಯದ ಆಳಕ್ಕೆ ಪ್ರವೇಶಿಸಿಬಿಟ್ಟಿತ್ತು. ಅವರು ಸುಮ್ಮನೆ ಯಾಂತ್ರಿಕವಾಗಿ ಪ್ರಶ್ನೆ ಕೇಳುತ್ತಿದ್ದಾರೆ ಎಂಬುದು ಸ್ಪಷ್ಟವಾಗಿತ್ತು. ಇದರಿಂದ ಅವರ ಸೋದರಸಂನ್ಯಾಸಿಗಳೆಲ್ಲ ಕಳವಳಗೊಂಡರು. ಅವರ ಗಮನವನ್ನು ಬಾಹ್ಯಪ್ರಪಂಚದತ್ತ ಸೆಳೆಯಲು ಬಹುವಾಗಿ ಶ್ರಮಿಸಿದರು. ‘ನರೇಂದ್ರನಿಗೆ ತನ್ನ ನಿಜಸ್ವರೂಪ ಗೊತ್ತಾದೊಡನೆಯೇ ಅವನು ತನ್ನ ದೇಹವನ್ನು ತ್ಯಜಿಸಿಬಿಡುತ್ತಾನೆ’ ಎಂಬ ಶ್ರೀರಾಮಕೃಷ್ಣರ ಮಾತನ್ನು ನೆನಪಿಸಿ ಕೊಂಡು, ಹಾಗಾಗದಂತೆ ಮಾಡಲು ತೀವ್ರವಾಗಿ ಶ್ರಮಿಸಿದರು. ಆಧ್ಯಾತ್ಮಿಕ ವಿಚಾರವಾದ ಮಾತುಕತೆಗಳನ್ನೆಲ್ಲ ತಪ್ಪಿಸಿ ಕೇವಲ ಹಗುರವಾದ ವಿಷಯಗಳನ್ನೇ ಅವರ ಬಳಿ ಪ್ರಸ್ತಾಪಿಸು ತ್ತಿದ್ದರು. ತಮ್ಮ ಬಗ್ಗೆಯೇ ಸ್ವಾಮೀಜಿ ತಮಾಷೆ ಮಾಡುವಂತೆ ಅವಕಾಶ ಕಲ್ಪಿಸಿಕೊಡುತ್ತಿದ್ದರು. ಇನ್ನು ಕೆಲವೊಮ್ಮೆ ಅವರನ್ನು ಸಿಟ್ಟಿಗೆಬ್ಬಿಸಿಯಾದರೂ ಅವರ ಮನಸ್ಸನ್ನು ಬಾಹ್ಯ ಪ್ರಪಂಚದತ್ತ ಸೆಳೆಯುತ್ತಿದ್ದರು ! ಪರಿಸ್ಥಿತಿಯನ್ನರಿತ ಸ್ವಾಮೀಜಿಯವರೂ ಸಹ ತಾವು ಸಮಾಧಿಸ್ಥಿತಿಗೇರದಂತೆ ಎಚ್ಚರಿಕೆ ವಹಿಸುತ್ತಿದ್ದರು. ಅದಕ್ಕಾಗಿ ಅವರು ಕೆಲವು ಆಪ್ತಭಕ್ತರ ಮನೆಗಳಿಗೆ ಹೋಗುತ್ತಿದ್ದರು. ಇಲ್ಲವೆ ಮಠಕ್ಕೆ ಬಂದ ಸಂದರ್ಶಕರನ್ನು ಮಾತನಾಡಿಸುತ್ತಿದ್ದರು.</p>
  <p>ಸ್ವಾಮೀಜಿಯವರ ದೇಹಸ್ಥಿತಿ ಅವರ ಗುರುಭಾಯಿಗಳಿಗೆ ಬಹಳಷ್ಟು ಚಿಂತೆಯನ್ನುಂಟು ಮಾಡಿತು. ಆದ್ದರಿಂದ ಅವರು ಕಲ್ಕತ್ತಕ್ಕೆ ಮರಳಿದ ಕೆಲದಿನಗಳಲ್ಲೇ ಪ್ರಸಿದ್ಧ ವೈದ್ಯರಾದ ಆರ್. ಎಲ್. ದತ್ತ ಎಂಬವರಿಂದ ಎದೆಯನ್ನು ಪರೀಕ್ಷೆ ಮಾಡಿಸಿಕೊಳ್ಳಲು ಅವರನ್ನು ಒಪ್ಪಿಸಿದರು. ಡಾ. ದತ್ತರು ತಾವೂ ಪರೀಕ್ಷೆ ಮಾಡಿದ್ದಲ್ಲದೆ ಇನ್ನೂ ಕೆಲವು ಡಾಕ್ಟರುಗಳೊಂದಿಗೆ ಈ ವಿಷಯ ವಾಗಿ ಸಮಾಲೋಚಿಸಿ ಸ್ವಾಮೀಜಿ ತಮ್ಮ ದೇಹಾರೋಗ್ಯದ ಬಗ್ಗೆ ಹೆಚ್ಚಿನ ಎಚ್ಚರ ವಹಿಸಬೇಕು ಎಂಬ ಸಲಹೆ ನೀಡಿದರು. ಅತಿಯಾದ ಏಕಾಗ್ರತೆಯಿಂದಲೋ ಏನೋ ಅವರ ಎಡಗಣ್ಣಿನಲ್ಲಿ ಸ್ವಲ್ಪ ರಕ್ತ ಹೆಪ್ಪುಗಟ್ಟಿತ್ತು. ಆದ್ದರಿಂದ ಅವರು ಧ್ಯಾನದಲ್ಲಿ ತೊಡಗಬಾರದೆಂದು ಡಾ. ದತ್ತರು ಸೂಚಿಸಿದರು.</p>
  <p>ಹೀಗೆ ತಮ್ಮ ಆರೋಗ್ಯಸ್ಥಿತಿ ಗಂಭೀರವಾಗಿರುವುದನ್ನು ಮನಗಂಡರೂ ಸ್ವಾಮೀಜಿ ಅದನ್ನು ಲೆಕ್ಕಿಸದೆ ಆಶ್ರಮವಾಸಿಗಳೊಂದಿಗೆ ತಮ್ಮ ಹಿಂದಿನ ದಿನಚರಿಯನ್ನು ಪುನರಾರಂಭಿಸಿದರು– ಪ್ರಶ್ನೋತ್ತರಗಳ ತರಗತಿಗಳು ನಡೆದುವು. ಆಧ್ಯಾತ್ಮಿಕ ಸಂಭಾಷಣೆಗಳು ನಡೆದುವು, ವೇದೋಪ ನಿಷತ್ತುಗಳನ್ನು ಓದಿ ಹೇಳಿ ಭಾಷ್ಯಗಳನ್ನೂ ವಿವರಣೆಗಳನ್ನೂ ನೀಡಲಾಯಿತು. ಮಠದ ನೂತನ ಬ್ರಹ್ಮಚಾರಿಗಳಿಗೆ ವಿಶೇಷ ತರಬೇತಿ ನೀಡುವುದಕ್ಕಾಗಿ ಸ್ವಾಮೀಜಿ ಹೆಚ್ಚಿನ ಸಮಯವನ್ನು ವಿನಿಯೋಗಿಸಿದರು. ಸಂಘದಲ್ಲಿ ಶಿಸ್ತು ನೆಲೆಗೊಳ್ಳುವುದಕ್ಕಾಗಿ ನೀತಿ ನಿಯಮಗಳನ್ನು ರೂಪಿಸಿ, ದಿನಕ್ಕೆ ಇಂತಿಷ್ಟು ಗಂಟೆಗಳ ಕಾಲ ಬೌದ್ಧಿಕ ಹಾಗೂ ಆಧ್ಯಾತ್ಮಿಕ ಸಾಧನೆಗಳಿಗಾಗಿ ಎಂದು ನಿಗದಿಪಡಿಸಿದರು. ಅವರು ಕಲ್ಕತ್ತಕ್ಕೆ ಮರಳಿದ ದಿನವೇ ತಾವು ಕಾಶ್ಮೀರದಲ್ಲಿದ್ದಾಗ ರಚಿಸಿದ ಕವನಗಳನ್ನು ಆಶ್ರಮವಾಸಿಗಳಿಗೆಲ್ಲ ತಮ್ಮ ವಿಶಿಷ್ಟವಾದ ಶೈಲಿಯಲ್ಲಿ ಭಾವಪೂರ್ಣವಾಗಿ ಓದಿ ಹೇಳಿದರು. ಅವರು ಉಚ್ಚರಿಸಿದ ಪ್ರತಿಯೊಂದು ಪದದಲ್ಲೂ ಅವರಿಗಾದ ಸಾಕ್ಷಾತ್ಕಾರಗಳೇ ಸಚೇತನವಾಗಿ ತುಂಬಿದ್ದಂತೆ ಭಾಸವಾಗುತ್ತಿತ್ತು.</p>
  <p>ಸ್ವಾಮೀಜಿ ಕಲ್ಕತ್ತಕ್ಕೆ ಮರಳುವ ವೇಳೆಗೆ ಮಠದಲ್ಲಿ ಶ್ರೀದುರ್ಗಾಪೂಜೆಯ ಉತ್ಸವ ಪ್ರಾರಂಭ ವಾಯಿತು. ಸುಮಾರು ಹತ್ತು ವರ್ಷಗಳಿಂದಲೂ ಸ್ವಾಮೀಜಿಯವರಿಗೆ ಬಂಗಾಳದಲ್ಲಿ ದುರ್ಗಾ ಪೂಜೆಯ ಉತ್ಸವಗಳನ್ನು ನೋಡುವ ಅವಕಾಶವಾಗಿರಲಿಲ್ಲ. ಈ ವರ್ಷವಾದರೂ ಉತ್ಸವದಲ್ಲಿ ಭಾಗವಹಿಸಬೇಕೆಂಬ ಇಚ್ಛೆ ಅವರದ್ದಾಗಿತ್ತು. ಅವರು ಕಾಶ್ಮೀರದಿಂದ ಹೊರಟು ತರಾತುರಿ ಯಿಂದ ಕಲ್ಕತ್ತಕ್ಕೆ ಬಂದದ್ದಕ್ಕೆ ಇದೂ ಒಂದು ಕಾರಣ. ಅಕ್ಟೋಬರ್ 19-20ರಂದು ಸ್ವಾಮೀಜಿ ಶ್ರೀದುರ್ಗಾಹೋಮವನ್ನು ಮಾಡಿದರು. ಮುಂದಿನ ಮೂರು ದಿನಗಳು ವಿಜೃಂಭಣೆಯ ಉತ್ಸವ ಗಳು. ಇದರಲ್ಲಿ ಭಾಗವಹಿಸುವುದಕ್ಕಾಗಿ ಭಕ್ತಾದಿಗಳೆಲ್ಲ ನೆರೆದರು. ಆಲ್ಮೋರದಲ್ಲಿ ‘ಪ್ರಬುದ್ಧ ಭಾರತ’ದ ಕಾರ್ಯದಲ್ಲಿ ನೆರವಾಗುತ್ತಿದ್ದ ಸ್ವಾಮಿ ತುರೀಯಾನಂದರೂ ಆಗಮಿಸಿದರು. ಈಗ ಮಠದಲ್ಲಿ ಭಕ್ತಿ-ಆನಂದೋತ್ಸಾಹಗಳ ಸಂತೆಯೇ ನೆರೆಯಿತು. ಬಾರಾನಾಗೋರ್ ಮಠದ ದಿನ ಗಳು ಮತ್ತೆ ಮರುಕಳಿಸಿದಂತೆ ಕಂಡುಬರುತ್ತಿತ್ತು.</p>
  <p>ಈ ವೇಳೆಗೆ ಮಠಕ್ಕೆ ಸೇರಿಕೊಂಡಿದ್ದ ಯುವ ಬ್ರಹ್ಮಚಾರಿಗಳಲ್ಲಿ ಕೆಲವರೆಂದರೆ ಖಗೇಂದ್ರ ಚಟರ್ಜಿ, ಹರಿಪದ ಚಟರ್ಜಿ, ಸುಧೀರ್ಚಕ್ರವರ್ತಿ, ಆಂಧ್ರಪ್ರದೇಶದ ಕೃಷ್ಣಮೂರ್ತಿ ನಾಯ್ಡು, ಗೋವಿಂದ ಶುಕಲ್, ಮತ್ತು ದಕ್ಷಿಣೀರಂಜನ್ ಗುಹ. ಇವರೆಲ್ಲರೂ ಸ್ವಾಮಿ ವಿವೇಕಾನಂದರಿಂದ ಸಂನ್ಯಾಸದೀಕ್ಷೆಯನ್ನು ಸ್ವೀಕರಿಸಿ ಕ್ರಮವಾಗಿ ಸ್ವಾಮಿ ವಿಮಲಾನಂದ, ಸ್ವಾಮಿ ಬೋಧಾನಂದ, ಸ್ವಾಮಿ ಶುದ್ಧಾನಂದ, ಸ್ವಾಮಿ ಸೋಮಾನಂದ, ಸ್ವಾಮಿ ಆತ್ಮಾನಂದ ಹಾಗೂ ಸ್ವಾಮಿ ಕಲ್ಯಾಣಾ ನಂದ ಎಂಬ ಹೆಸರುಗಳನ್ನು ಪಡೆದರು. ಮುಂದೆ ಇವರಲ್ಲಿ ಒಬ್ಬೊಬ್ಬರೂ ರಾಮಕೃಷ್ಣ ಸಂಘದ ಸಮರ್ಥ ಸಾಧುಗಳಾಗಿ ಬೆಳಗಿದರು.</p>
  <p>ನವೆಂಬರ್ 1ನೇ ತಾರೀಕಿನ ನಂತರ ಸ್ವಾಮೀಜಿಯವರು ಆಗಾಗ ಬಾಗ್ ಬಜಾರಿನಲ್ಲಿದ್ದ ಬಲರಾಮ್ ಬಾಬುವಿನ ಮನೆಯಲ್ಲಿ ವಾಸವಾಗಿರಬೇಕಾಗಿ ಬಂದಿತು. ಕಾರಣ, ಅವರು ಔಷಧೋ ಪಚಾರ ಹಾಗೂ ಚಿಕಿತ್ಸೆ ಪಡೆಯುತ್ತಿದ್ದುದು ಕಲ್ಕತ್ತದಲ್ಲಿ. ಅವರಿಗೆ ವಿಶ್ರಾಂತಿ ಅತ್ಯಗತ್ಯವಾಗಿ ಬೇಕಾಗಿತ್ತು. ಆದರೂ ಅವರು ತಮ್ಮನ್ನು ನೋಡಬರುತ್ತಿದ್ದ ಜನಸಮೂಹಕ್ಕೆ ನಿರಾಸೆಯಾಗದಂತೆ ನೋಡಿಕೊಂಡರು. ಮುಂಜಾನೆಯಿಂದ ಹಿಡಿದು ರಾತ್ರಿ ಎಂಟು-ಒಂಬತ್ತು ಗಂಟೆಯವರೆಗೂ ಜನ ಗುಂಪುಗುಂಪಾಗಿ ಬರುತ್ತಿದ್ದರು. ಸಹಜವಾಗಿಯೇ ಇದರಿಂದ ಅವರ ಊಟ-ತಿಂಡಿಗಳ ಸಮಯವೆಲ್ಲ ಏರುಪೇರಾಯಿತು. ಇದರಿಂದ ಅವರ ಗುರುಭಾಯಿಗಳೂ ವಿಶ್ವಾಸಿಗರೂ ವ್ಯಾಕುಲ ಗೊಂಡರು. ಈ ಪರಿಸ್ಥಿತಿಯನ್ನು ಹೋಗಲಾಡಿಸಬೇಕೆಂದು ನಿಶ್ಚಯಿಸಿ ಅವರು, ನಿಗದಿಪಡಿಸಿದ ಅವಧಿಗಳಲ್ಲಲ್ಲದೆ ಬೇರೆ ಹೊತ್ತಿನಲ್ಲಿ ದರ್ಶನಾರ್ಥಿಗಳನ್ನು ಭೇಟಿಯಾಗಲೇಬಾರದೆಂದು ಸ್ವಾಮೀಜಿಯವರನ್ನು ಆಗ್ರಹ ಪಡಿಸಿದರು. ಆದರೆ ಅಧ್ಯಾತ್ಮದ ಅಮೃತವನ್ನರಸಿ ಬರುವ ಜನರಿಗಾಗಿ ಸ್ವಾಮೀಜಿಯವರ ಹೃದಯ ಕರಗದಿರಲು ಸಾಧ್ಯವೆ ? ಅವರು ಹೇಳಿದ್ದಿಷ್ಟೆ : “ನನ್ನನ್ನು ನೋಡಬೇಕೆಂದು ಅವರೆಲ್ಲ ಎಷ್ಟೊಂದು ತೊಂದರೆ ಪಟ್ಟುಕೊಂಡು ದೂರದೂರದಿಂದ ಬರು ತ್ತಾರೆ. ಕೇವಲ ನನ್ನ ಅನಾರೋಗ್ಯಕ್ಕೆ ಹೆದರಿ ನಾನು ಅವರನ್ನೆಲ್ಲ ಮಾತನಾಡಿಸದಿರಲು ಸಾಧ್ಯವೆ?”</p>
  <p>ಈ ದಿನಗಳಲ್ಲಿ ಸ್ವಾಮೀಜಿ ಪ್ರೇಮದ ಮೂರ್ತರೂಪವೇ ಆಗಿಬಿಟ್ಟಿದ್ದರು. ಅವರ ಪ್ರೇಮಸುಧೆ ಯೆಂಬುದು ಎಲ್ಲರೆಡೆಗೂ ಹರಿಯುತ್ತಿತ್ತು. ಸಜ್ಜನ-ದುರ್ಜನರೆನ್ನದೆ, ಪುಣ್ಯಾತ್ಮ-ಪಾಪಾತ್ಮರೆನ್ನದೆ ಸಕಲರೂ ಅವರ ಕೃಪೆಗೆ ಪಾತ್ರರಾಗುತ್ತಿದ್ದರು. ಜಗತ್ತಿನ ದುಃಖ ಅವರೆದೆಯನ್ನು ತೀವ್ರವಾಗಿ ತಟ್ಟುತ್ತಿತ್ತು. ತಮ್ಮ ಅವತಾರಸಮಾಪ್ತಿಕಾಲ ಸನ್ನಿಹಿತವಾಗುತ್ತಿದೆಯೆಂಬ ಅರಿವು ಅವರಲ್ಲಿ ಮೂಡಿದ್ದಿರಬೇಕು. ಆದ್ದರಿಂದ ಅವರು ಯಾರನ್ನೂ ಆಶೀರ್ವದಿಸದೆ ಕಳಿಸುತ್ತಲೇ ಇರಲಿಲ್ಲ. ಇದರ ಪರಿಣಾಮವಾಗಿ, ಬೇಕಾಬಿಟ್ಟಿ ಜೀವನ, ಪಾಪಿಷ್ಠ ಜೀವನ ನಡೆಸುತ್ತಿದ್ದ ಎಷ್ಟೋ ಜನರು ಆಧ್ಯಾತ್ಮಿಕ ಜಗತ್ತನ್ನು ಪ್ರವೇಶಿಸುವಂತಾಯಿತು. ಆದರೆ ಇದರಿಂದ ಕೆಲದಿನಗಳಲ್ಲೇ ವದಂತಿಗಳು ಹುಟ್ಟಿಕೊಂಡುವು–‘ಸ್ವಾಮೀಜಿಯವರನ್ನು ಸ್ವಲ್ಪ ಹೊಗಳಿಬಿಟ್ಟರೆ ಸಾಕು, ಯಾರು ಬೇಕಾದರೂ ಅವರನ್ನು ಸಂತೋಷಗೊಳಿಸಬಹುದು ; ಏಕೆಂದರೆ ಮನುಷ್ಯನ ಅಂತರಾಳದೊಳಗಿನ ಹುಳುಕನ್ನು ಕಾಣುವ ಸಾಮರ್ಥ್ಯ ಅವರಿಗಿಲ್ಲ. ಹಾಗಲ್ಲದಿದ್ದರೆ, ಪಕ್ಕಾ ಪ್ರಾಪಂಚಿಕರ ಮೇಲೂ ಅವರು ಹೀಗೆ ಕೃಪೆ ಮಾಡುವುದೆಂದರೇನು ?’ಎಂದು. ಈ ಮಾತುಗಳನ್ನೆಲ್ಲ ಕೇಳಿದ ಒಬ್ಬ ಶಿಷ್ಯನ ಮನಸ್ಸಿಗೆ ತುಂಬ ನೋವಾಯಿತು. ಈ ವಿಷಯವನ್ನು ಸ್ವಾಮೀಜಿಯವರಿಗೇ ನೇರವಾಗಿ ತಿಳಿಸಿಬಿಡಬೇಕೆಂದು ನಿಶ್ಚಯಿಸಿದ. ಒಂದು ದಿನ ಸ್ವಾಮೀಜಿ ಆಶ್ರಮದ ಆವರಣದಲ್ಲಿ ಒಬ್ಬರೇ ಅಡ್ಡಾಡುತ್ತಿದ್ದರು. ಆಗ ಈ ಶಿಷ್ಯ ಬಳಿಸಾರಿ ಹೇಳಿದ, “ಸ್ವಾಮೀಜಿ, ನಿಮ್ಮನ್ನು ನಾನೊಂದು ಪ್ರಶ್ನೆ ಕೇಳಬಹುದೆ ?” ಸ್ವಾಮೀಜಿ ಕತ್ತೆತ್ತದೆ ನಡೆದಾಡುತ್ತಲೇ, “ಆಗಬಹುದು” ಎಂದರು. ಆಗ ಶಿಷ್ಯ ಹೇಳಿದ, “ಕೆಲವು ಜನ ಮಾತನಾಡಿಕೊಳ್ಳುತ್ತಿದ್ದಾರೆ–ಒಳ್ಳೆಯವರು ಯಾರು ಕೆಟ್ಟವರು ಯಾರು ಎಂಬುದನ್ನು ಗುರುತಿಸುವ ಸಾಮರ್ಥ್ಯವಿಲ್ಲ ನಿಮಗೆ ಅಂತ. ನೀವು ವ್ಯಕ್ತಿಗಳ ಪೂರ್ವಾಪರಗಳನ್ನರಿಯದೆ, ಅವರ ಸ್ವಭಾವಗಳನ್ನು ತಿಳಿದುಕೊಳ್ಳದೆ ಎಲ್ಲರ ಮೇಲೂ ನಿಮ್ಮ ಕೃಪೆಯನ್ನು ಹರಿಸುತ್ತೀರಿ. ಇದರಿಂದ ಎಷ್ಟೋ ಜನ ನಿಮ್ಮ ಶಿಷ್ಯರೆನ್ನಿಸಿಕೊಂಡರೂ ಸಹ ನಿಮ್ಮ ಆಶೀರ್ವಾದವನ್ನು ಪಡೆದೂ ತಮ್ಮ ಹಿಂದಿನ ಜೀವನವನ್ನೇ ಮುಂದುವರಿಸುತ್ತಿರುವುದನ್ನು ನಾವೇ ಕಾಣುತ್ತಿದ್ದೇವೆ.”</p>
  <p>ಅವನು ಹೇಳುತ್ತಿದ್ದುದನ್ನೆಲ್ಲ ಸುಮ್ಮನೆ ಕೇಳುತ್ತಿದ್ದ ಸ್ವಾಮೀಜಿ ಇದ್ದಕ್ಕಿದ್ದಂತೆ ಅವನತ್ತ ತಿರುಗಿ ಭಾವಾವೇಶಭರಿತರಾಗಿ ನುಡಿದರು, “ಮಗು, ನಾನು ಒಬ್ಬ ಮನುಷ್ಯನನ್ನು ಅರ್ಥಮಾಡಿ ಕೊಳ್ಳಲಾರೆನೆಂದು ನೀನು ಹೇಳುವೆಯಾ ? ! ನಿಜ ಹೇಳಲೇನು ? ನಾನು ಒಬ್ಬ ಮನುಷ್ಯನನ್ನು ನೋಡಿದಾಗ ಅವನ ಒಳಗಿರುವುದನ್ನೆಲ್ಲ ಅರಿಯಬಲ್ಲೆನಲ್ಲದೆ ಅವನ ಪೂರ್ವಜನ್ಮವನ್ನೂ ತಿಳಿಯಬಲ್ಲೆ. ಸ್ವತಃ ಅವನಿಗೇ ತನ್ನ ಸುಪ್ತ ಮನಸ್ಸಿನಲ್ಲಿ ಅಡಗಿರುವ ವಿಚಾರಗಳ ಅರಿವು ಇರುವುದಿಲ್ಲ. ಅವುಗಳನ್ನೂ ನಾನು ತಿಳಿದುಕೊಳ್ಳಬಲ್ಲೆ. ಹೀಗಿದ್ದರೂ ಕೂಡ ಅಂಥವರ ಮೇಲೆ ನಾನೇಕೆ ಕೃಪೆ ಮಾಡುತ್ತೇನೆ ಬಲ್ಲೆಯಾ ? ಪಾಪ ! ಆ ಬಡಜೀವಿಗಳು ಸ್ವಲ್ಪ ಮನಶ್ಶಾಂತಿಗಾಗಿ ಎಲ್ಲೆಡೆಗಳಲ್ಲಿ ಅಲೆದಾಡಿಬಿಟ್ಟಿದ್ದಾರೆ. ಆದರೆ ಎಲ್ಲರೂ ಅವರನ್ನು ತಿರಸ್ಕರಿಸಿದ್ದಾರೆ. ಆದ್ದರಿಂದ ಅವರು ಕಡೆಗೀಗ ನನ್ನ ಬಳಿಗೆ ಬಂದಿದ್ದಾರೆ. ನಾನೂ ಅವರನ್ನು ತಿರಸ್ಕರಿಸಿಬಿಟ್ಟರೆ ಇನ್ನು ಅವರಿಗೆ ದಿಕ್ಕು ತೋರುವವರು ಯಾರು ? ಆದ್ದರಿಂದಲೇ ನಾನು ಭೇದ ಮಾಡಲಾರೆ. ಅಯ್ಯೋ, ಅವರೆಷ್ಟು ದುಃಖಿಗಳು ! ಅವರೆಷ್ಟು ನಿರ್ಭಾಗ್ಯರು ! ಈ ಪ್ರಪಂಚವೋ ಸಂಕಟಮಯವಾದುದು !” ಸಮಸ್ತ ವಿಶ್ವವನ್ನೇ ಪ್ರೀತಿಸುವ ವಿಶ್ವಮಾನವ ವಿವೇಕಾನಂದರ ಔದಾರ್ಯದ ಅಗಾಧತೆಯಿದು.</p>
  <p>ಈ ಸಮಯದಲ್ಲೇ ಸೋದರಿ ನಿವೇದಿತಾ ತನ್ನ ಸಂಗಡಿಗರಿಂದ ಬೀಳ್ಗೊಂಡು ವಾರಾಣಸಿಯ ದಾರಿಯಾಗಿ ಕಲ್ಕತ್ತಕ್ಕೆ ಬಂದು ತಲುಪಿದಳು. ಮೊದಲು ಸ್ವಾಮೀಜಿಯವರನ್ನು ನೋಡುವ ಉದ್ದೇಶದಿಂದ ಅವಳು ನೇರವಾಗಿ ಬಲರಾಮಬಾಬುವಿನ ಮನೆಗೆ ಬಂದಳು. ಈ ಸಮಯದಲ್ಲಿ ಶ್ರೀಮಾತೆ ಶಾರದಾದೇವಿಯವರು ಬಾಗ್ ಬಜಾರಿನಲ್ಲೇ ಒಂದು ಮನೆಯಲ್ಲಿ ವಾಸವಾಗಿದ್ದು. ಸ್ವಾಮೀಜಿ ತಮ್ಮ ಶಿಷ್ಯೆಯನ್ನು ಆದರದಿಂದ ಸ್ವಾಗತಿಸಿ, ಬೇರೊಂದು ವ್ಯವಸ್ಥೆಯಾಗುವವರೆಗೆ ಅವಳು ಶ್ರೀಮಾತೆಯವರ ಜೊತೆಯಲ್ಲೇ ಇರುವ ವ್ಯವಸ್ಥೆ ಮಾಡಿದರು. ಇದಕ್ಕೆ ಶ್ರೀಮಾತೆ ಯವರಿಂದ ಯಾವ ಅಭ್ಯಂತರವೂ ಇರಲಿಲ್ಲ. ಏಕೆಂದರೆ ಅವರು ನಿವೇದಿತೆಯನ್ನು ಆಗಲೇ ತಮ್ಮ ಮಡಲಿಗೆ ತೆಗೆದುಕೊಂಡಾಗಿತ್ತು. ಆದರೆ ಶ್ರೀಮಾತೆಯವರೊಂದಿಗಿದ್ದ ಕೆಲವು ಮಡಿವಂತ ಹೆಂಗಸರು ಈ ‘ಮ್ಲೇಚ್ಛ ಯುವತಿ’ಯ ಆಗಮನದಿಂದಾಗಿ ಕಸಿವಿಸಿಗೊಂಡರು. ಪುಣ್ಯಕ್ಕೆ, ನಿವೇದಿತಾ ಆ ಮನೆಯಲ್ಲಿ ಹೆಚ್ಚು ದಿನ ಇರಬೇಕಾಗಿ ಬರಲಿಲ್ಲ. ಏಕೆಂದರೆ ಸುಮಾರು ಒಂದು ವಾರದಲ್ಲೇ ಆಕೆಗೆ ಬೋಸ್ಪಾರಾ ಲೇನಿನಲ್ಲಿ ವಾಸಕ್ಕೊಂದು ಮನೆ ಸಿಕ್ಕಿತು. ಮುಂದಿನ ವರ್ಷ ಜೂನ್ನಲ್ಲಿ ಮತ್ತೆ ಪಶ್ಚಿಮ ದೇಶಗಳಿಗೆ ತೆರಳುವವರೆಗೂ ಅವಳು ಈ ಮನೆಯಲ್ಲೇ ಸುಖವಾಗಿ ದ್ದಳು. ಆದರೆ ಸಾಧ್ಯವಾದಾಗಲೆಲ್ಲ ಮಧ್ಯಾಹ್ನದ ಹೊತ್ತಿಗೆ ಹಾಗೂ ಸೆಕೆಗಾಲದ ರಾತ್ರಿಗಳಲ್ಲಿ ಅವಳು ಶ್ರೀಮಾತೆಯವರ ಜೊತೆಯಲ್ಲಿ ಬಂದಿರುತ್ತಿದ್ದಳು.</p>
  <p>ಕೆಲದಿನಗಳ ತರುವಾಯ, ಸಾರಾ ಬುಲ್ ಹಾಗೂ ಜೋಸೆಫಿನ್ನರು ಕಲ್ಕತ್ತಕ್ಕೆ ಬಂದು ತಲುಪಿ ದರು. ಅವರಿಬ್ಬರೂ ಕೆಲದಿನಗಳ ಮಟ್ಟಿಗೆ ನಿವೇದಿತೆಯ ಮನೆಯಲ್ಲಿ ಉಳಿದುಕೊಂಡರು. ಸಾರಾ ಬುಲ್ ಶ್ರೀಮಾತೆಯವರಿಗೆ ಹೇಳಿದಳು, “ಅಮ್ಮ, ನಾವು ನಿಮ್ಮ ಭಾವಚಿತ್ರವನ್ನು ತೆಗೆಸಿ ಅಮೆರಿಕೆಗೆ ತೆಗೆದುಕೊಂಡು ಹೋಗಿ ಅಲ್ಲಿ ಪೂಜೆ ಮಾಡುತ್ತೇವೆ” ಎಂದು. ಆದರೆ ಶ್ರೀಮಾತೆ ಯವರು ಅದಕ್ಕೆ ಒಪ್ಪಿಕೊಳ್ಳಲಿಲ್ಲ. ಲಜ್ಜಾಪಟಾವೃತೆಯಲ್ಲವೆ ಅವರು ? ಸಾರಾ ಕೂಡ ಬಡಪಟ್ಟಿಗೆ ಬಿಡುವವಳಲ್ಲ. ಮತ್ತೆ ಮತ್ತೆ ಅವರನ್ನು ಕಾಡಿ ಬೇಡಿ ಒಪ್ಪಿಸಿಯೇಬಿಟ್ಟಳು. ಫೋಟೋಗ್ರಾಫರ್ ಬಂದು ಫೋಟೋ ತೆಗೆಯಲು ಸಿದ್ಧನಾದಾಗ ಶ್ರೀಮಾತೆಯವರು ನಿಮೀಲಿತ ನೇತ್ರರಾಗಿ ಧ್ಯಾನಭಾವದಲ್ಲಿ ಕುಳಿತುಬಿಟ್ಟರು. ಆಗ ಒಂದು ಫೋಟೋವನ್ನು ತೆಗೆಯಲಾಯಿತು. ಆದರೆ ಶ್ರೀಮಾತೆಯವರು ಕಣ್ಣು ತೆರೆದಿರುವ ಚಿತ್ರ ಸಿಕ್ಕಿದರೆ ಎಷ್ಟು ಚೆನ್ನ ! ಹೀಗೆ ಆಲೋಚಿಸುತ್ತ ಸಾರಾ ಸಮಯ ಕಾಯುತ್ತಿದ್ದಳು. ಈಗ ಫೋಟೋ ತೆಗೆದಾಯಿತಲ್ಲ ಎಂದು ಶ್ರೀಮಾತೆಯವರು ಧ್ಯಾನಭಾವದಿಂದ ಸಹಜಸ್ಥಿತಿಗೆ ಬಂದು ಕಣ್ದೆರೆದರು. ಇದಕ್ಕಾಗಿಯೇ ಕಾಯುತ್ತಿದ್ದ ಫೋಟೋ ಗ್ರಾಫರ್ ತಕ್ಷಣ ಇನ್ನೊಂದು ಫೋಟೋವನ್ನು ತೆಗೆದುಕೊಂಡ. ಬಳಿಕ ನಿವೇದಿತೆ ಶ್ರೀಮಾತೆ ಯವರಿಗೆ ಅಭಿಮುಖಳಾಗಿ ಕುಳಿತಿರುವ ಮತ್ತೊಂದು ಫೋಟೋವನ್ನು ತೆಗೆಯಲಾಯಿತು. ಹೀಗೆ ಸಾರಾಳಿಂದ ನಮಗಿಂದು ಶ್ರೀಮಾತೆಯವರ ಕೆಲವು ಉತ್ಕೃಷ್ಟ ಛಾಯಾಚಿತ್ರಗಳು ಸಿಗುವಂ ತಾದುವು.</p>
  <p>ನವೆಂಬರ್ 13ರಂದು ಕಾಳೀ ಪೂಜೆ. ಅದರ ಹಿಂದಿನ ದಿನ ಬೇಲೂರು ಮಠದ ನೂತನ ನಿವೇಶನದ ವಿಶೇಷ ಪೂಜೆಯ ಕಾರ್ಯಕ್ರಮವಿತ್ತು. ಅಂದು ಶ್ರೀಮಾತೆಯವರು ತಮ್ಮ ಅನೇಕ ಭಕ್ತೆಯರಿಂದೊಡಗೂಡಿ ಅಲ್ಲಿಗೆ ಆಗಮಿಸಿದರು. ಸ್ವಾಮೀಜಿ ತಮ್ಮ ಪಾಶ್ಚಾತ್ಯ ಶಿಷ್ಯೆಯರನ್ನೂ ಆಹ್ವಾನಿಸಿದ್ದರು. ಮಠದ ಸಂನ್ಯಾಸಿಗಳೆಲ್ಲ ಅಲ್ಲಿ ಹಾಜರಿದ್ದರು. ಪೂಜೆಗಾಗಿ ಸುವಿಸ್ತಾರವಾದ ಏರ್ಪಾಡುಗಳಾಗಿದ್ದುವು. ಮಠದಲ್ಲಿ ಅಲ್ಲಿಯವರೆಗೂ ಪೂಜಿಸಲ್ಪಡುತ್ತಿದ್ದ ಶ್ರೀರಾಮಕೃಷ್ಣರ ಭಾವಚಿತ್ರವನ್ನು ನಿವೇಶನಕ್ಕೆ ತರಲಾಯಿತು. ಶ್ರೀಮಾತೆಯವರು ತಮ್ಮದೇ ಆದ ಶ್ರೀರಾಮಕೃಷ್ಣರ ಭಾವಚಿತ್ರವನ್ನೂ ತಂದಿದ್ದರು. ಅವರು ವಿಶೇಷ ಪೂಜೆ ಮಾಡಿ ಆ ಸ್ಥಳವನ್ನು ಆಶೀರ್ವದಿಸಿದರು. ಮಧ್ಯಾಹ್ನದ ಹೊತ್ತಿಗೆ ಶ್ರೀಮಾತೆಯವರು, ಸ್ವಾಮೀಜಿ, ಬ್ರಹ್ಮಾನಂದರು, ಶಾರದಾನಂದರು ಹಾಗೂ ಇನ್ನಿತರರು ಕಲ್ಕತ್ತಕ್ಕೆ ಹಿಂದಿರುಗಿದರು.</p>
  <p>ಮರುದಿನ, ಎಂದರೆ ಕಾಳೀಪೂಜೆಯಂದು ಬಾಗ್ಬಜಾರಿನಲ್ಲಿ ಸೋದರಿ ನಿವೇದಿತೆಯ ಹೆಣ್ಣು ಮಕ್ಕಳ ಶಾಲೆಯ ಪ್ರಾರಂಭೋತ್ಸವ. ಅಂದಿನ ಸಮಾರಂಭಕ್ಕೆ ಸ್ವಾಮೀಜಿ ಎಲ್ಲರನ್ನೂ ಆಹ್ವಾನಿಸಿ ದ್ದರು. ಶ್ರೀಮಾತೆಯವರೂ ಈ ಸಂದರ್ಭದಲ್ಲಿ ಹಾಜರಿದ್ದುದು ಸ್ವಾಮೀಜಿ ಹಾಗೂ ನಿವೇದಿತೆ– ಇಬ್ಬರಿಗೂ ಅತ್ಯಂತ ಸಂತೋಷವನ್ನುಂಟುಮಾಡಿತು. ಶ್ರೀಮಾತೆಯವರು ಮೊದಲು ಶ್ರೀರಾಮ ಕೃಷ್ಣರಿಗೆ ಪೂಜೆ ಸಲ್ಲಿಸಿ, “ಜಗದಂಬೆಯ ಕೃಪೆ ಈ ಶಾಲೆಯ ಮೇಲೆ ಸದಾಕಾಲಕ್ಕೂ ಇರಲಿ ; ಮತ್ತು ಈ ಶಾಲೆಯಲ್ಲಿ ಶಿಕ್ಷಣ ಪಡೆದ ಹೆಣ್ಣು ಮಕ್ಕಳು ಆದರ್ಶ ಮಹಿಳೆಯರಾಗಿ ಬೆಳಗಲಿ” ಎಂದು ಹರಸಿದರು. ಶ್ರೀಮಾತೆಯವರ ಈ ವಿಶೇಷ ಕೃಪಾಶೀರ್ವಾದದ ಬಗ್ಗೆ ಸೋದರಿ ನಿವೇದಿತಾ ಬರೆಯುತ್ತಾಳೆ, “ಶ್ರೀಮಾತೆಯವರು ಭವಿಷ್ಯದ ವಿದ್ಯಾವಂತ ಹಿಂದೂ ಸ್ತ್ರೀತ್ವದ ಬಗ್ಗೆ ಆಡಿದ ಈ ಮಾತುಗಳಿಗಿಂತ ಶುಭಕರವಾದದ್ದೇನನ್ನೂ ನಾನು ಊಹಿಸಲಾರೆ !” ಎಂದು.</p>
  <p>ನಾವು ಈ ಹಿಂದೆಯೇ ನೋಡಿದಂತೆ, ನಿವೇದಿತಾ ಇಂಗ್ಲೆಂಡಿನಲ್ಲಿ ಓರ್ವ ಉತ್ತಮ ಶಿಕ್ಷಕಿ ಯೆಂದು ಹಾಗೂ ಶಿಕ್ಷಣತಜ್ಞೆಯೆಂದು ಹೆಸರು ಗಳಿಸಿದ್ದವಳು. ವಿದ್ಯಾಭ್ಯಾಸದ ಬಗ್ಗೆ ಆಕೆ ತನ್ನದೇ ಆದ ಹಲವಾರು ಆಲೋಚನೆಗಳನ್ನು, ಅಭಿಪ್ರಾಯಗಳನ್ನು ಹೊಂದಿದ್ದಳು. ಅಲ್ಲದೆ ವಿದ್ಯಾಭ್ಯಾಸದ ಬಗೆಗಿನ ಸ್ವಾಮೀಜಿಯವರ ಅಭಿಪ್ರಾಯಗಳಿಂದ ಆಕೆ ತೀವ್ರವಾಗಿ ಪ್ರಭಾವಿತಳಾಗಿದ್ದಳು. ಅವಳು ಕಲ್ಕತ್ತದಲ್ಲಿ ಹೆಣ್ಣು ಮಕ್ಕಳಿಗಾಗಿ ಶಾಲೆಯೊಂದನ್ನು ಸ್ಥಾಪಿಸಬೇಕೆಂದು ತೀರ್ಮಾನವಾದಾಗಲೇ ಆ ಶಾಲೆಯ ರೂಪರೇಷೆಗಳು ಹೇಗಿರಬೇಕೆಂಬುದೂ ನಿಶ್ಚಯವಾಗಿತ್ತು. ಆ ಶಾಲೆಯ ಉದ್ದೇಶ ಕೇವಲ ಕೆಲವರಿಗೆ ಅಕ್ಷರದಾನ ಮಾಡುವುದಷ್ಟೇ ಆಗಿರಲಿಲ್ಲ. ಬದಲಾಗಿ ಸಮಸ್ತ ಭಾರತೀಯ ಸ್ತ್ರೀಯರಿಗೆ ಸಾರ್ವತ್ರಿಕವಾಗಿ ಅನ್ವಯವಾಗಬಹುದಾದ ಹಾಗೂ ಶ್ರೇಷ್ಠ ಗುಣಮಟ್ಟದ ಆಧುನಿಕ ಶಿಕ್ಷಣ ವಿಧಾನವೊಂದನ್ನು ಆವಿಷ್ಕರಿಸುವುದು ಈ ಶಾಲೆಯ ಉದ್ದೇಶವಾಗಿತ್ತು. ಸ್ವಾಮೀಜಿ ಕಲ್ಕತ್ತದಲ್ಲಿದ್ದಾಗಲೆಲ್ಲ ಅವಳನ್ನು ಭೇಟಿಯಾಗಿ ಭಾರತೀಯ ಮನೋಧರ್ಮದ ಬಗ್ಗೆ ಮತ್ತು ಆಕೆಯ ಕಾರ್ಯಕ್ಷೇತ್ರದ ಸ್ವರೂಪದ ಬಗ್ಗೆ ಹೆಚ್ಚಿನ ಅರಿವನ್ನು ನೀಡುತ್ತಿದ್ದರು. ಹೀಗೆ ತಾನು ಸ್ವಾಮೀಜಿಯವರಿಂದ ಪಡೆದುಕೊಂಡ ತಿಳಿವಳಿಕೆಯನ್ನು ಆಕೆ ತನ್ನ <span class="en">‘The Web of Indian Life’ (</span>ಭಾರತೀಯ ಜೀವನದ ಹಾಸುಹೊಕ್ಕುಗಳು) ಎಂಬ ಪುಸ್ತಕದಲ್ಲಿ ನಿರೂಪಿಸಿದ್ದಾಳೆ. ಶ್ರೀಮಾತೆ ಯವರ ಮನೆಯಲ್ಲಿ ಆಕೆಗೆ ಅನೇಕ ಸಂಪ್ರದಾಯಸ್ಥ ಮಹಿಳೆಯರ ಸಂಪರ್ಕವಾಯಿತು. ಅವರಲ್ಲಿ ಅನೇಕರು ಪುರಾಣಗಳಲ್ಲಿ, ನಾಟಕಗಳಲ್ಲಿ ಹಾಗೂ ಹಿಂದೂ ಧರ್ಮದ ತತ್ತ್ವಗಳಲ್ಲಿ ಪರಿಣತ ರಾದವರು. ಅಲ್ಲದೆ ಹಿಂದೂಧರ್ಮವು ಬೋಧಿಸುವ ಮೌಲ್ಯಗಳಿಗೆ ಸಾಕ್ಷ್ಯದಂತಿದ್ದವರು. ಇಂತಹ ಸ್ತ್ರೀಯರ ಸಂಪರ್ಕವು ನಿವೇದಿತೆಯ ಈಗಿನ ಜೀವನಕ್ರಮಕ್ಕೆ ಒಂದು ವಿಶೇಷ ಅನುಕೂಲತೆಯನ್ನು ಕಲ್ಪಿಸಿಕೊಟ್ಟಿತು. ಏಕೆಂದರೆ ಸ್ವತಃ ಅವಳೂ ಒಬ್ಬ ಹಿಂದೂ ಬ್ರಹ್ಮಚಾರಿಣಿಯ ಜೀವನವನ್ನು ನಡೆಸುತ್ತಿದ್ದವಳಲ್ಲವೆ ? ಶೀಘ್ರದಲ್ಲೇ ಅವಳು ಸಂಪೂರ್ಣ ಹಿಂದುವೇ ಆಗಿಬಿಟ್ಟಳು.</p>
  <p>ಶಾಲೆಯ ಉದ್ಘಾಟನೆಯೊಂದಿಗೆ ಭಾರತದಲ್ಲಿ ನಿವೇದಿತೆಯ ಕಾರ್ಯ ಆರಂಭವಾಯಿತು. ಅವಳ ಈ ಕೆಲಸದಲ್ಲಿ ಸ್ವಾಮೀಜಿ ತೀವ್ರ ಆಸಕ್ತಿ ವಹಿಸಿದರು. ತನ್ನದೇ ಆದ ಆಲೋಚನೆಗಳನ್ನು ಕಾರ್ಯಗತಗೊಳಿಸಲು ಆಕೆಗೆ ಅವರು ಸಂಪೂರ್ಣ ಸ್ವಾತಂತ್ರ್ಯ ಕೊಟ್ಟರು. ಇಷ್ಟಪಟ್ಟರೆ ಆಕೆ ಇತರರ ಸಹಾಯವಿಲ್ಲದೆ ಏಕಾಂಗಿಯಾಗಿಯೇ ಕೆಲಸ ಮಾಡಬಹುದಾಗಿತ್ತು. ಎಲ್ಲಕ್ಕಿಂತ ಹೆಚ್ಚಾಗಿ, ಬೇಕಾದರೆ ಅವಳು ತನ್ನ ಕೆಲಸಕ್ಕೆ ಒಂದು ಸ್ಪಷ್ಟವಾದ ‘ಧಾರ್ಮಿಕ ಬಣ್ಣ’ವನ್ನೂ ಕೊಡಬಹು ದಾಗಿತ್ತು, ಅಥವಾ ಅದನ್ನು ಸಂಪೂರ್ಣವಾಗಿ ಒಂದು ಪಂಥವನ್ನಾಗಿಯೇ ಬೆಳೆಸಬಹುದಾಗಿತ್ತು. ಆದರೆ ಸ್ವಾಮೀಜಿ ಆಕೆಗೆ ಸೂಚಿಸಿದರು–“ಬೇರೆಲ್ಲ ಪಂಥಗಳನ್ನು ಮೀರಿ ಬೆಳೆಯುವ ಪಂಥ ನಿನ್ನದಾಗಲಿ” ಎಂದು. ಎಂದರೆ ಕಾಲಾಂತರದಲ್ಲಿ ಅವಳ ‘ಪಂಥ’ವು ಹಿಂದೂಧರ್ಮದೊಳಗಿನ ಹಲವು ಪಂಥಗಳನ್ನಲ್ಲದೆ ಹೊರಗಿನ ಇತರ ಎಲ್ಲ ಪಂಥಗಳನ್ನೂ ತನ್ನಲ್ಲಿ ಒಳಗೊಳ್ಳುವಂ ತಾಗಬೇಕು ಎಂಬುದು ಸ್ವಾಮೀಜಿಯವರ ಅಭಿಪ್ರಾಯ. ಒಮ್ಮೆ ಅವರು ಆಕೆಗೆ ಹೇಳಿದರು, “ಮುಂದಿನ ಜನಾಂಗದ ಸ್ತ್ರೀಯರು ತಮ್ಮ ಹೊಸ ಕಾರ್ಯಭಾರಗಳ ನಡುವೆ ಆಗಾಗ ‘ಶಿವ ಶಿವ!’ ಎನ್ನಲು ಸಾಧ್ಯವಾಗುವುದಾದರೆ ಅದೇ ಅವರ ಪಾಲಿಗೆ ಸಾಕಷ್ಟು ದೊಡ್ಡ ಪೂಜೆಯಾದಂತಾಗು ತ್ತದೆ” ಎಂದು. ಮಹಿಳೆಯರ ಉನ್ನತಿಗಾಗಿ ಶ್ರಮಿಸುವವರು ಹೇಗಿರಬೇಕು ಎಂಬುದರ ಬಗ್ಗೆ ತಮ್ಮ ಕಲ್ಪನೆಯನ್ನು ಆಕೆಗೆ ತಿಳಿಸುತ್ತ ಹೇಳುತ್ತಾರೆ–“ನಿಜ, ನಿನ್ನಲ್ಲಿ ಶ್ರದ್ಧೆ ಆಸಕ್ತಿ ವಿಶ್ವಾಸ ಎಲ್ಲ ಇದೆ. ಆದರೆ ಪ್ರಜ್ವಲಿಸುವ ಹುಮ್ಮಸ್ಸನ್ನು ಮಾತ್ರ ನಿನ್ನಲ್ಲಿ ನಾನು ಕಾಣುತ್ತಿಲ್ಲ. ನಿಜಕ್ಕೂ, ನಿನ್ನಲ್ಲಿ ಉಂಟಾದ ಶಕ್ತಿಯ ಜ್ವಾಲೆಯಲ್ಲಿ ನಿನ್ನನ್ನೇ ನೀನು ಆಹುತಿ ಮಾಡಿಕೊಂಡು ಬಿಡಬೇಕು.” ಹಾಗೆಯೇ ಅದು ನಡೆಯುವಂತೆ ಅವಳನ್ನು ಅವರು ಆಶೀರ್ವದಿಸಿದರು. ಮತ್ತು ಕಾಲಾಂತರದಲ್ಲಿ ಅವಳು ನಿಜಕ್ಕೂ ತನ್ನ ಉದ್ದೇಶಕ್ಕಾಗಿ ಆತ್ಮಾರ್ಪಣೆಯನ್ನೇ ಮಾಡಿಕೊಂಡಳು.</p>
  <p>ನಿವೇದಿತಾ ಕಂಡುಕೊಂಡಿದ್ದ ತನ್ನ ಜೀವನದ ಪಥವನ್ನು ಸುಗಮಗೊಳಿಸಲು ಸ್ವಾಮೀಜಿ ತಮ್ಮಿಂದ ಸಾಧ್ಯವಾದದ್ದನ್ನೆಲ್ಲ ಮಾಡಿದರು. ಕೆಲವೊಮ್ಮೆ ಆಕೆಗೆ ತಮ್ಮ ಜೊತೆಯಲ್ಲೇ ಊಟ- ಉಪಾಹಾರಗಳನ್ನು ಸ್ವೀಕರಿಸುವಂತೆ ಹೇಳುತ್ತಿದ್ದರು. ಇನ್ನು ಕೆಲವೊಮ್ಮೆ ತಾವೇ ಆಕೆಗಾಗಿ ವಿಶೇಷ ಭಕ್ಷ್ಯಭೋಜ್ಯಗಳನ್ನು ತಯಾರಿಸುವುದಲ್ಲದೆ ತಮ್ಮೆದುರಿನಲ್ಲಿಯೇ ಅವುಗಳನ್ನು ತಿನ್ನುವಂತೆ ಹೇಳುತ್ತಿದ್ದರು. ಏಕೆಂದರೆ ಅವಳು ಕಟ್ಟುನಿಟ್ಟಾದ ವ್ರತನಿಷ್ಠೆಗಳನ್ನು ಆಚರಿಸುತ್ತಿದ್ದಳು. ಕೇವಲ ಹಾಲು-ಹಣ್ಣುಗಳ ಮೇಲೆ ಆಕೆ ಜೀವನ ನಡೆಸುತ್ತಿದ್ದಳು. ಅವಳು ಮಲಗುತ್ತಿದ್ದುದು ಒಂದು ಮರದ ಹಲಗೆಯ ಮೇಲೆ. ಇದೆಲ್ಲ ಸ್ವಾಮೀಜಿಯವರಿಗೆ ತಿಳಿದಿತ್ತು. ಆಗಾಗ ಅವರು ತಮಗಾಗಿ ಏನಾದರೂ ರುಚಿಕರವಾದ ಪದಾರ್ಥವನ್ನು ತಯಾರಿಸುವಂತೆ ಅವಳಿಗೆ ಹೇಳುತ್ತಿದ್ದರು. ಅದರಲ್ಲಿ ಅವಳೂ ಪಾಲ್ಗೊಳ್ಳಲಿ ಎನ್ನುವುದೇ ಅವರ ಉದ್ದೇಶ. ಅಲ್ಲದೆ, ಆಕೆ ತಯಾರಿಸಿದ ಆಹಾರವನ್ನು ಇತರರೂ ಸ್ವೀಕರಿಸುವಂತೆ ಮಾಡಿ ತನ್ಮೂಲಕ ತಮ್ಮವರಲ್ಲೇ ಅನೇಕ ಸಂಪ್ರದಾಯಸ್ಥರಿಗೆ ಆಕೆಯ ಬಗ್ಗೆ ಇದ್ದ ಮಡಿತನದ ತಿರಸ್ಕಾರ ದೃಷ್ಟಿಯನ್ನು ಹೋಗಲಾಡಿಸುವ ಪ್ರಯತ್ನ ಮಾಡಿದರು. ಹಿಂದೂ ಸಮಾಜವು ಆಕೆಯನ್ನು ತನ್ನವಳೆಂದೇ ಸ್ವೀಕರಿಸುವಂತೆ ಮಾಡಲು ಸ್ವಾಮೀಜಿ ಬಹಳ ವಾಗಿ ಪ್ರಯತ್ನಪಟ್ಟರು. ಯಾವುದಾದರೊಂದು ವಿಚಾರಗೋಷ್ಠಿ ನಡೆಯುತ್ತಿರುವಾಗ ಆಕೆಯ ಅಭಿಪ್ರಾಯವನ್ನು ಕೇಳಲು ಅವರು ಸದಾ ಸಿದ್ಧರಾಗಿದ್ದರು. ಅವಳು ತಮ್ಮ ಸಂದೇಶಗಳನ್ನು ಎಷ್ಟರಮಟ್ಟಿಗೆ ಮೈಗೂಡಿಸಿಕೊಂಡಿದ್ದಾಳೆಂಬುದನ್ನು ತಿಳಿದುಕೊಳ್ಳುವುದು ಅವರ ಒಂದು ಉದ್ದೇಶವಾದರೆ, ಅವಳ ಭಾವನೆಗಳಲ್ಲಿ ಕಂಡುಬರಬಹುದಾದ ಅಸಮಂಜಸತೆಗಳನ್ನು ತಿಳಿದು ತಿದ್ದುವುದು ಇನ್ನೊಂದು ಉದ್ದೇಶ. ಅವಳ ವಿಷಯದಲ್ಲಿ ಮಾತ್ರವಲ್ಲ, ತಮ್ಮ ಸ್ವಂತ ಸಂಪ್ರದಾ ಯಸ್ಥ ಶಿಷ್ಯರ ವಿಚಾರದಲ್ಲೂ ಸ್ವಾಮೀಜಿಯವರು ಅಷ್ಟೇ ನಿಷ್ಠುರರಾಗಿದ್ದರು. ಅವರೆಲ್ಲ ಬಾಲ್ಯದಿಂದ ಬೆಳೆಸಿಕೊಂಡು ಬಂದಿದ್ದ ಅರ್ಥಹೀನ ಕಂದಾಚಾರಗಳನ್ನು ಬುಡಮೇಲು ಮಾಡಿ ಬಿಡುತ್ತಿದ್ದರು. ಎಷ್ಟೋ ಸಲ ತಮ್ಮ ಬಗೆಗಿನ ಅವರ ನಿಷ್ಠೆಯನ್ನು ಪರೀಕ್ಷಿಸಲು, ಸಂಪ್ರದಾಯಸ್ಥ ರಿಂದ ಬಹಿಷ್ಕರಿಸಲ್ಪಟ್ಟ ಆಹಾರವನ್ನು ಮುಂದಿಟ್ಟು “ತೆಗೆದುಕೊಳ್ಳಿ, ಇದು ನನ್ನ ಪ್ರಸಾದ” ಎನ್ನುತ್ತಿದ್ದರು.</p>
  <p>ಈ ಸಮಯದಲ್ಲಿ ಸ್ವಾಮೀಜಿಯವರಿಗೆ ಮುಂಬಯಿಯ ಸುಪ್ರಸಿದ್ಧ ಕೈಗಾರಿಕೋದ್ಯಮಿಗಳಾದ ಜೆಮ್ ಶೇಟ್ಜಿ ಟಾಟಾರವರಿಂದ ಬಂದ ಪತ್ರವೊಂದು ಸ್ವಾರಸ್ಯಕರವಾಗಿದೆ. ಸ್ವಾಮೀಜಿ ಈ ಲೋಕೋಪಕಾರಿ ಕೋಟ್ಯಧಿಪತಿಯನ್ನು ಜಪಾನಿನಲ್ಲಿ ಈ ಹಿಂದೆಯೇ ಸಂಧಿಸಿದ್ದರು. 1893ರ ಜುಲೈನಲ್ಲಿ ಯೊಕೋಹಾಮಾದಿಂದ ವ್ಯಾಂಕೋವರ್ಗೆ ಹೊರಟಿದ್ದ ಹಡಗಿನಲ್ಲೂ, ಅನಂತರ ವ್ಯಾಂಕೋವರ್ನಿಂದ ಶಿಕಾಗೋದವರೆಗೆ ರೈಲಿನಲ್ಲೂ ಇಬ್ಬರೂ ಸಹಪ್ರಯಾಣಿಕರಾಗಿದ್ದು. ಸ್ವಾಮೀಜಿಯವರು ಜಪಾನಿನ ಕೈಗಾರಿಕಾ ಕ್ಷೇತ್ರದಲ್ಲಿನ ಮುನ್ನಡೆಯಿಂದ ತುಂಬ ಪ್ರಭಾವಿತರಾಗಿ ಅಂತಹ ಬೆಳವಣಿಗೆ ಭಾರತದಲ್ಲೂ ಸಾಧ್ಯವಾದೀತೇ ಎಂದು ಆಶಿಸುತ್ತಿದ್ದರು. ಬಹುಶಃ ಸರ್ ಜೆಮ್ ಶೇಟ್ಜಿ ಟಾಟಾರೊಂದಿಗೂ ಸ್ವಾಮೀಜಿ ಅದೇ ಧಾಟಿಯಲ್ಲಿ ಮಾತನಾಡಿರಬೇಕು. ಆದ್ದರಿಂದ ಸ್ವಾಮೀಜಿಯವರ ದೃಷ್ಟಿಕೋನವನ್ನು ಅರಿತಿದ್ದ ಟಾಟಾರವರು ತಮ್ಮ ಹೊಸ ಕಾರ್ಯ ಕ್ರಮವೊಂದು ಅವರನ್ನು ಆಕರ್ಷಿಸಬಹುದೆಂದು ಭಾವಿಸಿ ಆ ಪತ್ರವನ್ನು ಬರೆದಿದ್ದಿರಬೇಕು. ಪತ್ರ ಈ ರೀತಿಯಾಗಿತ್ತು :</p>
  <div/>
  <p>ಪ್ರಿಯ ಸ್ವಾಮಿ ವಿವೇಕಾನಂದರಿಗೆ,</p>
  <div>ಜಪಾನಿನಿಂದ ಶಿಕಾಗೋದವರೆಗಿನ ನಿಮ್ಮ ಪ್ರಯಾಣದಲ್ಲಿ ನಾನು ನಿಮ್ಮ ಸಹಪ್ರಯಾಣಿಕ ನಾಗಿದ್ದುದು ನಿಮಗೆ ನೆನಪಿರಬಹುದೆಂದು ಭಾವಿಸುತ್ತೇನೆ. ಈ ಸಂದರ್ಭದಲ್ಲಿ, ಭಾರತೀಯ ಆಧ್ಯಾತ್ಮಿಕ ಪರಂಪರೆಯ ಚೇತನವನ್ನು ನಾಶಮಾಡದೆ ಅದನ್ನು ಸದುಪಯೋಗಪಡಿಸಿ ಕೊಳ್ಳುವ ನಮ್ಮ ಕರ್ತವ್ಯದ ಬಗೆಗಿನ ನಿಮ್ಮ ಅಭಿಪ್ರಾಯಗಳನ್ನು ನಾನು ಬಹಳವಾಗಿ ನೆನಪಿಸಿ ಕೊಳ್ಳುತ್ತಿದ್ದೇನೆ.</div>
  <div>ನೀವು ಈಗಾಗಲೇ ಕೇಳಿ ಅಥವಾ ಓದಿ ತಿಳಿದಿರಬಹುದಾದ ‘ಭಾರತೀಯ ವಿಜ್ಞಾನ ಸಂಶೋ ಧನಾ ಸಂಸ್ಥೆ’ಯ <span class="en">(Research Institute of Science for India)</span> ಯೋಜನೆಗೆ ಸಂಬಂಧಿಸಿ ದಂತೆ, ನಾನು ನಿಮ್ಮ ಆ ಅಭಿಪ್ರಾಯಗಳನ್ನು ನೆನಪಿಸಿಕೊಳ್ಳುತ್ತಿದ್ದೇನೆ. ನಮ್ಮ ಆಧ್ಯಾತ್ಮಿಕ ಚೈತನ್ಯಭರಿತರಾದಂತಹ ವ್ಯಕ್ತಿಗಳಿಗೆ ಆಶ್ರಮಗಳನ್ನು ಕಟ್ಟಿಸಿಕೊಟ್ಟು ಅಲ್ಲಿ ಈ ವ್ಯಕ್ತಿಗಳು ಸರಳತೆಯಿಂದ ಜೀವಿಸುತ್ತ ನೈಸರ್ಗಿಕ ಹಾಗೂ ಮಾನವಿಕ ಶಾಸ್ತ್ರಗಳನ್ನು ಅಧ್ಯಯಿಸಲು ತಮ್ಮ ಜೀವನಗಳನ್ನು ಮುಡಿಪಾಗಿಡುವಂತಾದರೆ ಈ ಆಧ್ಯಾತ್ಮಿಕ ಸಂಸ್ಕೃತಿಯನ್ನು ಸದುಪಯೋಗ ಪಡಿಸಿಕೊಳ್ಳಲು ಅದಕ್ಕಿಂತ ಉತ್ತಮ ವಿಧಾನವಿರಲಾರದು ಎಂದು ನನಗನ್ನಿಸುತ್ತದೆ. ಇಂತಹ ತಪಶ್ಚರ್ಯೆಯ ಪರವಾಗಿ ಒಬ್ಬ ಸಮರ್ಥ ನಾಯಕನಿಂದ ಒಂದು ಮಹಾಕಾರ್ಯವೇನಾ ದರೂ ಕೈಗೆತ್ತಿಕೊಳ್ಳಲ್ಪಟ್ಟರೆ ಅದರಿಂದ ಆಧ್ಯಾತ್ಮಿಕತೆಗೂ ವಿಜ್ಞಾನಕ್ಕೂ ಮತ್ತು ನಮ್ಮ ಮಾತೃಭೂಮಿಯ ಕೀರ್ತಿ ಹೆಚ್ಚಲೂ ಬಹಳ ಸಹಾಯವಾಗುವುದೆಂದೂ ನಾನು ನಂಬುತ್ತೇನೆ. ಮತ್ತು ಇಂತಹ ಒಂದು ಚಳವಳಿಗೆ ವಿವೇಕಾನಂದರಿಗಿಂತ ಯೋಗ್ಯರಾದ ದಂಡನಾಯಕರನ್ನು ನಾನರಿಯೆ. ಹೀಗೆ ನಮ್ಮ ಪುರಾತನವಾದ ಭವ್ಯ ಸಂಪ್ರದಾಯಗಳನ್ನು ಪುನರುಜ್ಜೀವನಗೊಳಿ ಸುವ ಈ ಕಾರ್ಯಭಾರವನ್ನು ವಹಿಸಿಕೊಳ್ಳಲು ಕೃಪೆಮಾಡಿ ಒಪ್ಪುವಿರಾ ? ಹಾಗೆ ನಿಮ್ಮ ಸಮ್ಮತಿ ಇರುವುದಾದರೆ, ಪ್ರಾಯಶಃ ಪ್ರಖರವಾದ ಕರಪತ್ರವೊಂದರಿಂದ ಜನಜಾಗೃತಿಯ ನ್ನುಂಟುಮಾಡುವುದರ ಮೂಲಕ ಈ ಕಾರ್ಯವನ್ನು ಆರಂಭಿಸಬಹುದು. ಅದರ ಪ್ರಕಟಣೆಯ ಸಂಬಂಧದಲ್ಲಿ ಎಲ್ಲ ಖರ್ಚುಗಳನ್ನೂ ವಹಿಸಿಕೊಳ್ಳಲು ನಾನು ಬಹಳ ಸಂತೋಷಿಸುತ್ತೇನೆ.</div>
  <div/>
  <div/>
  <div>23ನೇ ನವೆಂಬರ್ 1898 			ಶುಭ ಹಾರೈಕೆಗಳೊಂದಿಗೆ<br/>ಎಸ್ಪ್ಲನೇಡ್ ಹೌಸ್, ಮುಂಬಯಿ		ನಿಮ್ಮ ವಿಶ್ವಾಸಿ<br/>				ಜೆಮ್ ಶೇಟ್ಜಿ ಎನ್. ಟಾಟಾ</div>
  <p>ಸ್ವಾಮೀಜಿಯವರು ಟಾಟಾರ ಕಾರ್ಯಯೋಜನೆಯ ಬಗ್ಗೆ ತಮ್ಮ ಮೆಚ್ಚುಗೆಯನ್ನು ವ್ಯಕ್ತ ಗೊಳಿಸಿದರಲ್ಲದೆ ಕೆಲವು ಅಮೂಲ್ಯ ಸಲಹೆಗಳನ್ನೂ ನೀಡಿದರು. ಬೆಂಗಳೂರಿನಲ್ಲಿ ನೆಲೆಗೊಂಡಿ ರುವ <span class="en">Indian Institute of Science–‘</span>ಭಾರತೀಯ ವಿಜ್ಞಾನ ಸಂಸ್ಥೆ’ ಎಂಬುದು ಅಸ್ತಿತ್ವಕ್ಕೆ ಬಂದಿರುವುದು ಸ್ವಾಮೀಜಿಯವರ ಸಲಹೆಯ ಮೇರೆಗೇ. ಅಲ್ಲಿನ ಆ ಪ್ರಶಾಂತವಾದ ಅರಣ್ಯ ಪ್ರದೇಶವನ್ನು ಸೂಚಿಸಿದವರೂ ಅವರೇ ಎಂದು ಕೂಡ ತಿಳಿದುಬಂದಿದೆ.</p>
</html>
