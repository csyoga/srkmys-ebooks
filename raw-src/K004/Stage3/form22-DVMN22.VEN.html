<?xml version="1.0"?>
<html>
  <p class="noindent">ಬಿಟ್ಟು ಆಚೆಗೆ ಬರುವುದಿಲ್ಲವೆಂಬ ವ್ರತ ತೊಟ್ಟಿದ್ದ. ಇವನು ಇಂಗ್ಲಿಷ್, ಸಂಸ್ಕೃತಗಳಲ್ಲಿ ಪಂಡಿತ. ಸ್ವಾಮೀಜಿಯವರ ಬಗ್ಗೆ ಬಹಳಷ್ಟು ಕೇಳಿದ್ದ ಈತ, ಅವರನ್ನು ಭೇಟಿಯಾಗಲು ಕಾತರನಾಗಿದ್ದ. ಆದರೆ ಅವನು ಕೈಗೊಂಡಿದ್ದ ವ್ರತದಿಂದಾಗಿ ಈ ಸಂದರ್ಶನ ಸಾಧ್ಯವಾಗಿರಲಿಲ್ಲ. ಕಡೆಗೊಮ್ಮೆ ಈಗ ಸ್ವಾಮೀಜಿ ವಾರಾಣಸಿಗೇ ಬಂದಿದ್ದಾರೆಂಬ ವಿಷಯ ತಿಳಿದು ಹರ್ಷಗೊಂಡ. ಒಂದು ದಿನ ಈತ ಸ್ವಾಮಿ ಗೋವಿಂದಾನಂದಜಿ ಎಂಬ ಸಾಧುಗಳನ್ನು ಫಲಪುಷ್ಪ ಕಾಣಿಕೆಗಳೊಂದಿಗೆ ಸ್ವಾಮೀಜಿ ಯವರ ಬಳಿಗೆ ಕಳಿಸಿ, ಸಂದರ್ಶನಕ್ಕೆ ಅವಕಾಶ ಮಾಡಿಕೊಡಬೇಕೆಂದು ಪ್ರಾರ್ಥಿಸಿಕೊಂಡ. ಮನೆಯಿಂದಾಚೆಗೆ ಬರುವುದಿಲ್ಲವೆಂಬ ತನ್ನ ವ್ರತವನ್ನು ಮುರಿಯುವುದಕ್ಕೂ ರಾಜ ಸಿದ್ಧನಿ ದ್ದಾನೆಂದು ಕೇಳಿದಾಗ ಸ್ವಾಮೀಜಿಯವರು ಹಾಗೆ ಮಾಡುವುದು ತರವಲ್ಲ ಎಂದು ಹೇಳಿ ತಾವೇ ಅಲ್ಲಿಗೆ ಬರುವುದಾಗಿ ತಿಳಿಸಿದರು.</p>
  <p>ಮರುದಿನ ಅವರು ಸ್ವಾಮಿ ಗೋವಿಂದಾನಂದರು ಹಾಗೂ ಸ್ವಾಮಿ ಶಿವಾನಂದರೊಡನೆ ಆತನ ಮನೆಗೆ ಹೋದರು. ರಾಜ ಅವರನ್ನು ಅತ್ಯಂತ ಗೌರವಾದರದಿಂದ ಬರಮಾಡಿಕೊಂಡ. ಸ್ವಾಮೀಜಿ ಯವರನ್ನು ಕಣ್ಣಾರೆ ಕಂಡೊಡನೆ ಭಾವಾವೇಶಭರಿತನಾಗಿ, “ಸ್ವಾಮೀಜಿ, ನೀವು ಬುದ್ಧ-ಶಂಕರ ರಂತಹ ಮಹಾತ್ಮರು !” ಎಂದು ಉದ್ಗರಿಸಿದ. ವಾರಾಣಸಿಯಲ್ಲಿ ರಾಮಕೃಷ್ಣ ಮಠದ ಒಂದು ಶಾಖೆಯನ್ನು ತೆರೆಯಬೇಕು ಎಂದು ಇವನು ಸ್ವಾಮೀಜಿಯವರನ್ನು ಒತ್ತಾಯಪೂರ್ವಕವಾಗಿ ವಿನಂತಿಸಿಕೊಂಡ. ಒಂದು ವರ್ಷದವರೆಗೂ ಅದರ ಖರ್ಚನ್ನೆಲ್ಲ ತಾನು ವಹಿಸಿಕೊಳ್ಳುವುದಾಗಿ ವಾಗ್ದಾನ ಮಾಡಿದ. ಆದರೆ, ತೀವ್ರ ಅನಾರೋಗ್ಯಗ್ರಸ್ತರಾಗಿದ್ದ ಸ್ವಾಮೀಜಿ, ಹೊಸ ಕೇಂದ್ರದ ಬಗ್ಗೆ ಮಾತುಕೊಡುವ ಸ್ಥಿತಿಯಲ್ಲಿರಲಿಲ್ಲ. ಆದ್ದರಿಂದ ಅವರು, “ನಾನೀಗ ಸದ್ಯಕ್ಕೆ ಬೇಲೂರು ಮಠಕ್ಕೆ ಹಿಂದಿರುಗುತ್ತೇನೆ. ಆರೋಗ್ಯ ಸುಧಾರಿಸಿದ ಮೇಲೆ ಮತ್ತೆ ಕೆಲಸದ ಕಡೆಗೆ ಗಮನ ಕೊಡುತ್ತೇನೆ. ಈಗಂತೂ ನನ್ನಿಂದ ಏನೂ ಸಾಧ್ಯವಿಲ್ಲ” ಎಂದರು.</p>
  <p>ಮರುದಿನ ಭಿಂಗಾದ ರಾಜ ಸ್ವಾಮೀಜಿಯವರಿಗೆ ೫ಂಂ ರೂಪಾಯಿಯನ್ನು ಕಾಣಿಕೆಯಾಗಿ ಕಳಿಸಿಕೊಟ್ಟ. ತಕ್ಷಣ ಅದನ್ನು ಅವರು ಶಿವಾನಂದರ ಕೈಗಿತ್ತು, “ನೋಡು, ಇದರಿಂದ ವೇದಾಂತ ಪ್ರಸಾರಕ್ಕಾಗಿ ಏನಾದರೂ ಕೆಲಸ ಪ್ರಾರಂಭಿಸು” ಎಂದರು. ಶಿವಾನಂದರು ಅದನ್ನು ತೆಗೆದು ಕೊಂಡರಾದರೂ ಕೂಡಲೇ ಏನೂ ಮಾಡಲಿಲ್ಲ. ಕೆಲದಿನಗಳಲ್ಲಿ ಸ್ವಾಮೀಜಿ ಹಿಂದಿರುಗಿದರು. ಅನಾರೋಗ್ಯ ಹಾಗೂ ಇತರ ಕಾರ್ಯಕಲಾಪಗಳ ನಡುವೆಯೂ ಅವರು ವಾರಾಣಸಿಯ ಉದ್ದೇಶಿತ ಕಾರ್ಯವನ್ನು ಮರೆತಿರಲಿಲ್ಲ. ಈ ಬಗ್ಗೆ ಅವರು ತಮ್ಮ ಸೋದರರೊಂದಿಗೆ ಚರ್ಚಿಸಿದರು. ಈ ಕಷ್ಟದ ಕೆಲಸವನ್ನು ಕೈಗೆತ್ತಿಕೊಳ್ಳಲು ಯಾರೂ ಮುಂದಾಗುವಂತೆ ಕಾಣಲಿಲ್ಲ. ಶಿವಾನಂದರೇ ಮೊದಲಾದ ಹಿರಿಯ ಸಾಧುಗಳು ಸ್ವಾಮೀಜಿಯವರ ದೇಹಸ್ಥಿತಿ ಗಂಭೀರವಾಗಿರುವಾಗ ಮಠ ವನ್ನು ಬಿಟ್ಟು ಹೋಗಲು ಹಿಂಜರಿದರು. ಆ ವೇಳೆಗೆ ಕಾಶಿಯಲ್ಲಿ ಸೇವಾಕೇಂದ್ರವನ್ನು ನಡೆಸುತ್ತಿದ್ದ ತರುಣ ಶಿಷ್ಯರಿಂದ ಒಂದು ಪತ್ರ ಬಂದಿತು–“ನಮಗೆ ಆಧ್ಯಾತ್ಮಿಕ ಮಾರ್ಗದರ್ಶನವನ್ನು ನೀಡಲು ಸ್ವಾಮಿ ಶಿವಾನಂದರಂತಹ ಯಾರಾದರೂ ಹಿರಿಯ ಸಂನ್ಯಾಸಿಗಳನ್ನು ಕಳಿಸಿಕೊಡಬೇಕು” ಎಂದು. ಶಿವಾನಂದರು ವಾರಾಣಸಿಯಲ್ಲಿದ್ದಾಗ ಆ ಯುವಕರಿಗೆ ತುಂಬ ಪ್ರಯೋಜನವಾಗಿತ್ತು. ಅವರು ರೋಗಿಗಳ ಉಪಚಾರದಿಂದ ಹಿಡಿದು ಆಧ್ಯಾತ್ಮಿಕ ತರಬೇತಿ ಕೊಡುವುದರವರೆಗೆ ಪ್ರತಿಯೊಂದು ಕೆಲಸವನ್ನೂ ನಿರ್ವಹಿಸಿ ಅತ್ಯುನ್ನತ ಆದರ್ಶವನ್ನು ತೋರಿಸಿಕೊಟ್ಟಿದ್ದರು ; ತನ್ಮೂಲಕ ಆ ತರುಣ ರೆಲ್ಲರ ಹೃನ್ಮನಗಳನ್ನು ಗೆದ್ದುಕೊಂಡಿದ್ದರು. ಆದ್ದರಿಂದ ಅವರಂಥವರು–ಎಂದರೆ ಅವರೇ– ತಮ್ಮೊಂದಿಗಿದ್ದರೆ ಬಹಳ ಚೆನ್ನಾಗಿರುತ್ತದೆಂಬುದು ಆ ತರುಣರ ಆಶಯ. ಈ ಪತ್ರ ಬಂದ ಕೂಡಲೇ ವಿಷಯ ಇತ್ಯರ್ಥವಾಯಿತು. ಕಡೆಗೆ ಶಿವಾನಂದರು ವಾರಾಣಸಿಯಲ್ಲಿ ಆಶ್ರಮವನ್ನು ಸ್ಥಾಪಿಸಲು ಒಪ್ಪಿಕೊಂಡರು. ಜೂನ್ ೨೬ರಂದು ಅವರು ಕೇದಾರನಾಥ ಮೌಲಿಕನೊಂದಿಗೆ ಕಾಶಿಗೆ ಬಂದರು. ಹತ್ತು ರೂಪಾಯಿ ಬಾಡಿಗೆಗೆ ದೊಡ್ಡದೊಂದು ತೋಟದಲ್ಲಿದ್ದ ಒಂದು ಸಣ್ಣ ಮನೆಯನ್ನು ಗೊತ್ತುಮಾಡಿಕೊಂಡು, “ರಾಮಕೃಷ್ಣ ಅದ್ವೈತಾಶ್ರಮ” ಎಂದು ಹೆಸರಿಟ್ಟರು. ೧೯ಂ೨ರ ಜುಲೈ ನಾಲ್ಕರಂದು ಶ್ರೀರಾಮಕೃಷ್ಣರ ಭಾವಚಿತ್ರವನ್ನು ಪ್ರತಿಷ್ಠಾಪಿಸಲಾಯಿತು. ಮರುದಿನವೇ ತಂತಿ ಬಂದಿತು–‘ಸ್ವಾಮೀಜಿ ದೇಹತ್ಯಾಗ ಮಾಡಿದರು’ ಎಂದು.</p>
  <p>ಸ್ವಾಮೀಜಿ ವಾರಾಣಸಿಯಲ್ಲಿದ್ದಾಗ, ಥಿಯಾಸೊಫಿಸ್ಟನಾದ ಒಬ್ಬ ಡಾಕ್ಟರು ಅವರಿಗೆ ಚಿಕಿತ್ಸೆ ಮಾಡಲು ಬರುತ್ತಿದ್ದ. ಸ್ವಲ್ಪ ಸಮಯ ಆತನ ಚಿಕಿತ್ಸೆಯಲ್ಲಿ ಗುಣ ಕಂಡಿತ್ತು. ಅವನು ಸ್ವಾಮೀಜಿ ಯವರನ್ನು ಒಬ್ಬ ಸಾಧಾರಣ ರೋಗಿ ಎಂಬಂತೆಯೇ ನೋಡುತ್ತಿದ್ದ. ಪಥ್ಯಪಾನದ ವಿಷಯದಲ್ಲಿ ಮಾತ್ರವಲ್ಲದೆ ಧರ್ಮದ ವಿಚಾರದಲ್ಲೂ ಅವರು ತನ್ನ ಮಾತನ್ನೇ ಒಪ್ಪಿಕೊಳ್ಳಬೇಕು ಎನ್ನುವುದು ಅವನ ಧಿಮಾಕು. ಒಂದು ದಿನ ಆತ ಥಿಯಾಸೊಫಿಸ್ಟರು ಭಾರತಕ್ಕೆ ಮಾಡಿದ ಉಪಕಾರದ ಬಗ್ಗೆ ಹೇಳಲಾರಂಭಿಸಿದ. ಥಿಯಾಸೊಫಿಸ್ಟರು, ಅವರು ಮಾಡಿದ ‘ಉಪಕಾರ’–ಇವೆಲ್ಲ ಸ್ವಾಮೀಜಿ ಯವರಿಗೆ ತಿಳಿಯದ್ದೆ ? ಆದರೂ ಆ ಡಾಕ್ಟರು ತನ್ನ ಭಾಷಣ ಮಾಡಿಕೊಂಡು ಹೋಗಲಿ ಎಂದು ಸುಮ್ಮನಿದ್ದರು. ಥಿಯಾಸೊಫಿಯ ತತ್ತ್ವವನ್ನು ಹೊಗಳಿ ಸಮಾಧಾನವಾಗದೆ ಅವನು ವ್ಯಕ್ತಿಗಳ ಹೆಸರು ತೆಗೆದ. ಆ ವೇಳೆಗೆ ಶ್ರೀಮತಿ ಆ್ಯನಿ ಬೆಸಂಟರು ಕಾಶಿಯಲ್ಲಿದ್ದರಾದರೂ ಸ್ವಾಮೀಜಿಯವ ರನ್ನು ನೋಡಲು ಬಂದಿರಲಿಲ್ಲ. ಆ ಡಾಕ್ಟರು ಈ ವಿಷಯವನ್ನು ಬೇಕುಬೇಕೆಂದೇ ಎತ್ತಿ ಆಡಿದ. ಆಗಲೂ ಸ್ವಾಮೀಜಿ ಸುಮ್ಮನಿದ್ದರು. ತನ್ನ ಮಾತು ಗುರಿ ಮುಟ್ಟಿದೆ ಎಂದು ಭಾವಿಸಿ ಆತ ಮತ್ತೆ ಕುಹಕವಾಡಿದ–“ಶ್ರೀಮತಿ ಆ್ಯನಿ ಬೆಸೆಂಟರು ನಿಮ್ಮನ್ನು ನೋಡಲು ಬಾರದಿರುವುದು ನಿಜಕ್ಕೂ ತುಂಬ ಖೇದದ ವಿಷಯ, ಅಲ್ಲವೆ ?”</p>
  <p>ಇನ್ನು ಸ್ವಾಮೀಜಿಯವರಿಂದ ಸುಮ್ಮನಿರಲಾಗಲಿಲ್ಲ. ಅವರ ಮುಖಭಾವ ಸಂಪೂರ್ಣ ಬದಲಾಯಿತು. ಇಡಿಯ ಶರೀರ ಬಿರುಸಾಯಿತು. ಇದ್ದಕ್ಕಿದ್ದಂತೆ ಅವರ ಬಾಯಿಂದ ಶಬ್ದಗಳು ಪ್ರವಾಹದಂತೆ ಹೊಮ್ಮಿದುವು. ಥಿಯಾಸೊಫಿಸ್ಟರ ವಿಧಾನಗಳನ್ನೂ ತತ್ತ್ವಗಳನ್ನೂ ಅವರು ಛಿದ್ರಛಿದ್ರಗೊಳಿಸಿದರು. “ಭಾರತೀಯರು ಐರೋಪ್ಯರ ಮುಂದೆ ಕುಳಿತು ಧರ್ಮವನ್ನು ಕಲಿಯ ಬೇಕಾಗಿಲ್ಲ. ಏಕೆಂದರೆ ಧರ್ಮದ ವಿಚಾರದಲ್ಲಿ ಭಾರತವೇ ಜಗತ್ತಿನಲ್ಲಿ ಅತ್ಯುತ್ಕೃಷ್ಟವಾದುದು” ಎಂದು ಘೋಷಿಸಿದರು. ಅಷ್ಟೇ ಅಲ್ಲ, ತಮ್ಮ ಸ್ವಭಾವಕ್ಕೆ ಸಹಜವಲ್ಲದ ಶಕ್ತಿಪ್ರದರ್ಶನವನ್ನು ಮಾಡಿದರು. ಅವರು ಡಾಕ್ಟರಿಗೆ ಹೇಳಿದರು : “ನೋಡಿ, ನಾನು ಮನಸ್ಸು ಮಾಡಿದರೆ ಶ್ರೀಮತಿ ಬೆಸೆಂಟ್ ಮಾತ್ರವಲ್ಲ, ನಿಮ್ಮ ಯಾವುದೇ ನಾಯಕನನ್ನೂ ನನ್ನ ಕಾಲಡಿಗೆ ಕರೆಸಬಲ್ಲೆ, ತಿಳಿದಿರಿ!” ಇದನ್ನು ಕೇಳಿ ಆ ಡಾಕ್ಟರು ಕಣ್ಕಣ್ಣು ಬಿಟ್ಟ. ಇವರು ಸಾಧಾರಣರಲ್ಲ ಎನ್ನುವುದು ಆಗ ಅವನಿಗೆ ಗೋಚರವಾಯಿತು. ಮೆಲ್ಲನೆ ವಿಷಯವನ್ನು ಬದಲಾಯಿಸಿ, ಅಲ್ಲಿಂದ ಕಾಲುಕಿತ್ತ.</p>
  <p>ಇದೇ ಅವಧಿಯಲ್ಲಿ ಶ್ರೀಮತಿ ಸಾರಾ ಬುಲ್ ಮತ್ತು ಸೋದರಿ ನಿವೇದಿತೆ ಯೂರೋಪಿನಿಂದ ಕಲ್ಕತ್ತಕ್ಕೆ ಮರಳಿದರು. ಆಗ ಸ್ವಾಮೀಜಿ ನಿವೇದಿತೆಗೆ ಬರೆದ ಪತ್ರ ತುಂಬ ಸ್ವಾರಸ್ಯಕರವಾಗಿದೆ :</p>
  <p class="noindent">“ಪ್ರಿಯ ನಿವೇದಿತಾ,</p>
  <p>“ನಿನ್ನ ಪತ್ರವನ್ನು ನೋಡಿ ಅತ್ಯಾನಂದವಾಯಿತು. ಅದರಲ್ಲೂ ನೀನು ಅದಮ್ಯ ಇಚ್ಛಾಶಕ್ತಿ ಹಾಗೂ ಸುಧಾರಿಸಿದ ಆರೋಗ್ಯದೊಂದಿಗೆ ಹಿಂದಿರುಗಿರುವೆ ಎಂದು ತಿಳಿದು ಇನ್ನೂ ಆನಂದ. ನಾನು ನಿನಗೆ ಹೇಳಬೇಕೆಂದಿರುವುದನ್ನೆಲ್ಲ ನನ್ನ ಹಿಂದಿನ ಪತ್ರದಲ್ಲೇ ಬರೆದಿರುವೆ. ನೀನು ಅಲ್ಲಿ ಬ್ರಹ್ಮಾನಂದರನ್ನು ಬಿಟ್ಟು ಬೇರಾರ ಸಲಹೆಯನ್ನೂ ಕೇಳಲು ಹೋಗಬಾರದು. ಆ ಮುದುಕನ (ಶ್ರೀರಾಮಕೃಷ್ಣರ) ಮಾತು ಎಂದಿಗೂ ಸುಳ್ಳಾಗುವುದಿಲ್ಲ. ನನ್ನದಾಗುತ್ತದೆ. ನೀನು ನನ್ನ ಸಲಹೆ ಕೇಳುವುದಾದರೆ, ಯಾರಾದರೂ ನಿನ್ನ ಕೆಲಸದಲ್ಲಿ ನೆರವಾಗಬೇಕೆಂದು ನೀನು ಬಯಸುವೆಯಾದರೆ, ನಾನು ನಿನಗೆ ಸೂಚಿಸುವುದು ಕೇವಲ ಬ್ರಹ್ಮಾನಂದರ ಹೆಸರನ್ನು ಮಾತ್ರವೇ. ಇನ್ನಾರದ್ದೂ ಅಲ್ಲ, ಈ ವಿಷಯದಲ್ಲಿ ಇದೇ ನನ್ನ ಖಚಿತ ಅಭಿಪ್ರಾಯ.</p>
  <p>“ಜಗನ್ಮಾತೆ ನಡೆಸಿದಂತೆ ನಡೆ. ನನಗೆ ಸಾಧ್ಯವಿದ್ದಿದ್ದರೆ ನಾನೂ ನಿನ್ನ ನೆರವಿಗೆ ಬರುತ್ತಿದ್ದೆ. ಆದರೆ ನನ್ನ ಶರೀರ ಚಿಂದಿಚಿಂದಿಯಾಗಿದೆ. ಜೊತೆಗೆ ಒಂದೇ ಕಣ್ಣು. ಆದರೆ ನಿನ್ನ ಮೇಲೆ ನನ್ನ ಸಂಪೂರ್ಣ ಆಶೀರ್ವಾದವಿದೆ. ಮತ್ತು ನನ್ನ ಬಳಿ ಇನ್ನೂ ಹೆಚ್ಚು ಇದ್ದರೆ ಅದೂ ನಿನಗೆ.</p>
  <p>“ನನ್ನೆಲ್ಲ ಶಕ್ತಿಗಳೂ ನಿನಗೆ ಬರಲಿ. ನಿನ್ನ ಹೃನ್ಮನಗಳಲ್ಲಿ ಜಗನ್ಮಾತೆಯೆ ತುಂಬಿರಲಿ. ನಾನು ಪ್ರಾರ್ಥಿಸುವುದು ನಿನಗೆ ಅದಮ್ಯ ಶಕ್ತಿ ಪ್ರಾಪ್ತವಾಗಲಿ ಎಂದು ; ಸಾಧ್ಯವಾದರೆ, ಅದರ ಜೊತೆಗೆ ಅನಂತ ಶಾಂತಿಯೂ ಕೂಡ. ಶ್ರೀರಾಮಕೃಷ್ಣರಲ್ಲಿ ಏನಾದರೂ ಸತ್ಯವಿರುವುದಾದರೆ ಅವರು ನಿನ್ನನ್ನು ಕೈಹಿಡಿದು ಮುನ್ನಡೆಸಲಿ ; ನನ್ನನ್ನು ಮುನ್ನಡೆಸಿದಂತೆಯೇ–ಅಲ್ಲ, ಅದಕ್ಕಿಂತಲೂ ಸಾಸಿರಮಡಿ ಹೆಚ್ಚಾಗಿ.”</p>
  <p>ವಾರಾಣಸಿಯಲ್ಲಿ ಸ್ವಾಮೀಜಿಯವರ ದೇಹಾರೋಗ್ಯ ಸುಧಾರಿಸಲಿಲ್ಲ ; ಬದಲಾಗಿ ಇನ್ನಷ್ಟು ಕೆಟ್ಟಿತು. ಒಮ್ಮೆಯಂತೂ ಅವರ ಕಾಯಿಲೆ ಅದೆಷ್ಟು ಉಲ್ಬಣಿಸಿತೆಂದರೆ ಮೂವರು ಪರಿಚಾರಕರು ಸರದಿ ಪ್ರಕಾರ ರಾತ್ರಿಯಿಡೀ ಗಾಳಿ ಬೀಸಬೇಕಾಯಿತು. ಸ್ವಾಮೀಜಿ ಶಿವಾನಂದರಿಗೆ ಹೇಳಿದರು, “ಈ ರೋಗಗ್ರಸ್ತ ಶರೀರಕ್ಕೆ ತೇಪೆ ಹಚ್ಚುತ್ತ ಎಷ್ಟು ದಿನ ಅಂತ ಉಳಿಸಿಕೊಳ್ಳಲು ಸಾಧ್ಯ ? ಒಂದು ವೇಳೆ ನಾನೀಗ ತೀರಿಹೋದರೂ ನಿವೇದಿತಾ, ಶಶಿ ಮತ್ತಿತರರು ನನ್ನ ಕಾರ್ಯವನ್ನು ಮುಂದು ವರಿಸಿಕೊಂಡು ಹೋಗುತ್ತಾರೆ. ಅವರು ತಮ್ಮ ಕೊನೆಯುಸಿರಿರುವವರೆಗೂ ಶ್ರೀರಾಮಕೃಷ್ಣರ ಕಾರ್ಯವನ್ನು ಮಾಡುತ್ತಿರುತ್ತಾರೆ. ಅವರೆಂದಿಗೂ ಆದರ್ಶದಿಂದ ಕದಲುವುದಿಲ್ಲ. ನನ್ನ ಭರವಸೆ ಯೆಲ್ಲ ಅವರ ಮೇಲಿದೆ.”</p>
  <p>ಇದೇ ಮನಸ್ಥಿತಿಯಲ್ಲಿ ಅವರು ನಿವೇದಿತೆಗೆ ಇನ್ನೊಂದು ಪತ್ರ ಬರೆದರು :</p>
  <p>“ಇದೀಗ ರಾತ್ರಿ ವೇಳೆ. ನಾನೀಗ ಕುಳಿತುಕೊಳ್ಳಲೂ ಆರೆ, ಬರೆಯಲೂ ಆರೆ. ಆದರೂ ಕರ್ತವ್ಯಬುದ್ಧಿಯಿಂದ ಮತ್ತು ಈ ಪತ್ರವೇ ಎಲ್ಲಿ ಕೊನೆಯ ಪತ್ರವಾಗಿಬಿಡುವುದೋ ಎಂಬ ಅಂಜಿಕೆಯಿಂದ, ನಿನಗೆ ಬರೆಯುತ್ತಿದ್ದೇನೆ. ಈಗ ನನ್ನ ಸ್ಥಿತಿಯೇನೂ ಅಷ್ಟೊಂದು ಕೆಟ್ಟು ಹೋಗಿಲ್ಲ. ಆದರೆ ಯಾವ ಕ್ಷಣದಲ್ಲಾದರೂ ಕೆಟ್ಟುಹೋಗಬಲ್ಲುದು. ಅದೇನೋ ಒಂದು ಬಗೆಯ ಸಣ್ಣ ಜ್ವರವಂತೆ–ಹಾಗೆಂದರೇನೋ ನನಗೆ ತಿಳಿಯದು–ಅದು ನನ್ನನ್ನು ಬಿಡುವುದೇ ಇಲ್ಲ. ಜೊತೆಗೆ ಉಸಿರಾಟದ ತೊಂದರೆ ಬೇರೆ.</p>
  <p>“ಕ್ರಿಸ್ಟೀನಳು ಭಾರತಕ್ಕೆ ಬರಲು ಇಚ್ಛಿಸಿದ್ದರಿಂದ ನಾನವಳಿಗೆ ಶ್ರೀಮತಿ ಸೇವಿಯರ್​ರಿಂದ ನೂರು ಪೌಂಡುಗಳನ್ನು ಕೊಡಿಸಿದ್ದೆ. ಅವಳ ಕೊನೆಯ ಪತ್ರದ ಪ್ರಕಾರ, ಅವಳು ಅಲ್ಲಿಂದ ಹಡಗನ್ನೇರುವುದು ಸೆಪ್ಟೆಂಬರ್ ೧೫ರಂದು. ಎಂದರೆ ಅವಳು ಇಲ್ಲಿಗೆ ತಲಪುವ ದಿನ ತೀರ ಸನಿಹದಲ್ಲೇ ಇದೆ. ಒಂದು ವೇಳೆ ನಾನಿಲ್ಲಿ ಪ್ರಾಣತ್ಯಾಗ ಮಾಡಿದರೆ–ಈ ಶಿವನಗರಿಯಾದ ವಾರಾಣಸಿಯಲ್ಲಿ ಪ್ರಾಣ ಬಿಡಲು ನನಗೆ ತುಂಬ ಇಷ್ಟ–ನನಗವಳು ಬರೆದ ಪತ್ರವನ್ನು ನೀನು ಒಡೆದು ಓದಿ, ಅವಳನ್ನು ಬರಮಾಡಿಕೊಂಡು, ವಾಪಸು ಕಳಿಸಿಕೊಡುವೆಯಾ ? ಹಿಂದಿರುಗಲು ಅವಳ ಕೈಯಲ್ಲಿ ಹಣವಿಲ್ಲದಿದ್ದರೆ ನೀನು ಭಿಕ್ಷೆ ಬೇಡಿಯಾದರೂ ಅವಳ ದಾರಿ ಖರ್ಚನ್ನು ಒದಗಿಸಿಕೊಡು. . . ”</p>
  <p>“ನಾನು ಕಾಶಿಗೆ ಬರುವುದಕ್ಕೆ ಕೆಲವು ವಾರಗಳ ಮೊದಲೇ ರಾಮಕೃಷ್ಣಾನಂದರು ಬಂದು ನನ್ನನ್ನು ಭೇಟಿಯಾದರು. ಆಗ ಅವರು ಮಾಡಿದ ಮೊದಲ ಕೆಲಸವೆಂದರೆ ಅವರು ಬಹಳ ವರ್ಷ ಶ್ರಮಪಟ್ಟು ಸಂಗ್ರಹಿಸಿದ ನಾನ್ನೂರು ರೂಪಾಯಿಗಳನ್ನು ನನ್ನ ಮುಂದಿಟ್ಟದ್ದು. ಇಂಥದೊಂದು ಘಟನೆ ನನ್ನ ಜೀವನದಲ್ಲಿ ನಡೆದದ್ದು ಅದೇ ಮೊದಲ ಸಲ. ಒತ್ತಿ ಬರುತ್ತಿದ್ದ ಕಣ್ಣೀರನ್ನು ತಡೆಯುವುದೇ ಕಷ್ಟವಾಯಿತು ನನಗೆ. ಓ ತಾಯಿ ! ಓ ಜಗನ್ಮಾತೆ ! ಕೃತಜ್ಞತೆ, ಪ್ರೀತಿ, ಮನುಷ್ಯತ್ವ ಇವೆಲ್ಲ ಇನ್ನೂ ಪೂರ್ತಿ ಸತ್ತಿಲ್ಲ. ನನ್ನ ಪ್ರೀತಿಯ ಮಗಳೇ, ಒಂದೇ ಒಂದು ಬೀಜ ಸಾಕು–ಈ ಇಡೀ ಪ್ರಪಂಚವನ್ನು ವೃಕ್ಷಸಂಪತ್ತಿನಿಂದ ತುಂಬಲು ಒಂದೇ ಒಂದು ಬೀಜ ಸಾಕು.</p>
  <p>“ಸರಿ ; ಅವರು ಕೊಟ್ಟ ಆ ಹಣ ಮಠದ ಠೇವಣಾತಿಯಲ್ಲಿದೆ. ನಾನದರ ಒಂದು ಕಾಸನ್ನೂ ಮುಟ್ಟಿಲ್ಲ. ನಾನು ತೀರಿಹೋದರೆ ನೀನು ಎಲ್ಲ ಹಣವನ್ನೂ ಅವರಿಗೇ ಹಿಂದಿರುಗಿಸಿಬಿಡು. ಭಗವಂತ ನಿನ್ನನ್ನೂ ರಾಮಕೃಷ್ಣಾನಂದರನ್ನೂ ಹರಸಲಿ. ನನ್ನ ಕಾರ್ಯದಿಂದ ನಾನು ಸಂತೃಪ್ತ ನಾಗಿದ್ದೇನೆ. ನಿಮ್ಮಂತಹ ಇಬ್ಬರು ಪ್ರಾಮಾಣಿಕ ವ್ಯಕ್ತಿಗಳನ್ನು ಬಿಟ್ಟುಹೋಗಲು ಸಾಧ್ಯವಾದದ್ದು ಒಬ್ಬ ಮಹಾತ್ಮನ ಮಹತ್ವಾಕಾಂಕ್ಷೆಗೂ ಮೀರಿದ್ದು.</p>
  <div>			ಎಂದೆಂದಿಗೂ ನಿನ್ನ ಪ್ರಿಯ ತಂದೆ</div>
  <div>			ವಿವೇಕಾನಂದ.</div>
  <p>ವಾರಾಣಸಿಯಲ್ಲಿ ಸ್ವಾಮೀಜಿಯವರ ಆರೋಗ್ಯ ಚೆನ್ನಾಗಿಲ್ಲದಿದ್ದರೂ ಅಲ್ಲಿನ ಜೀವನ ಅವರಿಗೆ ಪ್ರಿಯವಾಗಿತ್ತು, ಸುಖಮಯವಾಗಿತ್ತು. ಅಲ್ಲಿನ ದೇವಾಲಯಗಳ ಹಾಗೂ ಸಾಧುಸಜ್ಜನರ ನಡುವೆ ವಾಸ ಮಾಡಿದ ಅವರಿಗೆ ಪರಮಾತ್ಮನಲ್ಲೇ ವಿಹರಿಸಿದ ಅನುಭವ. ಮಾರ್ಚ್ ೮ರಂದು ಅವರು ಶಿವಾನಂದರು, ನಿರಂಜನಾನಂದರು ಹಾಗೂ ಇತರರೊಂದಿಗೆ ಬೇಲೂರು ಮಠಕ್ಕೆ ಮರಳಿದರು –ಮಾರ್ಚ್ ೧೧ರಂದು ನಡೆಯಲಿದ್ದ ಶ್ರೀರಾಮಕೃಷ್ಣರ ಜಯಂತ್ಯುತ್ಸವದಲ್ಲಿ ಪಾಲ್ಗೊಳ್ಳಲು.</p>
  <h1>೪೩</h1>
  <h1>ಅವತಾರಸಮಾಪ್ತಿ</h1>
  <p class="noindent">ಮಾರ್ಚ್ ೧೧ರಂದು ಬೇಲೂರು ಮಠದಲ್ಲಿ ಶ್ರೀರಾಮಕೃಷ್ಣರ ಜಯಂತಿಯನ್ನು ವೈಭವದಿಂದ ಆಚರಿಸಲಾಯಿತು. ಇದರ ಅಂಗವಾಗಿ ಆಚರಿಸಲಾಗುವ ಸಾರ್ವಜನಿಕ ಸಮಾರಂಭ ನಡೆದದ್ದು ಮಾರ್ಚ್ ೧೬ರಂದು. ಆದರೆ ಸ್ವಾಮೀಜಿ ಮಾತ್ರ ತಮ್ಮ ಕೋಣೆಯಿಂದ ಹೊರಬರುವ ಸ್ಥಿತಿಯ ಲ್ಲಿರಲಿಲ್ಲ. ಮಠಕ್ಕೆ ಹಿಂದಿರುಗಿದಂದಿನಿಂದಲೂ ಅವರು ಹಾಸಿಗೆ ಹಿಡಿದಿದ್ದರು. ಅವರ ಕಾಲುಗಳು ಬಾತುಕೊಂಡಿದ್ದುವು. ಸ್ವಾಮೀಜಿಯವರ ಪರಿಸ್ಥಿತಿ ಗಂಭೀರವಾಗಿದೆ ಎನ್ನುವ ಸುದ್ದಿಯನ್ನು ಕೇಳಿ ಎಲ್ಲರ ಮನಸ್ಸೂ ಮಂಕಾಗಿತ್ತು. ಉತ್ಸವಕ್ಕೆ ಆಗಮಿಸಿದ ಸಹಸ್ರಾರು ಜನ ಸ್ವಾಮೀಜಿಯವರ ದರ್ಶನ ಮಾಡಬೇಕು, ಅವರ ವಾಣಿಯ ಶ್ರವಣ ಮಾಡಬೇಕು ಎಂದು ಬಯಸಿದ್ದರು. ಆದರೆ ಎಲ್ಲರಿಗೂ ನಿರಾಶೆಯೇ ಗತಿಯಾಯಿತು. ಅಂದು ಸ್ವಾಮೀಜಿ ಹಲವು ಸಲ ಆಲೋಚಿಸಿದ್ದರು– ಸಾರ್ವಜನಿಕರಿಗೆ ದರ್ಶನ ಕೊಡಬೇಕು ಎಂದು. ಆದರೆ ಅಂದು ಬೆಳಿಗ್ಗೆ ಬಂದ ನಾಲ್ಕಾರು ಭಕ್ತರೊಂದಿಗೆ ಮಾತನಾಡುವುದರಲ್ಲೇ ಬಳಲಿ ಹೋದರು. ಆದ್ದರಿಂದ ವಿಶ್ರಾಂತಿ ಪಡೆಯಲು ಇಚ್ಛಿಸಿ, ಬಾಗಿಲಲ್ಲಿ ಕಾವಲು ನಿಂತು ಯಾರನ್ನೂ ಒಳಗೆ ಬಿಡದಂತೆ ನೋಡಿಕೊಳ್ಳಲು ನಿರಂಜನಾ ನಂದರಿಗೆ ಹೇಳಿದರು. ಒಳಗೆ ಶರಚ್ಚಂದ್ರ ಮಾತ್ರ ಅವರ ಪರಿಚರ್ಯೆಗೆ ನಿಂತಿದ್ದ. ಇಂತಹ ಉತ್ಸವದ ದಿನದಲ್ಲಿ ಸ್ವಾಮೀಜಿ ಹೀಗೆ ಹಾಸಿಗೆ ಹಿಡಿಯುವಂತಾಯಿತಲ್ಲ ಎಂದು ಅವನ ಎದೆ ಮರುಗಿತು. ಸ್ವಾಮೀಜಿಯವರ ಸೂಕ್ಷ್ಮದೃಷ್ಟಿ ಅದನ್ನು ಗಮನಿಸಿತು. ಅವನಿಗೆ ಮೃದುದನಿಯಲ್ಲಿ ಹೇಳಿದರು, “ಚಿಂತೆ ಮಾಡುವುದರಿಂದೇನು ಪ್ರಯೋಜನ, ಮಗು ? ಈ ಶರೀರ ಸವೆದು ಹೋಯಿತು. ಇದಿನ್ನು ಸಾಯಲೇಬೇಕು. ಆದರೆ, ನಿಮ್ಮೆಲ್ಲರಲ್ಲಿ ನಾನು ಕಿಂಚಿತ್ತಾದರೂ ನನ್ನ ಭಾವನೆಗಳನ್ನು ತುಂಬಲು ಸಮರ್ಥನಾಗಿದ್ದರೆ ನನ್ನ ಜೀವನ ವಿಫಲವಾಗಲಿಲ್ಲ ಎಂದುಕೊಳ್ಳು ತ್ತೇನೆ.”</p>
  <p>ಈ ವೇಳೆಗೆ ಹೊರಗೆ ಉತ್ಸವ ಒಳ್ಳೇ ಉತ್ಸಾಹದಿಂದ ನಡೆದಿತ್ತು. ಸಂಕೀರ್ತನೆಯ ತಂಡದವರು ಮಧುರವಾಗಿ ಗಾನ ಮಾಡುತ್ತಿದ್ದರು. ಸ್ವಾಮೀಜಿ ಮೆಲ್ಲನೆದ್ದು ಕಿಟಕಿಯ ಬಳಿಗೆ ಬಂದು, ಕಿಟಕಿಯ ಸರಳನ್ನು ಹಿಡಿದುಕೊಂಡು ಹೊರಗೆ ನಿಂತಿದ್ದ ಸಹಸ್ರಾರು ಭಕ್ತರನ್ನು ಪ್ರೇಮಮಯ ನಯನ ಗಳಿಂದ ವೀಕ್ಷಿಸಿದರು. ಕೆಲ ನಿಮಿಷಗಳಲ್ಲೇ ಕುಳಿತುಕೊಳ್ಳಬೇಕಾಯಿತು–ಬಹಳ ಹೊತ್ತು ನಿಲ್ಲಲೂ ಶಕ್ತಿಯಿಲ್ಲ. ಬಳಿಕ ಅವರು ತಮ್ಮ ಶಿಷ್ಯನೊಡನೆ, ಯುಗಯುಗಗಳಲ್ಲಿ ಅವತಾರವೆತ್ತುವ ಭಗವಂತನ ಬಗ್ಗೆ ಮತ್ತು ಅವನ ಮೇಲೆ ಭಕ್ತಿ ತಾಳುವುದರಿಂದ ಆತ್ಮಜ್ಞಾನ ಪ್ರಾಪ್ತವಾಗುವ ಬಗ್ಗೆ ಮಾತನಾಡಿದರು ; ಅವತಾರದ ಮಹಿಮೆಯೇನು, ಲಕ್ಷಗಟ್ಟಲೆ ಜೀವಿಗಳ ಅಜ್ಞಾನವನ್ನು ಹೋಗಲಾಡಿಸಿ ಅವರಿಗೆ ಮುಕ್ತಿ ದೊರಕಿಸಿಕೊಡಬಲ್ಲ ಅವತಾರ ಪುರುಷನ ಶಕ್ತಿಯೇನು ಎಂಬ ವಿಷಯವಾಗಿ ಹೇಳಿದರು. ಕೃಪೆಯ ಬಗ್ಗೆ ಅವರು ನೀಡಿದ ವಿವರಣೆ ತುಂಬ ಅದ್ಭುತವಾಗಿದೆ –“ಆತ್ಮಸಾಕ್ಷಾತ್ಕಾರವನ್ನು ಹೊಂದಿರುವವನು ಶಕ್ತಿಯ ಉಗ್ರಾಣದಂತಿರುತ್ತಾನೆ. ಅವನೊಂದು ಕೇಂದ್ರಬಿಂದುವಾಗಿ, ಅವನ ಸುತ್ತಮುತ್ತಲಿನ ವಲಯದಲ್ಲೆಲ್ಲ ಆ ಶಕ್ತಿ ಸ್ಪಂದಿಸುತ್ತಿರುತ್ತದೆ ; ಯಾರು ಯಾರು ಆ ವಲಯದೊಳಗೆ ಬರುತ್ತಾರೋ ಅವರೆಲ್ಲ ಆ ಶಕ್ತಿಸ್ಪರ್ಶದಿಂದ ಪ್ರಭಾವಿತ ರಾಗುತ್ತಾರೆ. ಹೀಗೆ ಸಾಕಷ್ಟು ಆಧ್ಯಾತ್ಮಿಕ ಸಾಧನೆ ಮಾಡದಿರುವವರೂ ಕೂಡ ಆ ಮಹಾಪುರುಷನ ಅದ್ಭುತ ಆಧ್ಯಾತ್ಮಿಕ ಶಕ್ತಿಯನ್ನು ಹೀರಿಕೊಳ್ಳುವಂತಾಗುತ್ತದೆ. ಕೃಪೆಯೆಂದರೆ ಇದೇ.”</p>
  <p>ಬಳಿಕ ಮಾತನ್ನು ಮುಂದುವರಿಸುತ್ತ ನುಡಿದರು–“ಶ್ರೀರಾಮಕೃಷ್ಣರನ್ನು ನೋಡಿದವರು ಧನ್ಯರೇ ಸರಿ. ನೀವೆಲ್ಲರೂ ಮುಂದೆ ಅವರ ದರ್ಶನವನ್ನು ಪಡೆಯುವಿರಿ. ಇಲ್ಲಿಯವರೆಗೆ ಬಂದಿ ರುವ ನೀವೆಲ್ಲರೂ ಅವರಿಗೆ ಅತಿ ಸಮೀಪದವರೇ ಸರಿ. ಶ್ರೀರಾಮಕೃಷ್ಣರೂಪದಿಂದ ಆಗಮಿಸಿದ ಅವರು ಯಾರೆಂಬುದನ್ನು ತಿಳಿಯಲು ಒಬ್ಬರೂ ಸಮರ್ಥರಾಗಿಲ್ಲ. ಅವರ ಅತಿ ಸಮೀಪದ ಭಕ್ತರಿಗೂ ಕೂಡ ಅವರು ಯಾರೆಂಬುದರ ಸರಿಯಾದ ಸುಳಿವು ಸಿಗಲಿಲ್ಲ. ಎಲ್ಲೋ ಕೆಲವರಿಗೆ ಮಾತ್ರ ಸ್ವಲ್ಪ ಸುಳಿವು ಸಿಕ್ಕಿದೆ. ಮಿಕ್ಕವರೆಲ್ಲ ಮುಂದೆ ಸಕಾಲದಲ್ಲಿ ತಿಳಿಯುತ್ತಾರೆ.”</p>
  <p>ಕಾಯಿಲೆಯಿಂದಾಗಿ ಸ್ವಾಮೀಜಿಯವರು ಊಟಮಾಡುತ್ತಿದ್ದುದು ಅತ್ಯಲ್ಪ ; ಅವರ ನಿದ್ರೆಯೂ ಬಹಳ ಕಡಿಮೆ. ಅಲ್ಲದೆ ಚಿಕಿತ್ಸೆಯ ಸಂಬಂಧವಾಗಿ ಇನ್ನಷ್ಟು ಕಟ್ಟುನಿಟ್ಟಿನ ಪಥ್ಯ. ಹೀಗಿದ್ದರೂ ಕೂಡ ಸ್ವಾಮೀಜಿಯವರ ಮುಖಮಂಡಲದ ತೇಜಸ್ಸು, ಕಣ್ಣುಗಳ ಹೊಳಪು ಸ್ವಲ್ಪವೂ ತಗ್ಗಿರ ಲಿಲ್ಲ. ಜೊತೆಗೆ ಅವರು ತಮ್ಮ ಕೆಲಸಕಾರ್ಯಗಳನ್ನೇನೂ ಕಡಿಮೆ ಮಾಡಲಿಲ್ಲ. ಅಲ್ಲದೆ ಅವರ ಬುದ್ಧಿಶಕ್ತಿಯಾಗಲಿ ಸ್ಮರಣಶಕ್ತಿಯಾಗಲಿ ಒಂದಿನಿತೂ ಕುಂದಿರಲಿಲ್ಲ. ಈ ದಿನಗಳಲ್ಲೇ ಒಮ್ಮೆ ಅವರ ಪ್ರಚಂಡ ಗ್ರಹಣಶಕ್ತಿಯನ್ನು ತೋರಿಸುವ ಒಂದು ಘಟನೆ ನಡೆಯಿತು. ಒಂದು ದಿನ ಅವರು ಶರಚ್ಚಂದ್ರನೊಂದಿಗೆ ಮಠದ ಗ್ರಂಥಾಲಯದಲ್ಲಿ ಅಡ್ಡಾಡುವಾಗ ಅಲ್ಲಿದ್ದ ಸುಪ್ರಸಿದ್ಧ ವಿಶ್ವಕೋಶ ‘ಎನ್​ಸೈಕ್ಲೋಪೀಡಿಯ ಬ್ರಿಟಾನಿಕ’ದ ಬೃಹತ್ ಸಂಪುಟಗಳನ್ನು ಕಂಡು ಶರಚ್ಚಂದ್ರ ಅಚ್ಚರಿಯಿಂದ, “ಇವುಗಳನ್ನು ಓದಿ ಮುಗಿಸಲು ಒಂದು ಜನ್ಮಸಾಲದು !” ಎಂದುದ್ಗರಿಸಿದ. ಆದರೆ ಸ್ವಾಮೀಜಿಯವರು ಅದಾಗಲೇ ಹತ್ತು ಸಂಪುಟಗಳನ್ನು ಓದಿ ಮುಗಿಸಿ ಈಗ ಹನ್ನೊಂದನೆ ಯದನ್ನು ಓದುತ್ತಿದ್ದ ವಿಷಯ ಅವನಿಗೆ ತಿಳಿಯದು. ಆದ್ದರಿಂದ ಅವರು, “ಏಕೆ ಸಾಧ್ಯವಿಲ್ಲ ? ಈಗ ಮೊದಲ ಹತ್ತು ಸಂಪುಟಗಳಲ್ಲಿ ಯಾವ ವಿಷಯದ ಮೇಲಾದರೂ ಪ್ರಶ್ನೆ ಕೇಳು” ಎಂದು ಸವಾಲೊಡ್ಡಿದರು. ಶರಚ್ಚಂದ್ರ ದಂಗಾದ. ಆದರೂ ತನ್ನ ಕುತೂಹಲದ ಸಮಾಧಾನಕ್ಕಾಗಿ ಆ ಹತ್ತು ಸಂಪುಟಗಳಲ್ಲಿ ಅತ್ಯಂತ ಕಠಿಣ ವಿಷಯಗಳಿಗೆ ಸಂಬಂಧಿಸಿದಂತೆ ಕೆಲವು ಪ್ರಶ್ನೆಗಳನ್ನು ಕೇಳಿದ. ಸ್ವಾಮೀಜಿ ಅವುಗಳಿಗೆಲ್ಲ ಕರಾರುವಾಕ್ಕಾಗಿ ಉತ್ತರಿಸಿದರಲ್ಲದೆ ಕೆಲವೊಮ್ಮೆ ಪಂಕ್ತಿಪಂಕ್ತಿ ಗಳನ್ನೇ, ಪುಟ ಪುಟಗಳನ್ನೇ ಬಾಯಿಪಾಠ ಮಾಡಿದಂತೆ ಒಪ್ಪಿಸಿಬಿಟ್ಟರು. ತನ್ನ ಗುರುವಿನ ಈ ವಿಸ್ಮಯಾದ್ಭುತ ಗ್ರಹಣ ಶಕ್ತಿ ಸ್ಮರಣಶಕ್ತಿಗಳನ್ನು ಕಂಡು ದಿಗ್ಬ್ರಾಂತನಾದ ಶಿಷ್ಯ, “ಇದು ಮಾತ್ರ ಮನುಷ್ಯಶಕ್ತಿಗೆ ಮೀರಿದ್ದು” ಎಂದುದ್ಗರಿಸಿದ. ಆಗ ಅವರೆಂದರು, “ಇದರಲ್ಲಿ ಅಂತಹ ಪವಾಡ ವಾದದ್ದೇನೂ ಇಲ್ಲ. ಬ್ರಹ್ಮಚರ್ಯವನ್ನು ಕಟ್ಟುನಿಟ್ಟಾಗಿ ಪಾಲಿಸಿದಲ್ಲಿ ಒಮ್ಮೆ ಕೇಳಿದ್ದನ್ನು ಅಥವಾ ಓದಿದ್ದನ್ನು ನೆನಪಿಟ್ಟುಕೊಂಡು ವರ್ಷಾಂತರಗಳ ಮೇಲೆಯೂ ಹಾಗೆಹಾಗೆಯೇ ಹೇಳಲು ಸಾಧ್ಯ ವಾಗುತ್ತದೆ. ಈ ಬ್ರಹ್ಮಚರ್ಯದ ಅಭಾವದಿಂದಾಗಿ ನಮ್ಮ ಇಡೀ ರಾಷ್ಟ್ರವೇ ಶಕ್ತಿಯಲ್ಲಿ ಹಾಗೂ ಬುದ್ಧಿಯಲ್ಲಿ ಬಡವಾಗುತ್ತಿದೆ ; ತನ್ನ ಪುರುಷತ್ವವನ್ನೇ ಕಳೆದುಕೊಳ್ಳುತ್ತಿದೆ.”</p>
  <p>ಇನ್ನೊಂದು ದಿನ ಅವರು ಶರಚ್ಚಂದ್ರನೊಂದಿಗೆ ಸಂಭಾಷಿಸುತ್ತ ಸಾಂದರ್ಭಿಕವಾಗಿ ನುಡಿ ದರು, “ಸ್ತ್ರೀಯರಿಗಾಗಿ ಒಂದು ಮಠ ಸ್ಥಾಪನೆಯಾಗಬೇಕು ಎನ್ನುವುದು ನನ್ನ ಮನದಾಸೆ. ಇದು ಕಲ್ಕತ್ತದಲ್ಲೇ ಎಲ್ಲಾದರೂ ಗಂಗೆಯ ತೀರದಲ್ಲಿ ನಿರ್ಮಾಣಗೊಳ್ಳಬೇಕು. ಇದು ರಾಮಕೃಷ್ಣರ ಮಠದ ರೀತಿಯಲ್ಲೇ ನಡೆದುಕೊಂಡು ಬರಬೇಕು. ಶ್ರೀಮಾತೆಯವರು ಈ ಮಠದ ಮಾರ್ಗ ದರ್ಶಕರಾಗಿರಬೇಕು, ಹಾಗೂ ಅದರ ಆಧಾರಸ್ತಂಭದಂತಿರಬೇಕು. ಇಲ್ಲಿ ಬ್ರಹ್ಮಚಾರಿಣಿಯರಿಗೆ ಮತ್ತು ಶಿಕ್ಷಕಿಯರಿಗೆ ತರಬೇತಿ ನೀಡಿ ಅವರನ್ನು ಭಾರತದ ಸ್ತ್ರೀಸಮುದಾಯದ ಪುನರುದ್ಧಾರ ಕಾರ್ಯಕ್ಕೆ ನಿಯೋಜಿಸಬೇಕು. ಬಳಿಕ, ಇಂತಹ ಬ್ರಹ್ಮಚಾರಿಣಿಯರನ್ನೂ ಸೇವಾವ್ರತಿಯರನ್ನೂ ತರಬೇತಿಗೊಳಿಸುವಂತಹ ಸ್ತ್ರೀಮಠಗಳು ಭಾರತದ ಹಲವೆಡೆಗಳಲ್ಲಿ ನಿರ್ಮಾಣಗೊಳ್ಳಬೇಕು ಮತ್ತು ತನ್ಮೂಲಕ ರಾಷ್ಟ್ರದ ಎಲ್ಲೆಡೆಯಲ್ಲೂ ಸ್ತ್ರೀವಿದ್ಯಾಭ್ಯಾಸ ಕೇಂದ್ರಗಳ ಉಗಮವಾಗಬೇಕು. ಹೀಗೆ ಮಾಡುತ್ತ ಹೋದರೆ ಕಾಲಕ್ರಮದಲ್ಲಿ ಎಂತಹ ಅದ್ಭುತಗಳು ನಡೆಯುವುವು ಬಲ್ಲೆಯಾ?”</p>
  <p>ಶರಚ್ಚಂದ್ರನೊಂದಿಗೆ ಅವರು ಈ ಧಾಟಿಯಲ್ಲಿ ಮಾತನಾಡಿದರೆ, ಮಠದ ನೂತನ ಸಾಧು- ಬ್ರಹ್ಮಚಾರಿಗಳಿಗೆ ಆಧ್ಯಾತ್ಮಿಕ ಜೀವನದ ಸ್ವರೂಪವನ್ನು ಬಣ್ಣಿಸುತ್ತಿದ್ದರು. ಶಾಸ್ತ್ರಗ್ರಂಥಗಳ ಮೇಲೆ ತರಗತಿಗಳನ್ನು ನಡೆಸುತ್ತಿದ್ದರು. ಮುಮುಕ್ಷುಗಳಾದ ಸಂದರ್ಶಕರು ಬಂದರೆ ಸಾಧನಾ ವಿಧಾನಗಳನ್ನು ಬೋಧಿಸುತ್ತಿದ್ದರು. ಆದರೆ ಕ್ಷೀಣಗೊಂಡ ಅವರ ಶರೀರ ಇಷ್ಟೊಂದು ಪ್ರಯಾಸ ವನ್ನು ತಡೆದುಕೊಂಡೀತೇ ?–ಇದು ಅವರ ಸಹಸಂನ್ಯಾಸಿಗಳ ಚಿಂತೆ, ಆತಂಕ. ಆದ್ದರಿಂದ ಇವರು ಸಂದರ್ಶಕರ ಭೇಟಿಯನ್ನು ಸೀಮಿತಗೊಳಿಸಿದರು. ಆದರೆ ಕೆಲವು ಪ್ರಾಮಾಣಿಕ ಸಾಧಕ ರನ್ನೂ ತಮ್ಮ ಬಳಿಗೆ ಬರದಂತೆ ತಡೆಯುತ್ತಿದ್ದಾರೆಂದು ತಿಳಿದುಬಂದಾಗ ಸ್ವಾಮೀಜಿ ತುಂಬ ಕಳಕಳಿಯಿಂದ ಹೇಳಿದರು, “ಇಲ್ಲಿ ನೋಡಿ, ಈ ಶರೀರದಿಂದ ಏನು ಪ್ರಯೋಜನವಿದೆಯೆಂದು ತಿಳಿದುಕೊಂಡಿರಿ ? ಇತರರಿಗೆ ನೆರವಾಗುತ್ತಲೇ ಅದು ಹೋಗಲಿ, ನಮ್ಮ ಗುರು ಶ್ರೀರಾಮಕೃಷ್ಣರು ಕೊನೆಯುಸಿರಿನವರೆಗೂ ಬೋಧಿಸಲಿಲ್ಲವೆ ? ಈಗ ನಾನೂ ಹಾಗೆಯೆ ಮಾಡಬೇಡವೆ ? ಈ ಶರೀರ ಹೋದರೆ ಹೋಗಲಿ ಬಿಡಿ. ಅದಕ್ಕೆ ಯಾರು ಚಿಂತಿಸುತ್ತಾರೆ ! ಪ್ರಾಮಾಣಿಕ ಸಾಧಕರು ಸಿಕ್ಕಾಗ ನನಗೆಷ್ಟು ಸಂತೋಷವಾಗುತ್ತದೆ ಎಂಬುದನ್ನು ನೀವು ಊಹಿಸಲೂ ಆರಿರಿ. ಸಹಮಾನವರಲ್ಲಿ ಆತ್ಮಜಾಗೃತಿಯನ್ನುಂಟುಮಾಡಲು ನಾನು ಎಷ್ಟು ಸಲ ಬೇಕಾದರೂ ಸಂತೋಷದಿಂದ ಪ್ರಾಣ ಕೊಡಬಲ್ಲೆ.”</p>
  <p>ಮಾರ್ಚ್ ಅಂತ್ಯದಲ್ಲಿ ಕ್ರಿಸ್ಟೀನ ಮುಂಬಯಿಗೆ ಬಂದು ತಲುಪಿದಳು. ಸ್ವಾಮೀಜಿಯವರು ಅವಳಿಗೆ ಪತ್ರ ಬರೆದು ಅವಳನ್ನು ಸ್ವಾಗತಿಸಿದ ಬಗೆಯಲ್ಲಿ ಆತ್ಮೀಯತೆಯ ಅತಿಶಯತೆಯನ್ನು ಕಾಣಬಹುದು : “ನಮ್ಮ ಕಡೆಯಿಂದ ನಿನಗೆಂಥ ಸ್ವಾಗತವಿದೆ ಎನ್ನುವುದನ್ನು ನಾನು ಪ್ರತ್ಯೇಕವಾಗಿ ಬರೆಯಬೇಕಾಗಿಲ್ಲ. ನೇರವಾಗಿ ಬಂದುಬಿಡು. ಆದರೆ ಬಿಸಿಲು ಬಹಳವಾದ್ದರಿಂದ ಎಚ್ಚರಿಕೆ ಯಿಂದಿರು ; ತಲೆಯ ಹಿಂಭಾಗವನ್ನು ಮುಚ್ಚಿಕೊಳ್ಳಬೇಕು. ಆಯಾಸವಾಗಿದ್ದರೆ ಮುಂಬಯಿ ಯಲ್ಲಿ ಸ್ವಲ್ಪ ವಿಶ್ರಮಿಸಿಕೊ. ಶ್ರೀಮತಿ ಸಾರಾಬುಲ್, ಜೋ (ಮಿಸ್ ಮೆಕ್​ಲಾಡ್​) ಮತ್ತು ಮ್ಯಾರ್ಗಟ್ (ನಿವೇದಿತಾ) ನಿನ್ನ ಬರವಿಗಾಗಿ ಕಾತರರಾಗಿದ್ದಾರೆ ; ಹಾಗೆಯೇ ವಿವೇಕಾನಂದ ಕೂಡ.”</p>
  <p>ಏಪ್ರಿಲ್ ೭ರಂದು ಕ್ರಿಸ್ಟೀನ ಕಲ್ಕತ್ತವನ್ನು ತಲುಪಿ ಇತರ ಪಾಶ್ಚಾತ್ಯ ಶಿಷ್ಯೆಯರೊಂದಿಗೆ ಉಳಿದುಕೊಂಡಳು. ಮರುದಿನ ಬೆಳಿಗ್ಗೆ ಶ್ರೀಮತಿ ಸಾರಾ ಬುಲ್​ಳೊಂದಿಗೆ ಸ್ವಾಮೀಜಿಯವರ ದರ್ಶನಕ್ಕಾಗಿ ಮಠಕ್ಕೆ ಬಂದು ಇಡೀ ದಿನ ಅಲ್ಲೇ ಉಳಿದಳು. ಅವಳ ವಿಷಯದಲ್ಲಿ ಸ್ವಾಮೀಜಿ ಯವರು ಅಷ್ಟೊಂದು ಆಸಕ್ತಿ ವಹಿಸಿದ್ದಕ್ಕೆ ಒಂದು ಕಾರಣವೆಂದರೆ ಅವಳ ಸೌಜನ್ಯಪೂರ್ಣ ಸ್ವಭಾವ ಹಾಗೂ ಸ್ಫಟಿಕದಷ್ಟು ಶುದ್ಧ ಶೀಲ. ಸೋದರಿ ನಿವೇದಿತಾ ಹೇಳುವಂತೆ <span class="en">‘Her character is radiantly beautiful’</span>.</p>
  <p>ಮೇ ತಿಂಗಳ ೫ರಂದು ಒಕಾಕುರ, ನಿವೇದಿತಾ, ಕ್ರಿಸ್ಟೀನ, ಸ್ವಾಮಿ ಸದಾನಂದರು, ಮತ್ತಿತರರು ಮಾಯಾವತಿಗೆ ಹೊರಟರು. ಕ್ರಿಸ್ಟೀನಳ ಎಲ್ಲ ದಾರಿ ಖರ್ಚನ್ನು ವಹಿಸಿಕೊಂಡವರು ಸ್ವಾಮೀಜಿ.</p>
  <p>ಸ್ವಾಮೀಜಿಯವರು ಮಠದಲ್ಲಿ ಬಗೆಬಗೆಯ ಕಾರ್ಯಕಲಾಪಗಳಲ್ಲಿ ನಿರತರಾಗಿರುತ್ತಿದ್ದರು. ಸೌಖ್ಯವೋ ಅಸೌಖ್ಯವೋ, ಏನಾದರೂ ಮಾಡುತ್ತಲೇ ಇರುತ್ತಿದ್ದರು. ಅಷ್ಟೇಕೆ, ಅವರು ಶರೀರ ತ್ಯಾಗ ಮಾಡುವ ದಿವಸದವರೆಗೂ ಮಠದಲ್ಲಿ ಅನೇಕ ತರಗತಿಗಳನ್ನು ತೆಗೆದುಕೊಂಡು ಶಾಸ್ತ್ರ ಗಳನ್ನು ವ್ಯಾಖ್ಯಾನಿಸುತ್ತಿದ್ದರು. ಮತ್ತು ಮಠದ ಬ್ರಹ್ಮಚಾರಿಗಳು ಮಾತ್ರವಲ್ಲದೆ ಅವರ ಗುರು ಭಾಯಿಗಳೂ ಕೂಡ ಸ್ವಾಮೀಜಿಯವರಿಂದ ಆಧ್ಯಾತ್ಮಿಕ ಜೀವನದ ಬಗ್ಗೆ ಸಲಹೆಗಳನ್ನು ಪಡೆಯು ತ್ತಿದ್ದರು. ಸ್ವಾಮೀಜಿಯವರು ಧ್ಯಾನದ ಹಲವಾರು ಪ್ರಕ್ರಿಯೆಗಳ ಕುರಿತಾಗಿ, ಹಲವಾರು ಧ್ಯಾನ ಕ್ರಮಗಳ ಕುರಿತಾಗಿ ವಿವರಣೆ ನೀಡುತ್ತಿದ್ದರು. ಮತ್ತು ಯಾರು ಯೋಗಾಭ್ಯಾಸದಲ್ಲಿ ಹಿಂದೆ ಬಿದ್ದಿರುವರೋ ಅಂಥವರಿಗೆ ವಿಶೇಷ ನೆರವು ನೀಡುತ್ತಿದ್ದರು. ಪತ್ರವ್ಯವಹಾರದಲ್ಲೋ, ಓದುವು ದರಲ್ಲೋ, ಹಿಂದೂ ತತ್ತ್ವಶಾಸ್ತ್ರಗಳ ವಿಷಯವಾಗಿ ಟಿಪ್ಪಣಿ ಮಾಡಿಕೊಳ್ಳುತ್ತಲೋ ಭಾರತೀಯ ಇತಿಹಾಸವನ್ನು ಪ್ರಕಾಶನಕ್ಕೆ ತರುವ ಕಾರ್ಯದಲ್ಲೋ ಅವರು ಗಂಟೆಗಟ್ಟಲೆ ಕಳೆಯುತ್ತಿದ್ದರು. ನಡುನಡುವೆ ಸ್ವಸಂತೋಷಕ್ಕಾಗಿ ಹಾಡುತ್ತಿದ್ದರು. ಅಥವಾ ಗುರುಭಾಯಿಗಳೊಂದಿಗೆ ಸಲ್ಲಾಪ ನಡೆಸುತ್ತ ನಗುವಿನ ಹೊಳೆ ಹರಿಸುತ್ತಿದ್ದರು. ಹೆಚ್ಚಿನ ಸಂದರ್ಭಗಳಲ್ಲಿ ಅವರು ತಮ್ಮ ಸಲ್ಲಾಪಗಳ ನಡುವೆ ಇದ್ದಕ್ಕಿದ್ದಂತೆ ಗಂಭೀರವಾಗಿಬಿಡುತ್ತಿದ್ದರು ; ಅವರ ದೃಷ್ಟಿ ದೂರದ ಭವಿಷ್ಯದಲ್ಲಿ ಕೇಂದ್ರಿತವಾದಂತೆ ಕಂಡುಬರುತ್ತಿತ್ತು. ‘ಈಗ ಅವರು ಏಕಾಂಗಿಯಾಗಿರಲು ಇಷ್ಟಪಡುತ್ತಾರೆ’ ಎನ್ನುವುದನ್ನು ಮನಗಂಡು ಗುರುಭಾಯಿಗಳು ಅಲ್ಲಿಂದ ಮೆಲ್ಲಗೆ ಸರಿದುಕೊಳ್ಳುತ್ತಿದ್ದರು.</p>
  <p>ಮಠದಲ್ಲಿನ ಆಗುಹೋಗುಗಳನ್ನು ಹಾಗೂ ಆಶ್ರಮವಾಸಿಗಳ ಚಲನವಲನಗಳನ್ನು ಸ್ವಾಮೀಜಿ ಯವರ ಕಣ್ಣುಗಳು ಸೂಕ್ಷ್ಮವಾಗಿ ಗಮನಿಸುತ್ತಿದ್ದುವು. ಈ ದಿನಗಳಲ್ಲಿ ಅವರು ಶಿಸ್ತಿನ ವಿಷಯ ದಲ್ಲಿ ಅತ್ಯಂತ ಕಟ್ಟುನಿಟ್ಟಿನಿಂದಿದ್ದುಬಿಟ್ಟರು. ಮಠದ ಕಾರ್ಯಗಳಲ್ಲಿ ಯಾವುದೇ ಆಗಲಿ ‘ಅತಿ’ ಯಾಗಬಾರದು ಎನ್ನುವುದು ಅವರ ಭಾವನೆ. ಮಠದಲ್ಲಿ ಪ್ರತಿದಿನದ ಪೂಜೆಯ ಕೆಲಸವನ್ನು ಅತಿ ಯಾಗಿ ಬೆಳೆಸಿಕೊಂಡು ಹೋಗುವುದನ್ನು ಅವರು ಖಡಕ್ಕಾಗಿ ಪ್ರತಿಭಟಿಸುತ್ತಿದ್ದರು. ತಮ್ಮ ಶಿಷ್ಯರೆಲ್ಲ ಹೆಚ್ಚು ಹೆಚ್ಚು ಸಮಯವನ್ನು ಶಾಸ್ತ್ರಾಧ್ಯಯನಕ್ಕೆ, ಸ್ವಾಧ್ಯಾಯ-ಪ್ರವಚನಗಳಿಗೆ ಹಾಗೂ ಧ್ಯಾನಾಭ್ಯಾಸಕ್ಕೆ ವಿನಿಯೋಗಿಸುವಂತಾಗಬೇಕು ಎನ್ನುವುದು ಸ್ವಾಮೀಜಿಯವರ ಅಪೇಕ್ಷೆ. ಈ ಮೂಲಕ ಅವರೆಲ್ಲ ತಮ್ಮತಮ್ಮ ಆಧ್ಯಾತ್ಮಿಕ ಜೀವನವನ್ನು ರೂಪಿಸಿಕೊಳ್ಳಬೇಕು ಮತ್ತು ಶ್ರೀರಾಮಕೃಷ್ಣರ ಜೀವನ-ಸಂದೇಶಗಳನ್ನು ಯಥಾರ್ಥವಾಗಿ ಅರಿಯುವ ಯತ್ನ ಮಾಡಬೇಕು ; ಅದರ ಬದಲಾಗಿ, ಪೂಜಾಕಾರ್ಯದ ಸಣ್ಣಪುಟ್ಟ ವಿವರಗಳ ಕಡೆಗೆಲ್ಲ ಗಮನ ಕೊಡುತ್ತ ಸಮಯ ನಷ್ಟ ಮಾಡಬಾರದು ಎನ್ನುವುದು ಅವರ ಅಭಿಮತ. ಪೂಜೆ ಎನ್ನುವುದು ಭಕ್ತಿ-ಶ್ರದ್ಧೆಗಳಿಂದ ಕೂಡಿರಬೇಕೆ ಹೊರತು ಸಂನ್ಯಾಸಿಗಳ ಸಮಯವನ್ನೆಲ್ಲ ನುಂಗಿಹಾಕುವಷ್ಟು ಸಂಭ್ರಮಕ್ಕೆ ಹೋಗ ಬಾರದು ; ಅಲ್ಲದೆ ಪೂಜೆಯೊಂದಿಗೆ ಶಾಸ್ತ್ರಾಧ್ಯಯನ ಹಾಗೂ ಜಪಧ್ಯಾನಗಳೂ ನಡೆಯಬೇಕು ಎನ್ನುವುದು ಸ್ವಾಮೀಜಿಯವರ ನಿಶ್ಚಿತ ನಿಲುವು. ಇದನ್ನು ಜಾರಿಗೆ ತರಲೋಸುಗ ಗಂಟೆ ಬಾರಿಸುವ ವ್ಯವಸ್ಥೆ ಮಾಡಿಸಿದ್ದರು. ಗಂಟೆ ಬಾರಿಸಿದ ಕೂಡಲೇ, ಯಾರ್ಯಾರು ಯಾವಯಾವ ಕೆಲಸದಲ್ಲಿದ್ದರೆ ಅದನ್ನೆಲ್ಲ ಹಾಗೆಹಾಗೆಯೇ ಬಿಟ್ಟು ಶಾಸ್ತ್ರಾಭ್ಯಾಸದ ತರಗತಿಗೋ, ಚರ್ಚಾಗೋಷ್ಠಿಗೋ ಅಥವಾ ಧ್ಯಾನಕ್ಕೋ ಹೊರಟುಬಿಡಬೇಕಾಗಿತ್ತು. ಈ ನಿಯಮವನ್ನು ಮೀರಿದವರಿಗೆ ಕಠಿಣ ಶಿಕ್ಷೆ ಕಾದಿರು ತ್ತಿತ್ತು. ಆದ್ದರಿಂದಲೇ ಸ್ವಾಮೀಜಿಯವರು ಶಿಷ್ಯರ ಪಾಲಿಗೆ ಅತ್ಯಂತ ಮೃದು, ಆದರೆ ಅಷ್ಟೇ ಕಠಿಣ ಗುರು. ಆದ್ದರಿಂದಲೇ ಅವರನ್ನು ಕಂಡರೆ ಪ್ರೀತಿ, ಭಕ್ತಿ ; ಹಾಗೆಯೇ ಅವರನ್ನು ಕಂಡರೆ ನಡುಕ, ಭಯ ಕೂಡ. ಸ್ವಾಮೀಜಿಯವರು ಮಠದಲ್ಲಿ ಇದ್ದಾಗಲೆಲ್ಲ, ಅದರಲ್ಲೂ ತಮ್ಮ ಜೀವಿತದ ಕೊನೆಯ ಕೆಲವು ತಿಂಗಳುಗಳಲ್ಲಿ, ಧ್ಯಾನಕ್ಕೆ ವಿಶೇಷ ಒತ್ತು ಕೊಡುತ್ತಿದ್ದರು. ಅವರು ಶರೀರ ಬಿಡುವುದಕ್ಕೆ ಮೂರು ತಿಂಗಳಿರುವಾಗ ಒಂದು ನಿಯಮ ಮಾಡಿದರು–ಆ ಪ್ರಕಾರ ಬೆಳಿಗ್ಗೆ ನಾಲ್ಕು ಗಂಟೆಗೆ ಸರಿಯಾಗಿ ಪ್ರತಿಯೊಬ್ಬನ ಕೋಣೆಯ ಮುಂದೆಯೂ ಕೈಗಂಟೆ ಬಾರಿಸ ಲಾಗುತ್ತಿತ್ತು ; ಇದಾದ ಅರ್ಧಗಂಟೆಗೆಲ್ಲ ಎಲ್ಲರೂ ಧ್ಯಾನಕ್ಕಾಗಿ ಪ್ರಾರ್ಥನಾ ಮಂದಿರದಲ್ಲಿ ನೆರೆಯಬೇಕಾಗಿತ್ತು. ಇವೆಲ್ಲದರೊಂದಿಗೆ ಅವರು ತಮ್ಮ ಶಿಷ್ಯರನ್ನು ತಪಸ್ಸನ್ನಾಚರಿಸುವಂತೆ ಪ್ರೋತ್ಸಾಹಿಸುತ್ತಿದ್ದರು. ಆಶ್ರಮವಾಸಿಗಳಿಗೆ ಎಂದೆಂದಿಗೂ ಮಾರ್ಗದರ್ಶನ ನೀಡವುದಕ್ಕಾಗಿ ಅವರು ಹಲವಾರು ನೀತಿನಿಯಮಗಳನ್ನೊಳಗೊಂಡ ಪುಟ್ಟ ಪುಸ್ತಕವೊಂದನ್ನು ರಚಿಸಿದರು. ಅದರಲ್ಲಿ ಅವರ ಪ್ರಧಾನ ಭಾವನೆಗಳು ಹಾಗೂ ಬೋಧನೆಗಳು ಮತ್ತು ಅವುಗಳನ್ನು ಕಾರ್ಯ ರೂಪಕ್ಕೆ ತರಲು ಬೇಕಾದ ಸೂಚನೆಗಳಿವೆ. ಭ್ರಾತೃತ್ವದ ಆದರ್ಶವನ್ನು ಅನುಷ್ಠಾನದಲ್ಲಿ ತಂದು ನೆಲೆಗೊಳಿಸುವುದಕ್ಕಾಗಿಯೇ ಮೀಸಲಾದ ಪುಸ್ತಕ ಇದು. ‘ಯಾವ ಸಂನ್ಯಾಸಿಗಳ ಸಂಸ್ಥೆಗೇ ಆಗಲಿ, ಒಂದು ನಿಶ್ಚಿತವಾದ ಧ್ಯೇಯವಿರಬೇಕು ; ಅದನ್ನು ಸಿದ್ಧಿಸಿಕೊಳ್ಳಲು ಯೋಗ್ಯ ಸಾಧನೆ, ತಪಸ್ಸು, ವ್ರತನಿಯಮಗಳಿರಬೇಕು ; ಹಾಗೂ ಸಂಸ್ಕೃತಿ, ಶಿಕ್ಷಣ ಹಾಗೂ ಶಾಸ್ತ್ರಾಧ್ಯಯನಗಳು ರೂಢಿ ಗೊಂಡಿರಬೇಕು–ಇವುಗಳಿಲ್ಲದೆ ಆ ಸಂಸ್ಥೆಯು ಶುದ್ಧ ರೂಪದಲ್ಲಿ ಉಳಿದುಕೊಳ್ಳಲು ಮತ್ತು ತನ್ನ ಪ್ರಾರಂಭದ ಹುರುಪನ್ನು ಉಳಿಸಿಕೊಳ್ಳಲು ಸಾಧ್ಯವಿಲ್ಲ’–ಇದು ಸ್ವಾಮೀಜಿಯವರು ತಮ್ಮ ಶಿಷ್ಯರಿಗೆ ಪದೇಪದೇ ಹೇಳುತ್ತಿದ್ದ ಮಾತು. ಒಮ್ಮೆ ಅವರು ತಮ್ಮ ಶಿಷ್ಯರಿಗೆ ಹೇಳಿದರು, “ನಾನು-ನನ್ನ ಗುರುಭಾಯಿಗಳು ಶ್ರೀರಾಮಕೃಷ್ಣರ ಜೀವಿತಾವಧಿಯಲ್ಲೂ ಬಳಿಕ ಅವರ ನಿರ್ಯಾಣಾನಂತರವೂ ಅತ್ಯಂತ ಕಠಿಣ ತಪಶ್ಚರ್ಯೆಯನ್ನು ಮಾಡದೆ ಹೋಗಿದ್ದರೆ, ಮತ್ತು ಶ್ರೀರಾಮಕೃಷ್ಣರ ದಿವ್ಯ ಜೀವನಾದರ್ಶವು ನಮ್ಮ ಕಣ್ಣೆದುರಿಗೆ ಇಲ್ಲದೆ ಹೋಗಿದ್ದರೆ ನಾವಿಂದು ಏನಾಗಿದ್ದೇವೋ ಅದಾಗುವುದು ಸಾಧ್ಯವಿರಲಿಲ್ಲ.”</p>
  <p>ಮಠದಲ್ಲಿ ಧ್ಯಾನಾದಿಗಳು ಉತ್ಸಾಹದಿಂದ ನಡೆದುಕೊಂಡು ಬರುವುದನ್ನು ಕಂಡಾಗ ಸ್ವಾಮೀಜಿ ಯವರಿಗಾಗುತ್ತಿದ್ದ ಆನಂದ ಅಷ್ಟಿಷ್ಟಲ್ಲ. ತಮ್ಮ ಹಳೆಯ ವಿಶ್ವಾಸಿಗರ ಹಾಗೂ ಗೃಹೀಭಕ್ತರ ಮುಂದೆ ಹೆಮ್ಮೆಯಿಂದ ಹೇಳುತ್ತಿದ್ದರು, “ಇಲ್ಲಿ ಸಾಧುಗಳೆಲ್ಲ ಹೇಗೆ ತಪೋಮಗ್ನರಾಗಿದ್ದಾರೆ ನೋಡಿದಿರಾ ? ಇದ್ದರೆ ಹೀಗಿರಬೇಕು ! ಶ್ರೀರಾಮಕೃಷ್ಣರು ಹೇಳುತ್ತಿದ್ದಂತೆ, ಪ್ರಾತಃಕಾಲ ಸಾಯಂ ಕಾಲಗಳಲ್ಲಿ ಮನಸ್ಸು ಸಹಜವಾಗಿಯೇ ಆಧ್ಯಾತ್ಮಿಕ ಭಾವಕ್ಕೆ ಏರಬಲ್ಲುದಾದ್ದರಿಂದ ಈ ಸಂಧಿಕಾಲ ದಲ್ಲಿ ಅದನ್ನು ಹತೋಟಿಯಲ್ಲಿಟ್ಟುಕೊಳ್ಳುವುದು ಸುಲಭಸಾಧ್ಯವಾಗುತ್ತದೆ. ಆದ್ದರಿಂದ ಸಾಧಕ ನಾದವನು ಈ ಕಾಲದಲ್ಲಿ ಧ್ಯಾನಾಭ್ಯಾಸ ಮಾಡಬೇಕು.” ಸ್ವಾಮೀಜಿಯವರು ಕೇವಲ ಆಡಿ ಮುಗಿಸುವವರಲ್ಲ, ಮಾಡಿ ತೋರಿಸುವವರೂ ಕೂಡ. ಉಷಃಕಾಲದಲ್ಲಿ ಅವರೂ ಇತರರೊಂದಿಗೆ ಧ್ಯಾನಕ್ಕೆ ಕುಳಿತುಬಿಡುತ್ತಿದ್ದರು. ಪ್ರಾರ್ಥನಾಮಂದಿರದ ಮುಖ್ಯವಾದ ಸ್ಥಳವೊಂದರಲ್ಲಿ ಅವರಿ ಗಾಗಿ ಒಂದು ಆಸನವನ್ನು ಹಾಕಿರುತ್ತಿತ್ತು. ಅವರು ತಮ್ಮ ಆಸನದಿಂದ ಮೇಲೇಳುವವರೆಗೆ ಯಾರಿಗೂ ಎದ್ದು ಹೋಗಲು ಅನುಮತಿಯಿರಲಿಲ್ಲ. ಎಷ್ಟೋ ಸಲ ಅವರ ಧ್ಯಾನ ಎರಡು ಗಂಟೆಗೂ ಹೆಚ್ಚುಹೊತ್ತು ನಡೆಯುತ್ತಿತ್ತು, ಬಳಿಕ ಅವರು “ಶಿವ ! ಶಿವ !” ಎನ್ನುತ್ತ ಮೆಲ್ಲನೆ ಏಳುತ್ತಿದ್ದರು ;ಶ್ರೀರಾಮಕೃಷ್ಣರಿಗೆ ಪ್ರಣಾಮ ಸಲ್ಲಿಸಿ ಮೆಟ್ಟಲಿಳಿದು ಕೆಳಕ್ಕೆ ಬಂದು ನಿಧಾನವಾಗಿ ಅತ್ತಿಂದಿತ್ತ ಅಡ್ಡಾಡುತ್ತ ದೇವಿಯ ಮೇಲೋ ಶಿವನ ಮೇಲೋ ಹಾಡೊಂದನ್ನು ಗುನುಗಿಕೊಳ್ಳು ತ್ತಿದ್ದರು. ಪ್ರಾರ್ಥನಾ ಮಂದಿರದಲ್ಲಿ ಸ್ವಾಮೀಜಿಯವರ ಸನ್ನಿಧಿಯು ಅವರ ಸುತ್ತ ಕುಳಿತವರಿಗೆಲ್ಲ ಹೆಚ್ಚಿನ ಸ್ಫೂರ್ತಿಯನ್ನೂ ಶಕ್ತಿಯನ್ನೂ ನೀಡುತ್ತಿತ್ತು. ಸ್ವತಃ ಧ್ಯಾನಸಿದ್ಧರಾದ ಸ್ವಾಮಿ ಬ್ರಹ್ಮಾ ನಂದರು ಒಮ್ಮೆ ಹೇಳುತ್ತಾರೆ, “ಆಹ್ !ನರೇಂದ್ರನ ಜೊತೆಯಲ್ಲಿ ಕುಳಿತರೆ ಮನಸ್ಸು ಕೂಡಲೇ ಧ್ಯಾನದ ಸ್ಥಿತಿಗೇರುತ್ತದೆ. ನಾನೊಬ್ಬನೇ ಕುಳಿತಾಗ ಹಾಗಾಗುವುದಿಲ್ಲ” ಎಂದು.</p>
  <p>ಹೀಗೆ ಸ್ವಾಮೀಜಿಯವರು ಒಂದು ಬಿಗಿಯಾದ ದಿನಚರಿಯನ್ನು ಹಾಕಿಕೊಟ್ಟದ್ದರಿಂದ ಊಟ, ವಿಶ್ರಾಂತಿ, ಪೂಜೆ, ಕೆಲಸಕಾರ್ಯಗಳು, ಅಧ್ಯಯನ, ಧ್ಯಾನ–ಇವೆಲ್ಲವೂ ಆ ದಿನಚರಿಯ ಕಟ್ಟಿನಲ್ಲಿ ಸೇರಿಕೊಂಡುವು. ಆಶ್ರಮವಾಸಿಗಳಿಗಿದ್ದಂತೆಯೇ ಭಕ್ತರಿಗೂ ನಿಯಮಾವಳಿಯನ್ನು ರೂಪಿಸ ಲಾಗಿತ್ತು. ಭಕ್ತರ ಸಂದರ್ಶನಗಳಿಂದಾಗಿ ಆಶ್ರಮವಾಸಿಗಳ ದಿನಚರಿಗೆ ಬಾಧಕವಾಗಬಾರದಲ್ಲವೆ? ಸಂಘದ ಹಿತದೃಷ್ಟಿಯಿಂದ ಸ್ವಾಮೀಜಿಯವರು ಕೆಲವೊಮ್ಮೆ ಕಠಿಣವಾಗಿರಬೇಕಾಗಿ ಬರುತ್ತಿತ್ತು. ಆಶ್ರಮವಾಸಿಗಳು ದಿನಚರಿಯನ್ನು ಕಟ್ಟುನಿಟ್ಟಾಗಿ ಪರಿಪಾಲಿಸಿಕೊಂಡು ಬರುವಂತೆ ಮಾಡಲು ಕೆಲವೊಮ್ಮೆ ಬಲಪ್ರಯೋಗ ಮಾಡಬೇಕಾಗಿ ಬರುತ್ತಿತ್ತು. ಇದರಿಂದಾಗಿ ಅವರು ಆಗಾಗ ಅಪ್ರಿಯರೂ ಆಗಬೇಕಾಗುತ್ತಿತ್ತು.</p>
  <p>ಎಲ್ಲರೂ ಸೇರಿ ಮಾಡುವ ಧ್ಯಾನದಲ್ಲಿ ತಮಗೆ ಭಾಗವಹಿಸಲು ಸಾಧ್ಯವಾಗದಿದ್ದಾಗ ಸ್ವಾಮೀಜಿ ಯವರು ಅಂದಿನ ಹಾಜರಿಯನ್ನು ವಿಚಾರಿಸಿಯಾದರೂ ತಿಳಿದುಕೊಳ್ಳುತ್ತಿದ್ದರು. ಒಮ್ಮೆ ಕೆಲದಿನ ಗಳವರೆಗೆ ಅವರು ಧ್ಯಾನದ ಕಾರ್ಯಕ್ರಮಕ್ಕೆ ಹೋಗಿರಲಿಲ್ಲ. ಒಂದು ದಿನ ಇದ್ದಕ್ಕಿದ್ದಂತೆ ಆ ಹೊತ್ತಿಗೆ ಸರಿಯಾಗಿ ಪ್ರಾರ್ಥನಾ ಮಂದಿರದೊಳಗೆ ಪ್ರವೇಶಿಸಿ ನೋಡಿದರೆ ಆ ದಿನವೇ ಬಹಳ ಜನ ಗೈರುಹಾಜರಾಗಿರಬೇಕೆ ! ಈ ಲೋಪವನ್ನು ಕಂಡು ಅವರಿಗೆ ಬಹಳ ದುಃಖವಾಯಿತು. ಕೂಡಲೇ ಕೆಳಗಿಳಿದು ಬಂದು ಎಲ್ಲರನ್ನೂ ಬಳಿಗೆ ಕರೆಸಿಕೊಂಡರು ; ಅಂದು ಧ್ಯಾನಕ್ಕೆ ಬರದಿದ್ದವರನ್ನು ಕಾರಣ ಕೇಳಿದರು. ಒಂದಿಬ್ಬರು ಕಾಯಿಲೆಯಾದವರನ್ನು ಬಿಟ್ಟು, ಯಾರದೂ ಸರಿಯಾದ ಕಾರಣವಿರಲಿಲ್ಲ. ಆದ್ದರಿಂದ ಸ್ವಾಮೀಜಿ, ಮೊದಲೇ ಮಾಡಿಟ್ಟ ನಿಯಮದಂತೆ ಎಲ್ಲರಿಗೂ ಶಿಕ್ಷೆ ವಿಧಿಸಿಯೇ ಬಿಟ್ಟರು–“ನೀವೆಲ್ಲ ಇಂದು ಮಧುಕರಿ ಭಿಕ್ಷೆಗೆ ಹೋಗಬೇಕು. ಅಡಿಗೆ ಪದಾರ್ಥಗಳನ್ನು ಬೇಡಿ ತಂದು ಮಠದ ಮರದಡಿಯಲ್ಲಿ ಬೇಯಿಸಿಕೊಂಡು ಊಟ ಮಾಡಬೇಕು. ಆದರೆ ನೀವು ನಿಮ್ಮ ಸ್ನೇಹಿತರ ಮನೆಗಳಿಗೆ ಹೋಗಿ ಔತಣ ಮಾಡಿಕೊಂಡು ಬರುವಂತಿಲ್ಲ, ಜೋಪಾನ !” ಅಲ್ಲದೆ ಮಠದಿಂದ ಇವರ್ಯಾರಿಗೂ ಅಡಿಗೆ ಪದಾರ್ಥಗಳನ್ನು ಕೊಡಬಾರದು ಎಂದು ಅಡಿಗೆಮನೆ ನೋಡಿಕೊಳ್ಳುವ ಬ್ರಹ್ಮಚಾರಿಗಳಿಗೂ ಎಚ್ಚರಿಕೆ ಹೇಳಿದರು! ಮಧುಕರಿ ಭಿಕ್ಷೆಯ ಈ ಶಿಕ್ಷೆಗೆ ಅವರ ಸೋದರಸಂನ್ಯಾಸಿಗಳೂ ಹೊರತಾಗಿರಲಿಲ್ಲ. ಇತರ ಸಮಯದಲ್ಲಿ ಇವರನ್ನೆಲ್ಲ ಸ್ವಾಮೀಜಿಯವರು ಗೌರವಾದರಗಳಿಂದ ನಡೆಸಿಕೊಂಡರೂ ತಪ್ಪು ಮಾಡಿದ್ದಕ್ಕೆ ಶಿಕ್ಷೆ ವಿಧಿಸುವಾಗ ಮಾತ್ರ ಇವರನ್ನೂ ಎಲ್ಲರೊಂದಿಗೆ ಸೇರಿಸಿಬಿಡುತ್ತಿದ್ದರು.</p>
  <p>ಈಗ ಎಲ್ಲರೂ ಭಿಕ್ಷೆಗೆ ಹೊರಡಲೇಬೇಕಾಯಿತು. ಆದರೆ ಸ್ವಾಮೀಜಿಯವರು ಎಲ್ಲರಿಗೂ ಸಮಾನ ಶಿಕ್ಷೆಯನ್ನೇನೋ ವಿಧಿಸಿದರಾದರೂ ತಾವು ಗೌರವಸ್ಥಾನದಲ್ಲಿಟ್ಟಿದ್ದ ಹಾಗೂ ತಮ್ಮ ಪ್ರೀತಿಪಾತ್ರರಾದ ಗುರುಭಾಯಿಗಳು ಭಿಕ್ಷೆಗೆ ಹೋಗಬೇಕಾದುದನ್ನು ಕಂಡು ಅವರ ಹೃದಯ ತಳಮಳಿಸಿತು. ಆದ್ದರಿಂದ ಅವರು ಕೆಲಸದ ನೆವ ಮಾಡಿಕೊಂಡು ಕಲ್ಕತ್ತಕ್ಕೆ ಹೋಗಿ ಆ ದಿನವಿಡೀ ಅಲ್ಲೇ ಇದ್ದು ಮರುದಿನ ಹಿಂದಿರುಗಿದರು. ಹಿಂದಿರುಗಿ ಬಂದಾಗ ಮಾತ್ರ ಎಲ್ಲರನ್ನೂ ಅತ್ಯಂತ ಕರುಣೆಯಿಂದ, ಪ್ರೀತಿಯಿಂದ ನೋಡಿಕೊಂಡರು. ಭಿಕ್ಷೆಗೆ ಹೋಗಿಬಂದವರ ವಿಚಿತ್ರ ಅನುಭವ ಗಳನ್ನು ಕೇಳಿ ನಕ್ಕರು. ಕೆಲವರಿಗೆ ಸುಖಭೋಜನದ ಅದೃಷ್ಟವಾದರೆ ಇನ್ನು ಕೆಲವರಿಗೆ ಬೈಯಿಸಿ ಕೊಳ್ಳುವ ಅದೃಷ್ಟ. ಇನ್ನು ಕೆಲವರಿಗೆ ಮಾತ್ರ ಬೇಲೂರಿನಿಂದ ಮೂರು ಮೈಲಿ ದೂರದ ಸಲ್ಕಿಯಾ ಎಂಬಲ್ಲಿನ ಮಾರ್ವಾಡಿಗಳ ರಸಕವಳದ ಸತ್ಕಾರ !</p>
  <p>ಈ ನಡುವೆ ಸ್ವಾಮೀಜಿ ಮಾಯಾವತಿಗೆ ಹೋಗಿದ್ದ ತಮ್ಮ ಶಿಷ್ಯೆಯರನ್ನು ಮರೆತಿರಲಿಲ್ಲ. ಅದರಲ್ಲೂ ಸಾರಾ ಬುಲ್, ಕ್ರಿಸ್ಟೀನ, ನಿವೇದಿತಾ ಇವರೆಲ್ಲ ಅವರ ಪರಮ ವಿಶ್ವಾಸಪಾತ್ರರಲ್ಲವೆ? ಅವರು ಕ್ರಿಸ್ಟೀನಳಿಗೆ ಬರೆದ ಒಂದು ಪತ್ರ ಬಹಳ ಹಾಸ್ಯಪ್ರದವಾಗಿದೆ. ತುಂಬ ಆತ್ಮೀಯತೆ ಯಿದ್ದಾಗ ಮಾತ್ರವೇ ಈ ಬಗೆಯ ತಮಾಷೆಯ ಪತ್ರವನ್ನು ಬರೆಯಲು ಸಾಧ್ಯ. ಆ ಪತ್ರ ಹೀಗಿದೆ:</p>
  <p>“ನನ್ನ ಆರೋಗ್ಯ ನಾನು ಬಯಸಿದಷ್ಟು ಸುಧಾರಿಸದಿದ್ದರೂ ತೀರ ಕೆಟ್ಟಿಲ್ಲ. ನನ್ನ ಯಕೃತ್ತು (ಲಿವರ್​) ಸುಧಾರಿಸಿದೆ. ಇದೊಂದು ಶುಭ ಸೂಚನೆ . . . ನಿನಗೆ ಆ ಪರ್ವತ ಪ್ರದೇಶದಿಂದ ಪ್ರಯೋಜನವಾಗಿದೆಯೆಂದು ತಿಳಿದು ಬಹಳ ಸಂತೋಷವಾಯಿತು.</p>
  <p>“ಚೆನ್ನಾಗಿ ಊಟ ಮಾಡು, ಬೇಕೆಂಬಷ್ಟು ನಿದ್ರೆ ಮಾಡು. ಚೆನ್ನಾಗಿ ಕೊಬ್ಬಿ ಊದಿಕೊಳ್ಳುವವರೆಗೆ ಅಥವಾ ಕೊಬ್ಬಿ ಸಿಡಿದು ಹೋಗುವವರೆಗೂ ತಿನ್ನು, ನಿವೇದಿತಾ ಹೇಗಿದ್ದಾಳೆ ? . . . </p>
  <p>ಈ ದಿನಗಳಲ್ಲೇ ಮೇಡಂ ಎಮ್ಮಾ ಕಾಲ್ವೆಯ ತಂದೆ ತೀರಿಕೊಂಡಿದ್ದರಿಂದ ಸ್ವಾಮೀಜಿ ಅವಳಿಗೊಂದು ಸಾಂತ್ವನದ ಪತ್ರ ಬರೆದರು :</p>
  <p>“ನಿನಗೊದಗಿದ ದುಃಖವನ್ನು ತಿಳಿದು ನನಗೆ ಅತ್ಯಂತ ಖೇದವಾಯಿತು. ಈ ಬಗೆಯ ಪೆಟ್ಟುಗಳು ನಮಗೆಲ್ಲರಿಗೂ ಬರಬೇಕಾದದ್ದೇ. ಇವೆಲ್ಲ ತೀರ ಸಹಜವಾದದ್ದೇ. ಆದರೂ ಸಹಿಸಿ ಕೊಳ್ಳಲು ಮಾತ್ರ ಬಹಳ ಕಷ್ಟ. ನಾವು ವ್ಯಕ್ತಿಗಳೊಂದಿಗೆ ಬೆಳೆಸುವ ಸಂಬಂಧದಿಂದಾಗಿ ಆ ಅಸತ್ಯವಾದ ಜಗತ್ತೂ ಸತ್ಯವಾಗಿ ಕಾಣುತ್ತದೆ. ಈ ಸಂಬಂಧವು ನಿಕಟವಾದಷ್ಟೂ ಮತ್ತು ದೀರ್ಘವಾದಷ್ಟೂ, ನೆರಳೇ ಹೆಚ್ಚು ಸತ್ಯವಾಗಿ ಕಾಣುತ್ತದೆ. ಅದೊಂದು ದಿನ ಬರುತ್ತದೆ–ಆಗ ಅಸತ್ಯವು ಸತ್ಯದಲ್ಲಿ ಸೇರಿಕೊಂಡು ಕಣ್ಮರೆಯಾಗುತ್ತದೆ. ಆದರೆ ಅಯ್ಯೋ, ಅದನ್ನು ಸಹಿಸಲು ಎಷ್ಟು ಕಷ್ಟ ! ಆದರೂ ಯಾವುದು ಸತ್ಯವಾದುದೋ ಸರ್ವವ್ಯಾಪಿಯಾದುದೋ ಅಂತಹ ಆತ್ಮವು ಸದಾ ನಮ್ಮೊಂದಿಗೆ ಇದೆ. ಈ ಮಾಯವಾಗುವ ನೆರಳುಗಳ ಪ್ರಪಂಚದಲ್ಲಿ ಸತ್ಯವನ್ನು ಕಂಡವನೇ ನಿಜಕ್ಕೂ ಧನ್ಯ ! . . . ಭಗವಂತ ನಿನ್ನ ಮೇಲೆ ಕೃಪೆಯ ಮಳೆಗರೆಯಲಿ ಎಂಬುದೇ ಈ ವಿವೇಕಾನಂದನ ಅವಿರತ ಪ್ರಾರ್ಥನೆ.”</p>
  <p>ಬೇಲೂರು ಮಠದಲ್ಲಿ ಈಗ ಒಂದೊಂದು ದಿನವೂ ಒಂದೊಂದು ಗಂಟೆಯೆಂಬಂತೆ ಕಳೆಯುತ್ತಿದೆ. ಆಧ್ಯಾತ್ಮಿಕಾನುಭವದಿಂದ ಹಾಗೂ ಲೋಕಾನುಭವದಿಂದ ಪರಿಪಕ್ವಗೊಂಡ ಸ್ವಾಮೀಜಿಯವರ ಸಾನ್ನಿಧ್ಯವು ಅವರ ಗುರುಭಾಯಿಗಳಿಗೆ, ಶಿಷ್ಯರಿಗೆ, ಭಕ್ತಜನರಿಗೆ ಮಹದಾನಂದ ಕಾರಿಯಾಗಿದೆ. ಕೆಲವೊಮ್ಮೆ ಅವರು ಅಸಹನೆ ತಾಳಬಹುದು, ಇನ್ನು ಕೆಲವೊಮ್ಮೆ ಸಹನಾಮೂರ್ತಿ ಯಂತೆ ಕಾಣಬಹುದು ; ಒಮ್ಮೆ ಅವರು ಬೈಯುವುದು ಸರಿಯಿರಬಹುದು, ಮತ್ತೊಮ್ಮೆ ಅದು ಸರಿಯಿಲ್ಲದಿರಬಹುದು ; ಕೆಲವೊಮ್ಮೆ ಅವರು ಬೋಧಕನಂತೆ ಕಾಣಿಸಿಕೊಳ್ಳಬಹುದು, ಇನ್ನು ಕೆಲವೊಮ್ಮೆ ಬ್ರಹ್ಮರ್ಷಿಯಂತೆ ಬೆಳಗಬಹುದು ; ಒಮ್ಮೆ ಅವರು ಹಾಸ್ಯ ಚಟಾಕಿಗಳನ್ನು ಹಾರಿಸಿ ನಗೆಗಡಲಲ್ಲಿ ಮುಳುಗಿಸಬಹುದು, ಮತ್ತೊಮ್ಮೆ ಗಂಭೀರವದನರಾಗಿ ಕುಳಿತಿರಬಹುದು–ಏನೇ ಆದರೂ ಅವರು ತಮ್ಮ ಗುರುಭಾಯಿಗಳ ಪಾಲಿಗೆ ಅದೇ ಪ್ರಿಯ ನರೇನ್, ಅವರ ಶಿಷ್ಯರ ಪಾಲಿಗೆ ಅದೇ ಅದ್ಭುತ ಗುರು.</p>
  <p>ಸ್ವಾಮೀಜಿಯವರಿಗೆ ಇದೀಗ ತಮ್ಮ ಕೆಲಸ ಮುಗಿದಿದೆ ಎಂಬುದು ವೇದ್ಯವಾಗಿತ್ತು. ಅವ ರೊಮ್ಮೆ ಮಿಸ್ ಮೆಕ್​ಲಾಡಳಿಗೆ ಹೇಳಿದರು, “ನಾನು ನನ್ನ ನಲವತ್ತನ್ನು ಮುಟ್ಟುವುದಿಲ್ಲ.” ಈಗ ಅವರಿಗೆ ಮೂವತ್ತೊಂಬತ್ತು ನಡೆಯುತ್ತಿತ್ತು. ಮಿಸ್ ಮೆಕ್​ಲಾಡ್ ತನ್ನ ತರ್ಕದಿಂದಾದರೂ ಅವರನ್ನು ಕಟ್ಟಿಹಾಕಲು ನೋಡಿದಳು–</p>
  <p>“ಆದರೆ, ಸ್ವಾಮೀಜಿ, ಬುದ್ಧ ತನ್ನ ಮಹಾಕಾರ್ಯವನ್ನು ಸಾಧಿಸಿದ್ದು ತನ್ನ ನಲವತ್ತು-ಎಂಬ ತ್ತರ ನಡುವಿನ ಅವಧಿಯಲ್ಲಲ್ಲವೆ ?”</p>
  <p>“ನಾನು ನನ್ನ ಸಂದೇಶವನ್ನು ನೀಡಿಯಾಯಿತು. ನಾನಿನ್ನು ಹೋಗಬೇಕು.”</p>
  <p>“ಏಕೆ ಹೋಗಬೇಕು ಎನ್ನುತ್ತೀರಿ ?”</p>
  <p>“ದೊಡ್ಡ ಮರದ ನೆರಳಲ್ಲಿ ಇತರ ಗಿಡಗಳು ಬೆಳೆದು ದೊಡ್ಡವಾಗಲಾರವು. ಚಿಕ್ಕವರಿಗೆ ಬೆಳೆಯಲು ಅವಕಾಶ ಮಾಡಿಕೊಡಬೇಕಾದರೆ ನಾನು ಹೋಗಬೇಕು.”</p>
  <p>ಮೆಕ್​ಲಾಡಳ ಬಾಯಿ ಕಟ್ಟಿತು. ಅವಳಿನ್ನೇನು ತಾನೆ ಹೇಳಬಲ್ಲಳು ?</p>
  <h1>೪೪</h1>
  <h1>ನೆರಳು ಅಡಗಿತು, ಜ್ಯೋತಿ ಬೆಳಗಿತು</h1>
  <p class="noindent">ಮಹಾಜೀವನವೊಂದರ ಮುಕ್ತಾಯಸಮಾರಂಭದ ದಿನ ಅತಿಶಯ ವೇಗದಿಂದ ಸಮೀಪಿಸುತ್ತಿದೆ. ಸಮಸ್ತ ಲೋಕದಲ್ಲಿ ಪ್ರಚಂಡ ಪ್ರಕಾಶ ಬೀರಿದ ಧರ್ಮಸೂರ್ಯನೀಗ ಅಸ್ತಂಗತನಾಗುವ ಸನ್ನಾಹದಲ್ಲಿದ್ದಾನೆ. ಸ್ವಾಮೀಜಿಯವರು ಈ ಭುವಿಯಲ್ಲಿ ಕಳೆದ ಅವರ ಕೊನೆಯ ಎರಡು ತಿಂಗಳಲ್ಲಿ ಅವರ ಅಂತ್ಯವನ್ನು ಸೂಚಿಸುವ ಹಲವಾರು ಘಟನೆಗಳು ನಡೆದುಹೋದುವು. ಆದರೆ ಅವರ ಬಳಿಯಿದ್ದವರಾರೂ ಆ ಸಂದರ್ಭಗಳಲ್ಲಿ ಅದರ ಸುಳಿವನ್ನು ಅರ್ಥಮಾಡಿಕೊಳ್ಳಲಾರದೆ ಹೋದರು. ಪ್ರತಿಯೊಂದು ಪುಟ್ಟ ಘಟನೆಯೂ ಏನೋ ಒಂದನ್ನು ಸೂಚಿಸುವ ಸಂಕೇತ ದಂತಿತ್ತು. ಒಂದೊಂದು ಘಟನೆಯಲ್ಲೂ ಏನೋ ಒಂದು ವಿಶೇಷವಾದ ಅರ್ಥವಡಗಿತ್ತು.</p>
  <p>ಈ ದಿನಗಳಲ್ಲಿ ಜಗತ್ತಿನ ಹಲವೆಡೆಗಳಲ್ಲಿದ್ದ ಅವರ ಅನೇಕ ಪಾಶ್ಚಾತ್ಯ ಶಿಷ್ಯೆಯರು ಆಗಮಿಸಿ ಅವರನ್ನು ಭೇಟಿಯಾಗಿ ಅವರ ಆಶೀರ್ವಾದವನ್ನು ಪಡೆದುಕೊಂಡು ಬೀಳ್ಗೊಂಡರು. ಆಗ ಸ್ವಾಮೀಜಿಯವರು ಕಾಯಿಲೆಯಿಂದಿರುವುದನ್ನು ಕಂಡರೂ, ಅವರ ಅಂತ್ಯ ಸನ್ನಿಹಿತವಾಗಿದೆ ಯೆಂಬುದಾಗಲಿ, ಇದೇ ತಮ್ಮ ಅಂತಿಮ ಸಂದರ್ಶನವಾಗಬಹುದು ಎಂಬುದಾಗಲಿ ಯಾರಿಗೂ ಹೊಳೆದಿರಲಿಲ್ಲ. ಅವರಲ್ಲಿ ಹೆಚ್ಚಿನವರು ಅಲ್ಲಿಗೆ ಬರಬೇಕಾದರೆ ಅರ್ಧ ಪ್ರಪಂಚವನ್ನೇ ಸುತ್ತಿ ಕೊಂಡು ಬರಬೇಕಾಗಿತ್ತು ಎಂಬುದನ್ನು ಗಮನಿಸಬೇಕು.</p>
  <p>ದಿನಕಳೆದಂತೆಲ್ಲ ಸ್ವಾಮೀಜಿಯವರು ಮಠದ ಕಾರ್ಯಕಲಾಪಗಳನ್ನು ನಿರ್ದೇಶಿಸುವ ಹೊಣೆ ಗಾರಿಕೆಯಿಂದ ತಮ್ಮನ್ನು ಹಿಂದೆಗೆದುಕೊಳ್ಳತೊಡಗಿದರು. ಮಠದ ಇತರ ಹಿರಿಯ ಸಾಧುಗಳಿಗೆ ಅದನ್ನು ಹಸ್ತಾಂತರಿಸುತ್ತಿದ್ದರು. ಅಲ್ಲದೆ ಅವರು ಸ್ಪಷ್ಟವಾಗಿ ಹೇಳುತ್ತಿದ್ದರು–“ಗುರುವಾದವನು ಸದಾ ತನ್ನ ಶಿಷ್ಯರ ಬಳಿಯಲ್ಲೇ ಇರುವುದರ ಮೂಲಕ ಶಿಷ್ಯರ ನಾಶಕ್ಕೆ ಕಾರಣನಾಗುತ್ತಾನೆ. ಶಿಷ್ಯರಿಗೆ ಸಾಕಷ್ಟು ಶಿಕ್ಷಣ ನೀಡಿದ ಬಳಿಕ ಗುರುವು ಅವರಿಂದ ದೂರವಾಗುವುದು ಶ್ರೇಯಸ್ಕರ. ಶಿಷ್ಯರು ಸರಿಯಾಗಿ ವಿಕಾಸಗೊಳ್ಳಬೇಕಾದರೆ ಇದು ಆವಶ್ಯಕ.” ಸ್ವಾಮೀಜಿಯವರ ಇಂತಹ ಮಾತುಗಳನ್ನು ಕೇಳಿದಾಗ ಮತ್ತು ಈ ಬಗೆಯ ವರ್ತನೆಯನ್ನು ಕಂಡಾಗ ಅವರ ಸಹಸಂನ್ಯಾಸಿ ಗಳಿಗೆಲ್ಲ ಅನಿರ್ವಚನೀಯ ಸಂಕಟವಾಗುತ್ತಿತ್ತು. ಎದೆಯಲ್ಲಿ ಏನೋ ಅಳುಕುಂಟಾಗುತ್ತಿತ್ತು.</p>
  <p>ಆದರೆ ಕಡೆಯ ಒಂದು ತಿಂಗಳ ಅವಧಿಯಲ್ಲಿ ಸ್ವಾಮೀಜಿಯವರ ದೇಹಾರೋಗ್ಯ ತುಂಬ ಸುಧಾರಿಸಿತು. ಇದು ಅವರ ಬಳಿಯಿದ್ದವರಿಗೆಲ್ಲ ಸಂತಸವನ್ನುಂಟುಮಾಡಿತು, ಹೊಸ ಭರವಸೆ ಯನ್ನು ತಂದಿತು.</p>
  <p>ಜೂನ್ ೨೬ರಂದು ನಿವೇದಿತೆ ಮಾಯಾವತಿಯಿಂದ ಕಲ್ಕತ್ತಕ್ಕೆ ಮರಳಿದಳು. ಸ್ವಾಮಿ ಶಾರದಾ ನಂದರು ಅವಳನ್ನು ಬರಮಾಡಿಕೊಂಡರು. ಮತ್ತು ಸ್ವಾಮೀಜಿಯವರು ಅವಳಿಗೆ ಉಡುಗೊರೆ ಯಾಗಿ ಕಳಿಸಿಕೊಟ್ಟಿದ್ದ ಕೃಷ್ಣಾಜಿನವನ್ನು ಆಕೆಗೆ ನೀಡಿದರು. ತನ್ನ ಆಗಮನದಿಂದ ಸ್ವಾಮೀಜಿ ಯವರಿಗೆ ಸಂತೋಷವಾಗಿದೆ ಎಂಬ ಮಾತನ್ನು ಕೇಳಿಯೇ ಅವಳಿಗೆ ಹಿಡಿಸಲಾರದಷ್ಟು ಹಿಗ್ಗುಂ ಟಾಯಿತು.</p>
  <p>ನಿವೇದಿತೆ ಸ್ವಾಮೀಜಿಯವರನ್ನು ನೋಡುವುದಕ್ಕಾಗಿ ಬೇಲೂರಿಗೆ ಹೊರಡಲು ಸಿದ್ಧಳಾಗು ತ್ತಿದ್ದಾಗ, ಅವರಿಂದ ಆಕೆಗೊಂದು ಚೀಟಿ ಬಂದಿತು–ತಾವೇ ಕಲ್ಕತ್ತಕ್ಕೆ ಕಾರ್ಯಾರ್ಥವಾಗಿ ಬರುತ್ತಿದ್ದೇವೆ. ಆಗ ಅವಳನ್ನು ನೋಡುತ್ತೇವೆ ಎಂದು. ಅದರಂತೆಯೇ ೨೮ರಂದು ಬೆಳಿಗ್ಗೆ ಒಂಬತ್ತು ಗಂಟೆಯ ವೇಳೆಗೆ ಸ್ವಾಮೀಜಿ ಅಲ್ಲಿಗೆ ಆಗಮಿಸಿದರು. ಅಲ್ಲಿನ ಅವಳ ನಿವಾಸವನ್ನು ಸೂಕ್ಷ್ಮವಾಗಿ ಪರಿಶೀಲಿಸಿದರು ; ಆಕೆಯ ಕಾರ್ಯದ ಸಂಬಂಧವಾಗಿ ಏನೇನು ನಡೆಯಬೇಕೆಂಬು ದನ್ನೆಲ್ಲ ವಿವರಿಸಿದರು. ನಿವೇದಿತೆ ತನ್ನ ಶಾಲೆಯ ಉಪಯೋಗಕ್ಕಾಗಿ ಸೂಕ್ಷ್ಮದರ್ಶಕ ಯಂತ್ರ, ಮಾಯಾ ಲಾಂದ್ರ, ಕ್ಯಾಮೆರಾ ಮೊದಲಾದುವನ್ನೆಲ್ಲ ತಂದಿದ್ದಳು. ಅವುಗಳನ್ನು ಕಂಡು ಸ್ವಾಮೀಜಿ ತುಂಬ ಹರ್ಷಗೊಂಡರು. ಸೂಕ್ಷ್ಮದರ್ಶಕವನ್ನು ಮಠಕ್ಕೆ ತಂದು ತೋರಿಸುವಂತೆ ಆಕೆಗೆ ತಿಳಿಸಿ ದರು. ಬಳಿಕ ಅವರು ಆಕೆಯ ಯೋಜನೆಗಳ ಬಗ್ಗೆ ವಿಚಾರಿಸಿದರು. ನಿವೇದಿತೆಯ ಮನಸ್ಸಿನಲ್ಲಿ, ಹೆಣ್ಣುಮಕ್ಕಳಿಗಾಗಿ ಒಂದು ಶಾಲೆ ಮಾತ್ರವಲ್ಲದೆ ಒಂದು ವಿಶ್ವವಿದ್ಯಾನಿಲಯವನ್ನೆ ಪ್ರಾರಂಭಿಸುವ ಇಚ್ಛೆಯಿತ್ತು. ಅದನ್ನು ಅವಳು ವ್ಯಕ್ತಪಡಿಸಿದಾಗ ಸ್ವಾಮೀಜಿ ತಮ್ಮ ಅನುಮೋದನೆ ನೀಡಿದರು. ಅವರು ಅಲ್ಲಿಂದ ಹೊರಡುವ ವೇಳೆಗೆ ನಿವೇದಿತೆ “ಸ್ವಾಮೀಜಿ, ನೀವು ಮತ್ತೊಮ್ಮೆ ಇಲ್ಲಿಗೆ ಬಂದು ನನ್ನನ್ನು ಆಶೀರ್ವದಿಸುತ್ತೀರಲ್ಲವೆ ?” ಎಂದು ಯಾಚನೆಯ ದನಿಯಲ್ಲಿ ಕೇಳಿದಳು. ಆಗ ಸ್ವಾಮೀಜಿ ಅನ್ಯಮನಸ್ಕರಾಗಿ ಮುಗುಳ್ನಕ್ಕರು. ಬಳಿಕ ಅವಳ ಭುಜದ ಮೇಲೆ ತಮ್ಮ ಕೈಗಳನ್ನಿರಿಸಿ ನುಡಿದರು, “ನನ್ನ ಆಶೀರ್ವಾದ ನಿನ್ನ ಮೇಲೆ ಸದಾ ಇದ್ದೇ ಇದೆಯಲ್ಲ !”</p>
  <p>ಅಂದು ಸ್ವಾಮೀಜಿಯವರನ್ನು ಕಲ್ಕತ್ತದಲ್ಲಿ ಹಲವಾರು ಜನ ಆಹ್ವಾನಿಸಿದ್ದರು ; ಅಂತೆಯೇ ಅವರ ಸೋದರಿಯೂ ಕೂಡ. ತಮ್ಮ ಸೋದರಿಯ ಮನೆಗೆ ಹೋದ ಸ್ವಾಮೀಜಿಯವರು ಅಲ್ಲೊಂದು ಮುಖ್ಯವಾದ ಕಾರ್ಯವನ್ನು ಮಾಡಿ ಮುಗಿಸಿದರು. ಅದು ಅವರ ಪಿತ್ರಾರ್ಜಿತ ಆಸ್ತಿಗೆ ಸಂಬಂಧಿಸಿದ ಬಹಳ ಕಾಲದ ಮೊಕದ್ದಮೆಯನ್ನು ಒಂದು ವ್ಯವಸ್ಥೆಗೆ ತಂದದ್ದು. ಈ ಕುರಿತಾಗಿ ಅವರು ಎರಡು ಪಂಗಡಗಳವರನ್ನೂ ಸೇರಿಸಿ ಒಂದು ಒಪ್ಪಂದಕ್ಕೆ ಬರುವಂತೆ ಮಾಡಿದರು. ಈ ಒಪ್ಪಂದವು ಎರಡು ಕಡೆಯವರಿಗೂ ತೃಪ್ತಿಯುಂಟುಮಾಡಿತು. ಸ್ವಾಮೀಜಿಯವರಿಗೂ ಇದು ಸಮಾಧಾನ ತಂದಿತು.</p>
  <p>ಮರುದಿನ ಬೆಳಿಗ್ಗೆ ನಿವೇದಿತೆ ಬೇಲೂರು ಮಠಕ್ಕೆ ಬಂದು ಸ್ವಾಮೀಜಿಯವರನ್ನು ಅವರ ಕೋಣೆಯಲ್ಲಿ ಭೇಟಿಯಾದಳು. ಅವರು ಲೋಕದ ಸುಖದುಃಖಗಳನ್ನೆಲ್ಲ ಮೀರಿದ ತುರೀಯಾವಸ್ಥೆ ಯಲ್ಲಿದ್ದಂತೆ ತೋರುತ್ತಿತ್ತು. ಬಳಿಕ ಆಕೆ ಮೆಲ್ಲನೆ ಮಾತಿಗಾರಂಭಿಸಿದಳು. ತಾನು ಹಾಕಿಕೊಂಡಿದ್ದ ಯೋಜನೆಗಳನ್ನು ವಿವರಿಸಿದಳು. ಸಂಭಾಷಣೆ ಬಹಳ ಹೊತ್ತು ನಡೆಯಿತು. ಕಡೆಗೆ ಸ್ವಾಮೀಜಿ ನುಡಿದರು, “ನನ್ನನ್ನೊಂದು ಮಹಾಧ್ಯಾನಭಾವ ಆವರಿಸುತ್ತಿದೆ. ಇಂದು ನೀನು ಬಂದಿರದಿದ್ದರೆ ನಾನಿನ್ನೂ ಧ್ಯಾನ ಮಾಡುತ್ತ ದೇವಸ್ಥಾನದಲ್ಲೇ ಕುಳಿತಿರುತ್ತಿದ್ದೆ. ನನಗನಿಸುತ್ತದೆ–ನನ್ನ ಅಂತ್ಯ ಸಮೀಪಿಸುತ್ತಿದೆ ಎಂದು.” ಅವರು ಹೀಗೆನ್ನುತ್ತಿದ್ದಂತೆಯೇ ಹಲ್ಲಿಯೊಂದು ಲೊಚಗುಟ್ಟಿತು.</p>
  <p>ಮೂರು ದಿನಗಳ ಬಳಿಕ (ಜುಲೈ ೨, ಬುಧವಾರ) ನಿವೇದಿತೆಗೆ ಮತ್ತೊಮ್ಮೆ ಸ್ವಾಮೀಜಿ ಯವರನ್ನು ಕಾಣಬೇಕೆಂಬ ತೀವ್ರ ಹಂಬಲವುಂಟಾಯಿತು. ಅಂದು ಏಕಾದಶಿ, ಆದ್ದರಿಂದ ಸ್ವಾಮೀಜಿ ಕಟ್ಟುನಿಟ್ಟಾಗಿ ಉಪವಾಸ ಮಾಡುತ್ತಾರೆ, ಅವರಿಗೆ ಆಯಾಸವಾಗಿರುತ್ತದೆ ಎಂದು ಅವಳಿಗೆ ಗೊತ್ತಿತ್ತು. ಆದರೂ ಅವರ ದರ್ಶನ ಪಡೆಯಬೇಕೆಂಬ ಇಚ್ಛೆಯನ್ನು ತಡೆದುಕೊಳ್ಳ ಲಾರದೆ ಹೋದಳು. ನಿವೇದಿತೆ ಬಂದಿದ್ದಾಳೆಂಬ ವಿಷಯ ಕೇಳಿದೊಡನೆ ಸ್ವಾಮೀಜಿ ಆಕೆಯನ್ನು ತಮ್ಮ ಸನ್ನಿಧಿಗೆ ಕರೆಸಿಕೊಂಡರು. ಮತ್ತೆ ಆಕೆಯ ಶಾಲೆಯ ವಿಷಯ ಪ್ರಸ್ತಾಪಕ್ಕೆ ಬಂದಿತು. ಯಾವುದೋ ವಿಷಯಕ್ಕೆ ಸಂಬಂಧಿಸಿದಂತೆ ನಿವೇದಿತೆ ತನ್ನ ವಾದವನ್ನು ಮುಂದಿಟ್ಟಳು. ಅವಳು ಹೇಳುವುದನ್ನೆಲ್ಲ ಸಾವಧಾನದಿಂದ ಕೇಳಿದ ಸ್ವಾಮೀಜಿ ಕಡೆಗೆ ನುಡಿದರು, “ಬಹುಶಃ ನೀನೆನ್ನುವುದೇ ಸರಿ, ಮ್ಯಾರ್ಗಟ್. ಆದರೆ ಈಗ ನನ್ನ ಮನಸ್ಸು ಇತರ ಚಿಂತನೆಯಲ್ಲಿ ಮುಳುಗಿಹೋಗಿದೆ. . . ನಾನೀಗ ಸಾವಿಗೆ ಸಿದ್ಧನಾಗುತ್ತಿದ್ದೇನೆ.” ಇದನ್ನು ಕೇಳಿ ನಿವೇದಿತೆ ದುಃಖಿತಳಾದಳು. ಆದರೆ ಆ ಮಾತು ನಿಜವಾಗಬಹುದೆಂದು ಅವಳಿಗನ್ನಿಸಲಿಲ್ಲ.</p>
  <p>ಸ್ವಾಮೀಜಿಯವರು ಹೀಗೆ ನುಡಿದರೂ, ಮತ್ತು ಅವರು ತುಂಬ ಆಯಾಸಗೊಂಡಿದ್ದರೂ ಅವರ ಸಹಜ ಉದಾರಬುದ್ಧಿ, ಸತ್ಕಾರಬುದ್ಧಿ ಮರೆಯಾಗಿರಲಿಲ್ಲ. ನಿವೇದಿತೆಗೆ ಅಂದು ಅಲ್ಲೇ ಊಟ ಮಾಡುವಂತೆ ಹೇಳಿದರು. ಅಲ್ಲದೆ ತಾವೇ ಆಕೆಗೆ ಕೈಯಾರೆ ಉಣಬಡಿಸಿದರು. ಜೊತೆಗೆ ಖುಷಿಯಾಗಿ ನಗುತ್ತ ಹರಟಿದರು. ಊಟ ಮುಗಿದ ಮೇಲೆ ಒತ್ತಾಯದಿಂದ ತಾವೇ ಆಕೆಗೆ ಕೈತೊಳೆಯಲು ನೀರು ಸುರಿದು, ಟವೆಲ್ಲಿನಿಂದ ಕೈಯನ್ನು ಒರೆಸಿದರು. ನಿವೇದಿತೆ ಸಂಕೋಚದಿಂದ ಕುಗ್ಗಿಹೋದಳು. “ಸ್ವಾಮೀಜಿ, ಈ ರೀತಿಯ ಸೇವೆಯನ್ನು ನಾನು ನಿಮಗೆ ಮಾಡಬೇಕೆ ಹೊರತು ನೀವು ನನಗೆ ಮಾಡಬಾರದು !” ಎಂದು ಆಕೆಯೆಂದಾಗ ಸ್ವಾಮೀಜಿ ಗಂಭೀರವಾಗಿ ನುಡಿದರು, “ಏಸುಕ್ರಿಸ್ತ ತನ್ನ ಶಿಷ್ಯರ ಪಾದವನ್ನೇ ತೊಳೆದ.” “ಆದರೆ ಅದು ಅವನ ಜೀವನದ ಕಟ್ಟಕಡೆಯ ಬಾರಿ . . .” ಎಂಬ ಉತ್ತರ ನಿವೇದಿತೆಯ ನಾಲಿಗೆಯ ತುದಿಗೆ ಬಂದಿತ್ತು. ಆದರೆ ಅದೇನೋ ಒತ್ತಿ ಹಿಡಿದಂತಾಗಿ ಆ ಮಾತು ಒಳಗೇ ಉಳಿದುಕೊಂಡಿತು.</p>
  <p>ನಿವೇದಿತೆ ತನ್ನ ಗುರುದೇವನಿಗೆ ನಮಸ್ಕರಿಸಿ ಅವರ ಅನಂತ ಆಶೀರ್ವಾದವನ್ನು ಹೊತ್ತು ಮರಳಿದಳು.</p>
  <p>ಹೀಗೆ ಸ್ವಾಮೀಜಿಯವರು ತಮ್ಮ ಮಹಾಪ್ರಸ್ಥಾನದ ದಿನ ಸಮೀಪಿಸುತ್ತಿರುವುದರ ಬಗ್ಗೆ ಹಲವಾರು ಸೂಚನೆಗಳನ್ನು ನೀಡುತ್ತಿದ್ದರು. ಅವರು ಮತ್ತೆಮತ್ತೆ ಗಾಢನೀರವ ಧ್ಯಾನದಲ್ಲಿ ಲೀನರಾಗುವುದನ್ನು ಕಂಡು ಆಶ್ರಮವಾಸಿಗಳು ಕಳವಳಗೊಳ್ಳುತ್ತಿದ್ದರು. “ನರೇಂದ್ರ ತನ್ನ ಕೆಲಸ ವನ್ನು ಮುಗಿಸಿದ ಮೇಲೆ, ತಾನು ಯಾರು, ಎಲ್ಲಿಂದ ಬಂದೆ ಎಂಬುದು ಅರಿವಾದಾಗ, ಅವನು ಶರೀರದಲ್ಲಿ ಒಂದು ಕ್ಷಣವೂ ಇರಬಯಸದೆ ನಿರ್ವಿಕಲ್ಪ ಸಮಾಧಿಯಲ್ಲಿ ಲೀನನಾಗಿಬಿಡುತ್ತಾನೆ’ ಎಂಬ ಶ್ರೀರಾಮಕೃಷ್ಣರ ಮಾತು ಅವರ ಗುರುಭಾಯಿಗಳ ಕಿವಿಯಲ್ಲಿ ಒಂದೇ ಸಮನೆ ಪ್ರತಿ ಧ್ವನಿಸುತ್ತಿತ್ತು. ಅವರು ನಿರ್ಯಾಣ ಹೊಂದುವುದಕ್ಕೆ ಕೆಲದಿನ ಮೊದಲು ಗುರುಭಾಯಿಗಳ ಲ್ಲೊಬ್ಬರು ಮಾತಿನ ಸಂದರ್ಭದಲ್ಲಿ ಸುಮ್ಮನೆ ಕೇಳಿದರು, “ಶ್ರೀರಾಮಕೃಷ್ಣರು ಹೀಗೆ ಹೇಳಿದ್ದ ರಲ್ಲ, ಈಗ ನಿಮಗೆ ನೀವು ಯಾರೆಂಬುದು ಗೊತ್ತಾಗಿದೆಯೆ !” ಅತ್ಯಂತ ಗಂಭೀರ ದನಿಯಲ್ಲಿ ನುಡಿದರು ಸ್ವಾಮೀಜಿ, “ಹೌದು, ಈಗ ನನಗೆ ಗೊತ್ತಾಗಿದೆ !” ನೀಲಾಕಾಶದಿಂದ ಬಂದೆರಗಿದ ಸಿಡಿಲಿನಂತೆ ಈ ಉತ್ತರ ಅಲ್ಲಿದ್ದವರನ್ನು ವಿಸ್ಮಯಮೂಕರನ್ನಾಗಿಸಿತು. ಮತ್ತೆ ಮಾತನ್ನು ಮುಂದುವರಿಸಲು ಯಾರಿಗೂ ಧೈರ್ಯ ಸಾಲಲಿಲ್ಲ.</p>
  <p>ಜೂನ್ ತಿಂಗಳ ಕೊನೆಯ ವಾರದಲ್ಲೊಂದು ದಿನ ಸ್ವಾಮೀಜಿ ತಮ್ಮ ಶಿಷ್ಯರಾದ ಶುದ್ಧಾನಂದ ರನ್ನು ಕರೆದು ಬಂಗಾಳೀ ಪಂಚಾಂಗವನ್ನು ತರಲು ಹೇಳಿದರು. ಪಂಚಾಂಗ ಬಂದಿತು. ಸ್ವಾಮೀಜಿ ಪಂಚಾಂಗವನ್ನು ತೆರೆದು, ಅಂದಿನ ದಿನದಿಂದ ಪ್ರಾರಂಭಿಸಿ, ಗಮನವಿಟ್ಟು ನೋಡತೊಡಗಿದರು. ಅವರು ಯಾವುದೋ ಕಾರ್ಯಕ್ಕಾಗಿ ಶುಭಮುಹೂರ್ತವನ್ನು ಹುಡುಕುತ್ತಿದ್ದಂತೆ ತೋರಿತು. ಬಹಳ ಹೊತ್ತಾದರೂ ಅವರು ಯಾವ ನಿರ್ಧಾರಕ್ಕೂ ಬಂದಂತೆ ಕಾಣಲಿಲ್ಲ. ಅವರು ಆ ಪಂಚಾಂಗವನ್ನು ತಮ್ಮ ಬಳಿಯೇ ಇರಿಸಿಕೊಂಡರಲ್ಲದೆ, ಆಮೇಲೂ ಒಂದೆರಡು ದಿನ ಅದನ್ನು ತೆಗೆದು ನೋಡುತ್ತಿದ್ದರು. ಯಾವುದಿರಬಹುದು ಅಂತಹ ಕಾರ್ಯ ? ಯಾರಿಗೂ ಏನೂ ತೋಚ ಲಿಲ್ಲ. ಅವರ ಮಹಾಸಮಾಧಿಯ ನಂತರವೇ ಸೋದರ ಸಂನ್ಯಾಸಿಗಳಿಗೆಲ್ಲ ಅವರು ಪಂಚಾಂಗ ವನ್ನು ನೋಡುತ್ತಿದ್ದುದರ ರಹಸ್ಯ ಅರಿವಾದದ್ದು ! ಸ್ವಾಮೀಜಿಯವರು ತಮ್ಮ ಐಹಿಕ ಬಂಧನ ಗಳನ್ನು ಹರಿದು ಹೊರಬರುವ ಶುಭದಿನವನ್ನು ಹುಡುಕುತ್ತಿದ್ದರೆಂಬುದು ಅವರ ಅರಿವಿಗೆ ಬಂದದ್ದು ಆಗಲೇ. ಅವರು ಹುಡುಕಾಡಿ ಆರಿಸಿಕೊಂಡ ದಿನ–ಜುಲೈ  ನಾಲ್ಕು, ಶುಕ್ರವಾರ.</p>
  <p>ಸ್ವಾಮೀಜಿಯವರ ಮಹಾಪ್ರಸ್ಥಾನಕ್ಕೆ ಇನ್ನು ಮೂರು ದಿನಗಳಿವೆ ; ಅಂದು ಮಧ್ಯಾಹ್ನ ಅವರು ಸ್ವಾಮಿ ಪ್ರೇಮಾನಂದರೊಡನೆ ಮಾತನಾಡುತ್ತ ಮಠದ ವಿಶಾಲವಾದ ಬಯಲಿನಲ್ಲಿ ಅತ್ತಿಂದಿತ್ತ ನಡೆದಾಡುತ್ತಿದ್ದರು. ಹೀಗೆಯೇ ಮಾತನಾಡುತ್ತಿದ್ದ ಸ್ವಾಮೀಜಿ ಇದ್ದಕ್ಕಿದ್ದಂತೆ ನಿಂತು, ಗಂಗೆಯ ದಡದ ಮೇಲೊಂದು ಸ್ಥಳದತ್ತ ಬೆರಳು ಮಾಡಿ ತೋರಿಸಿ ಗಂಭೀರವಾಗಿ ನುಡಿದರು : “ನಾನು ಶರೀರ ಬಿಟ್ಟ ಮೇಲೆ ಇಲ್ಲಿ ದಹನ ಮಾಡಿ.” ‘ಈಗೇಕೆ ಆ ವಿಷಯ. . . ?’ ಎಂಬ ಪ್ರಶ್ನೆ ಪ್ರೇಮಾನಂದರ ಮನದಲ್ಲಿ ಮೂಡಿತು. ಆದರೆ ಸ್ವಾಮೀಜಿ ಆ ಭಾವದಲ್ಲಿದ್ದಾಗ ಮಾತನಾಡುವ ಧೈರ್ಯ ಯಾರಿಗಿದ್ದೀತು ! ಈಗ ಅದೇ ಸ್ಥಳದಲ್ಲಿ ಸ್ವಾಮೀಜಿಯವರ ಸ್ಮಾರಕವಾಗಿ ಮಂದಿರ ವೊಂದು ನಿಂತಿದೆ.</p>
  <p>ಅಂದು ೧೯ಂ೨ರ ಜುಲೈ ೪. ಅದೇ ಸ್ವಾಮೀಜಿಯವರ ಅಂತಿಮ ದಿನ. ಅಂದಿನ ಅವರ ನಡೆನುಡಿಗಳೆಲ್ಲ ಉದ್ದಿಶ್ಯಪೂರ್ಣವಾಗಿದ್ದುವು, ಅರ್ಥಪೂರ್ಣವಾಗಿದ್ದುವು. ಅವರು ಎಂದಿನಂತೆ ಬೇಗ ಎದ್ದರು. ಚಹಾದ ವೇಳೆಗೆ ತಮ್ಮ ಗುರುಭಾಯಿಗಳೊಂದಿಗೆ ಹಿಂದಿನ ದಿನಗಳ ಅನೇಕ ಮಧುರ ಸ್ಮೃತಿಗಳನ್ನು ಮೆಲುಕು ಹಾಕಿದರು. ಎಂಟು ಗಂಟೆಯ ವೇಳೆಗೆ ದೇವಾಲಯಕ್ಕೆ ಹೋಗಿ ಧ್ಯಾನಕ್ಕೆ ಕುಳಿತರು. ಹನ್ನೊಂದು ಗಂಟೆಯವರೆಗೆ, ಎಂದರೆ ಸುಮಾರು ಮೂರು ಗಂಟೆಗಳ ಕಾಲ ಅಪೂರ್ವ ಧ್ಯಾನದಲ್ಲಿ ಮುಳುಗಿಹೋದರು. ಅದೊಂದು ಗಮನೀಯ ಅಂಶ. ಅಲ್ಲದೆ, ಅವರು ಧ್ಯಾನಕ್ಕೆ ಕುಳಿತ ಸ್ವಲ್ಪ ಹೊತ್ತಿನ ಮೇಲೆ ಮಠದ ಸಂನ್ಯಾಸಿಗಳು ನೋಡುತ್ತಾರೆ, ಅವರು ಒಳಗಿನಿಂದ ಕಿಟಕಿ ಬಾಗಿಲುಗಳನ್ನೆಲ್ಲ ಮುಚ್ಚಿಕೊಂಡುಬಿಟ್ಟಿದ್ದಾರೆ ! ಅಲ್ಲಿ ಒಳಗೆ ಏನು ನಡೆಯು ತ್ತಿದೆಯೆಂದು ಯಾರು ತಾನೆ ಅರಿಯಬಲ್ಲರು ? ಅವರ ಆ ದಿವ್ಯಧ್ಯಾನದಲ್ಲಿ, ಅವರು ಯಾವ ಜಗನ್ಮಾತೆಯನ್ನೂ ಶ್ರೀರಾಮಕೃಷ್ಣರನ್ನೂ ಒಂದೇ ಶಕ್ತಿಯ ಎರಡು ಮುಖಗಳೆಂದು ಅರಿತಿ ದ್ದರೋ ಆ ಇಬ್ಬರೂ ಅಲ್ಲಿ ಜ್ಯೋತಿರೂಪರಾಗಿ ಕಾಣಿಸಿಕೊಂಡಿರಬೇಕು. ಏಕೆಂದರೆ, ಧ್ಯಾನ ದಿಂದೆದ್ದು ಹೊರಬಂದಾಗ ಅವರು, ಹೃದಯ ಮಿಡಿಯುವಂತಹ ದೇವೀಪರವಾದ ಹಾಡೊಂ ದನ್ನು ಹೇಳಿಕೊಳ್ಳುತ್ತಿದ್ದರು–“ಮಾ ಕಿ ಅಮಾರ್​ಕಾಲೊ ?. . . ಕಾಲೊ ರೂಪೆ ಹೃದಿಪದ್ಮಕೊರೆ ಅಲೊ”–“ನನ್ನ ತಾಯಿ ಕಪ್ಪಗಿಹಳೆ ? ಅವಳು ಕಪ್ಪಗಿದ್ದರೂ ನನ್ನ ಹೃದಯಪದ್ಮವನ್ನು ಮಾತ್ರ ಬೆಳಗುತ್ತಿರುವಳಲ್ಲ !” ಈ ಹಾಡಿನಲ್ಲಿ ಅತ್ಯುನ್ನತ ಭಕ್ತಿಯೊಂದಿಗೆ ಅತ್ಯುನ್ನತ ಜ್ಞಾನ ಸಮರಸವಾಗಿ ಮಿಳಿತಗೊಂಡಿದೆ.</p>
  <p>ದೇವಮಂದಿರದಿಂದ ಕೆಳಗಿಳಿದು ಬಂದ ಸ್ವಾಮೀಜಿಯವರು ವಿಶಾಲವಾದ ಹುಲ್ಲುಹಾಸಿನ ಮೇಲೆ ಭಾರವಾದ ಹೆಜ್ಜೆಗಳನ್ನಿಡುತ್ತ ನಡೆದಾಡತೊಡಗಿದರು. ಅವರ ಮನಸ್ಸು ಸಂಪೂರ್ಣ ಅಂತರ್ಮುಖವಾಗಿದೆ. ಅಲ್ಲೇ ವರಾಂಡದಲ್ಲಿ ಸ್ವಾಮಿ ಪ್ರೇಮಾನಂದರು ಕಾತರದ ಕಣ್ಣಿನಿಂದ ಅವರನ್ನೇ ಈಕ್ಷಿಸುತ್ತ ನಿಂತಿದ್ದಾರೆ. ಇದ್ದಕ್ಕಿದ್ದಂತೆ ಸ್ವಾಮೀಜಿ ನಿಂತರು. ಅವರ ಅಂತರಾಳದ ಭಾವನೆಯೊಂದು ಮೌನವನ್ನು ಸೀಳಿಕೊಂಡು ಪಿಸುದನಿಯಾಗಿ ಕೇಳಿಬಂದಿತು : “ಇನ್ನೊಬ್ಬ ವಿವೇಕಾನಂದನಿದ್ದಿದ್ದರೆ ಅವನಿಗೆ ತಿಳಿಯುತ್ತಿತ್ತು–ಈ ವಿವೇಕಾನಂದ ಏನು ಮಾಡಿದ್ದಾನೆ ಎಂದು . . ಇರಲಿ, ಕಾಲಾಂತರದಲ್ಲಿ ಮತ್ತೆಷ್ಟು ಮಂದಿ ವಿವೇಕಾನಂದರು ಉದಿಸಲಿರುವರೋ !” ಇದನ್ನು ಕೇಳಿದ ಪ್ರೇಮಾನಂದರು ಸ್ತಂಭೀಭೂತರಾದರು. ಏನಿದಕ್ಕೆಲ್ಲ ಅರ್ಥ . . . ? !</p>
  <p>ಅಂದು ಇನ್ನೊಂದು ವಿಶೇಷ ಘಟನೆ ನಡೆಯಿತು. ಸ್ವಾಮೀಜಿಯವರು ಯಾವಾಗಲೂ ತಮ್ಮ ಕೋಣೆಯಲ್ಲೇ ಊಟ ಮಾಡುವ ಪರಿಪಾಠವಿಟ್ಟುಕೊಂಡಿದ್ದವರು. ಆದರೆ ಅಂದು ಅವರು ಆಶ್ರಮವಾಸಿಗಳೆಲ್ಲರೊಂದಿಗೆ ಕುಳಿತು ಉಲ್ಲಾಸಭರಿತರಾಗಿ ಮಾತನಾಡುತ್ತ ಊಟ ಮಾಡಿದರು. ಮತ್ತು ಅತ್ಯಂತ ಆನಂದದಿಂದ ಅಡಿಗೆಯನ್ನು ಆಸ್ವಾದಿಸಿದರು. “ನಾನೆಂದೂ ಇಷ್ಟು ತೃಪ್ತಿಯಾಗಿ ಉಂಡಿಲ್ಲ” ಎಂದರು.</p>
  <p>ಈಗ ಅವರು ಶುದ್ಧಾನಂದರಿಗೆ ವಾಚನಾಲಯದಿಂದ ಶುಕ್ಲಯಜುರ್ವೇದ ಗ್ರಂಥವನ್ನು ತರುವಂತೆ ಹೇಳಿದರು, ಶುದ್ಧಾನಂದರು ಅದನ್ನು ತಂದೊಡನೆ ಅದರಲ್ಲಿ “ಸುಷಮ್ಣಃ ಸೂರ್ಯ ರಶ್ಮಿಃ” ಎಂದು ಪ್ರಾರಂಭವಾಗುವ ಶ್ಲೋಕವನ್ನೂ ಅದರ ಭಾಷ್ಯವನ್ನೂ ಓದುವಂತೆ ಹೇಳಿದರು. ಅದು ವಾಜಸನೇಯೀ ಸಂಹಿತೆ ಮಾಧ್ಯಂದಿನ ಶಾಖೆಯ ೧೮ನೇ ಆಧ್ಯಾಯದ ೪ಂನೇ ಶ್ಲೋಕ. ಆ ಶ್ಲೋಕ ಹೀಗಿದೆ :</p>
  <div/>
  <div>	ಸುಷುಮ್ಣಃ ಸೂರ್ಯರಶ್ಮಿಶ್ಚಂದ್ರಮಾ ಗಂಧರ್ವಸ್ತಸ್ಯ<br/>	ನಕ್ಷತ್ರಾಣ್ಯಪ್ಸರಸೋ ಭೇಕುರಯೋ ನಾಮ ।<br/>	ಸನ ಇದಂ ಬ್ರಹ್ಮಕ್ಷತ್ರಂ ಪಾತು<br/>	ತಸ್ಮೈ ಸ್ವಾಹಾ ವಾಟ್ ತಾಭ್ಯಃ ಸ್ವಾಹಾ ॥</div>
  <div/>
  <p>ಇದಕ್ಕೆ ಮಹೀಧರನ ವ್ಯಾಖ್ಯೆ ಹೀಗಿದೆ : “ಯಾರು ಸುಷುಮ್ನವಾಗಿದ್ದಾನೆಯೋ (ಅರ್ಥಾತ್, ಯಜ್ಞಗಳನ್ನು ಮಾಡುವವರಿಗೆ ಅತ್ಯಾನಂದವನ್ನು ನೀಡುತ್ತಾನೆಯೋ), ಯಾರ ಕಿರಣಗಳು ಸೂರ್ಯಕಿರಣಗಳಿಗೆ ಸಮನಾಗಿವೆಯೊ, ಅಂತಹ ಗಂಧರ್ವರೂಪಿಯಾದ ಚಂದ್ರನು ನಮ್ಮನ್ನು ಪೊರೆಯಲಿ. ಅವನಿಗೆ ನಮ್ಮ ಭಕ್ತಿಪೂರ್ವಕ ನಮನಗಳು. ಮತ್ತು, ಆ ಚಂದ್ರನ ಅಪ್ಸರೆಯರೂ ಸ್ವಯಂ ಪ್ರಕಾಶದಿಂದ ವಿರಾಜಿಸುತ್ತಿರುವವರೂ ಆದ ನಕ್ಷತ್ರಗಳಿಗೆ ನಮ್ಮ ಭಕ್ತಿಪೂರ್ವಕ ನಮನಗಳು.”</p>
  <p>ಸ್ವಾಮಿ ಶುದ್ಧಾನಂದರು ಇದನ್ನು ಓದಿ ಮುಗಿಸುತ್ತಿದ್ದಂತೆಯೇ ಸ್ವಾಮೀಜಿ ಹೇಳಿದರು –“ನೋಡು, ಈ ಮಂತ್ರದ ವ್ಯಾಖ್ಯಾನ ನನಗೆ ಒಪ್ಪಿಗೆಯಾಗಲಿಲ್ಲ. ಸುಷುಮ್ನದ ವಿಷಯದಲ್ಲಿ ಭಾಷ್ಯಕಾರನ ಅಭಿಪ್ರಾಯ ಹಾಗಿರಲಿ ; ವೇದಗಳ ರಚನೆಯ ಎಷ್ಟೋ ಕಾಲದ ಬಳಿಕ ರಚಿತವಾದ ತಂತ್ರಗಳಲ್ಲಿ ಸುಷುಮ್ನಾ ನಾಡಿ ಎಂದು ಯಾವುದನ್ನು ವಿವರಿಸಲಾಗಿದೆಯೋ, ಅದರ ಭಾವನೆಯೇ ಈ ಶ್ಲೋಕದಲ್ಲಿ ಬೀಜರೂಪದಲ್ಲಿ ಅಡಕವಾಗಿದೆ. ನನ್ನ ಶಿಷ್ಯರಾದ ನೀವು ಈ ಮಂತ್ರಗಳ ನಿಜವಾದ ಅರ್ಥವನ್ನು ಸಂಶೋಧಿಸಿ ತೆಗೆದು ಇವುಗಳ ಮೇಲೆ ನಿಮ್ಮ ಅನುಭವಪೂರ್ಣವಾದ ಸ್ವಂತ ಭಾಷ್ಯಗಳನ್ನು ಬರೆಯಬೇಕು.”</p>
  <p>ಯೋಗಿಗಳಿಗೆ ಈ ಸುಷುಮ್ನಾ ನಾಡಿ ಎಂಬುದು ತುಂಬ ಮುಖ್ಯವಾದದ್ದು. ಸ್ವಾಮೀಜಿಯವರು ಯೋಗದ ಮೂಲಕ ತಮ್ಮ ಶರೀರವನ್ನು ತ್ಯಜಿಸುವ ದಿನದಂದೇ ಸುಷುಮ್ನಾ ನಾಡಿಯ ವಿಷಯವಾಗಿ ಹೇಳಿದುದು ಒಂದು ಗಮನಾರ್ಹ ಅಂಶ.</p>
  <p>ಅಂದು ಮಧ್ಯಾಹ್ನ ವಿಶ್ರಾಂತಿಯ ನಂತರ ಸ್ವಾಮೀಜಿ ಬ್ರಹ್ಮಚಾರಿಗಳ ಕೋಣೆಗಳಿಗೆ ಹೋಗಿ ತಾವೇ ಅವರನ್ನು ಅಂದಿನ ಸಂಸ್ಕೃತ ವ್ಯಾಕರಣದ ತರಗತಿಗೆ ಕರೆತಂದರು. ತರಗತಿ ಸುಮಾರು ಮೂರು ಗಂಟೆಗಳಷ್ಟು ದೀರ್ಘಕಾಲ ನಡೆಯಿತು. ಆದರೆ ವ್ಯಾಕರಣದಂತಹ ನೀರಸ ವಿಷಯವೂ ಬೇಸರ ತರುವಂತಿರಲಿಲ್ಲ. ಇದಕ್ಕೆ ಕಾರಣ ಸ್ವಾಮೀಜಿಯವರು ವಿಷಯವನ್ನು ನಿರೂಪಿಸುತ್ತಿದ್ದ ರೀತಿ. ವಿಷಯಕ್ಕೆ ಸಂಬಂಧಿಸಿದಂತೆ ಮಧ್ಯೆಮಧ್ಯೆ ಏನಾದರೂ ವಿನೋದದ ಕಥೆಗಳೋ ಚಾತುರ್ಯದ ನುಡಿಗಳೋ ಇದ್ದೇ ಇರುತ್ತಿದ್ದುವು. ಯಾವುದಾದರೊಂದು ಸೂತ್ರದ ಪದಲಾಲಿತ್ಯ ವನ್ನು ಉಪಯೋಗಿಸಿಕೊಂಡು ಅದನ್ನು ಅವರು ವಿಶಿಷ್ಟ ಹಾವಭಾವಗಳೊಂದಿಗೆ ವಿವರಿಸಿದರೆ ಎಂಥವನೂ ಅದನ್ನು ಮರೆಯುವಂತಿರಲಿಲ್ಲ.</p>
  <p>ಸುಮಾರು ನಾಲ್ಕು ಗಂಟೆಯ ಹೊತ್ತಿಗೆ ಸ್ವಾಮೀಜಿಯವರು ಪ್ರೇಮಾನಂದರನ್ನೊಡಗೂಡಿ ಕೊಂಡು ಬೇಲೂರು ಬಜಾರಿನವರೆಗೆ ನಡೆದುಕೊಂಡು ಹೋದರು. ದಾರಿಯಲ್ಲಿ ಅವರು ಅನೇಕ ವಿಚಾರಗಳ ಕುರಿತಾಗಿ ಮಾತನಾಡಿದರು. ಮಠದಲ್ಲಿ ವೇದಾಂತ ಕಾಲೇಜೊಂದನ್ನು ಸ್ಥಾಪಿಸುವ ವಿಷಯ ಪ್ರಸ್ತಾಪಕ್ಕೆ ಬಂದಿತು. ಈ ವಿಷಯದಲ್ಲಿ ಅವರ ನಿಲುವನ್ನು ಸ್ಪಷ್ಟವಾಗಿ ಅರಿಯಲು ಪ್ರೇಮಾನಂದರು ಕೇಳಿದರು, “ಸ್ವಾಮೀಜಿ, ಈ ವೇದಗಳನ್ನು ಅಧ್ಯಯನ ಮಾಡುವುದರಿಂದ ಪ್ರಯೋಜನವೇನು ?” ಸ್ವಾಮೀಜಿಯವರ ನೇರ ಗಂಭೀರ ಉತ್ತರ ಬಂದಿತು–“ಅದು ನಮ್ಮ ಬುದ್ಧಿಗಂಟಿದ ಮೂಢ ನಂಬಿಕೆಗಳನ್ನು ನಾಶಗೊಳಿಸುತ್ತದೆ.”</p>
  <p>ನಡೆದಾಟ ಮುಗಿಸಿ ಸ್ವಾಮೀಜಿ ಮಠಕ್ಕೆ ಹಿಂದಿರುಗಿದರು. ಸ್ವಲ್ಪ ಹೊತ್ತು ಇತರ ಸಂನ್ಯಾಸಿ ಗಳೊಂದಿಗೆ ಮಾತನಾಡಿದರು. ಆಹ್ ! ಈ ಮಾತುಗಳೇ ಸ್ವಾಮೀಜಿಯವರ ಕೊನೆಯ ಮಾತು ಗಳು ಎನ್ನುವುದು ಆ ಸಂನ್ಯಾಸಿಗಳಿಗೇನಾದರೂ ಗೊತ್ತಿದ್ದರೆ ಅವರು ತಮ್ಮ ಪ್ರಿಯ ನಾಯಕನ ತುಟಿಗಳಿಂದ ಹೊರ ಹೊಮ್ಮುತ್ತಿದ್ದ ಆ ನುಡಿಗಳನ್ನು ಇನ್ನಷ್ಟು ಎಚ್ಚರಿಕೆಯಿಂದ ಕೇಳಿ ಅವು ಗಳನ್ನು ತಮ್ಮ ಹೃದಯಗಳಲ್ಲಿ ಕಾಪಾಡಿಕೊಳ್ಳುತ್ತಿದ್ದರೋ ಏನೋ !</p>
  <p>ಸಂಜೆ ಸಮೀಪಿಸಿತು. ಸ್ವಾಮೀಜಿಯವರ ಮನಸ್ಸು ಹೆಚ್ಚು ಹೆಚ್ಚು  ಅಂತರ್ಮುಖವಾಗುತ್ತ ಬಂದಿತು. ಸಂಜೆಯ ಆರತಿಯ ಘಂಟಾನಾದ ಕೇಳುತ್ತಿದ್ದಂತೆಯೇ ಅವರು ತಮ್ಮ ಕೋಣೆಗೆ ಹಿಂದಿರುಗಿದರು. ತಮ್ಮ ಪರಿಚರ್ಯೆ ಮಾಡುತ್ತಿದ್ದ ಬ್ರಹ್ಮಚಾರಿಗೆ ಜಪಮಾಲೆಯನ್ನು ತರುವಂತೆ ಹೇಳಿದರು. ಬ್ರಹ್ಮಚಾರಿಗೆ ಹೊರಗೆ ಕುಳಿತು ಧ್ಯಾನಮಾಡುವಂತೆ ಹೇಳಿ ಕಿಟಕಿಗಳನ್ನೆಲ್ಲ ಮುಚ್ಚಿ ಕೊಂಡು ತಾವೂ ಜಪಕ್ಕೆ ಕುಳಿತರು. ಅಂದು ಅವರು ಗಂಗೆಗೆ ಅಭಿಮುಖವಾಗಿ ಕುಳಿತದ್ದನ್ನು ಬ್ರಹ್ಮಚಾರಿ ಗಮನಿಸಿದರು. ಅವರು ಎಂದೂ ಆ ದಿಕ್ಕಿಗೆ ತಿರುಗಿಕೊಂಡು ಕುಳಿತಿರದವರು ಇಂದು ಹಾಗೆ ಕುಳಿತದ್ದು ಒಂದು ವಿಶೇಷ.</p>
  <p>ಒಂದು ಗಂಟೆಯ ಬಳಿಕ ಸ್ವಾಮೀಜಿ ಬ್ರಹ್ಮಚಾರಿಯನ್ನು ಒಳಕರೆದು ಸ್ವಲ್ಪ ಗಾಳಿ ಹಾಕುವಂತೆ ಹೇಳಿ ಜಪಮಾಲೆ ಹಿಡಿದೇ ಮಲಗಿಕೊಂಡರು, ಸ್ವಲ್ಪ ಹೊತ್ತಾದ ಮೇಲೆ, “ಗಾಳಿ ಹಾಕಿದ್ದು ಸಾಕು, ಈ ಪಾದಗಳನ್ನು ಸ್ವಲ್ಪ ತಿಕ್ಕು” ಎಂದು ಹೇಳಿ ನಿದ್ರೆಯಲ್ಲಿ ಮುಳುಗಿದರು. ಹೀಗೆಯೇ ಮತ್ತೆ ಒಂದು ಗಂಟೆ ಕಳೆಯಿತು. ಬಳಿಕ ಅವರ ಕೈ ಸ್ವಲ್ಪ ಮಾತ್ರ ಅಲುಗಿತು. ಆಗ ಅವರು ಒಂದು ದೀರ್ಘವಾದ ಉಸಿರೆಳೆದರು. ಮತ್ತೆರಡು ನಿಮಿಷಗಳ ಕಾಲ ನಿಶ್ಶಬ್ದ. ಮತ್ತೊಮ್ಮೆ ಅವರು ದೀರ್ಘವಾಗಿ ಉಸಿರೆಳೆಯುತ್ತಿದ್ದಂತೆ ಅವರ ದೃಷ್ಟಿ ಎರಡೂ ಹುಬ್ಬುಗಳ ನಡುವೆ ಕೇಂದ್ರಿತ ವಾಯಿತು. ಮುಖದಲ್ಲಿ ಅಲೌಕಿಕ ದಿವ್ಯತೆಯೊಂದು ಮೂಡಿ ಬರುತ್ತಿದ್ದಂತೆಯೇ ಅವರು ಇನ್ನಿಲ್ಲವಾದರು. ಇದನ್ನು ಕಂಡ ಬ್ರಹ್ಮಚಾರಿ ವಿಭ್ರಾಂತರಾದರು. ಸ್ವಾಮೀಜಿ ಸಮಾಧಿಮಗ್ನ ರಾಗಿರಬಹುದೆ ? ತಕ್ಷಣ ಓಡಿಹೋಗಿ ಸ್ವಾಮಿ ಅದ್ವೈತಾನಂದರಿಗೆ ಸುದ್ದಿ ಕೊಟ್ಟರು. ರಾತ್ರಿಯ ಊಟಕ್ಕೆ ಸಿದ್ಧರಾಗುತ್ತಿದ್ದ ಸಾಧು ಬ್ರಹ್ಮಚಾರಿಗಳೆಲ್ಲ ಓಡಿಬಂದರು. ಸ್ವಾಮೀಜಿಯವರು ಉನ್ನತ ಸಮಾಧಿಸ್ಥಿತಿಗೇರಿರಬೇಕೆಂದು ಊಹಿಸಿ ಎಲ್ಲರೂ ಗಟ್ಟಿಯಾಗಿ ರಾಮಕೃಷ್ಣನಾಮವನ್ನು ಉಚ್ಚರಿಸ ತೊಡಗಿದರು. ಈ ಉಪಾಯ ಹಿಂದೆ ಎಷ್ಟೋ ಸಲ ಕೆಲಸ ಮಾಡಿತ್ತು. ಆದರೆ ಇಂದಿನ ಅವರ ಈ ಸಮಾಧಿಯು, ಮತ್ತೆ ಹಿಂದಿರುಗಿ ಬರಲಾಗದ ಮಹಾಸಮಾಧಿಯಾಗಿತ್ತು. ಸ್ವಾಮಿ ಅದ್ವೈತಾ ನಂದರು ಬೋಧಾನಂದರಿಗೆ ನಾಡಿ ಪರೀಕ್ಷಿಸುವಂತೆ ಹೇಳಿದರು. ಸ್ವಲ್ಪ ಹೊತ್ತು ನಾಡಿ ಹಿಡಿಯಲು ಪ್ರಯತ್ನಿಸಿದ ಬೋಧಾನಂದರು ಕಡೆಗೆ ಎದ್ದು ನಿಂತು ರೋದಿಸಲಾರಂಭಿಸಿದರು. ಕೂಡಲೇ ಡಾ । ಮಹೇಂದ್ರನಾಥ ಮಜುಮ್ದಾರರಿಗೂ, ಗಂಗೆಯ ಆಚೆಯ ದಡದಲ್ಲಿದ್ದ ಬ್ರಹ್ಮಾನಂದರು ಮತ್ತು ಶಾರದಾನಂದರಿಗೂ ಸುದ್ದಿ ಕಳಿಸಲಾಯಿತು. ಗುರುಭಾಯಿಗಳು ಬರುವ ವೇಳೆಗೆ ರಾತ್ರಿ ಹತ್ತೂವರೆಯಾಗಿತ್ತು. ಸ್ವಾಮಿ ಬ್ರಹ್ಮಾನಂದರು ದುಃಖೋದ್ವೇಗದಿಂದ ತಮ್ಮ ಪ್ರಿಯ ನರೇಂದ್ರನ ಎದೆಯ ಮೇಲೆ ಮುಖವಿರಿಸಿ ಅಳತೊಡಗಿದರು. ಅವರನ್ನು ಇತರರು ಸಮಾಧಾನ ಪಡಿಸಿ ದೂರಕ್ಕೆ ಸೆಳೆಯಬೇಕಾಯಿತು. ಬ್ರಹ್ಮಾನಂದರು ಬಿಕ್ಕುತ್ತ ನುಡಿದರು, “ಓಹ್​! ಹಿಮಾಲಯವು ನಮ್ಮಿಂದ ಕಣ್ಮರೆಯಾಯಿತು !”</p>
  <p>ಸ್ವಲ್ಪ ಹೊತ್ತಿಗೆಲ್ಲ ಡಾಕ್ಟರು ಬಂದರು. ಸ್ವಾಮೀಜಿಯವರನ್ನು ಸೂಕ್ಷ್ಮವಾಗಿ ಪರೀಕ್ಷಿಸಿದರು. ಉಸಿರಾಟವಿಲ್ಲದಿರುವುದನ್ನು ಗಮನಿಸಿ, ಕೃತಕ ಉಸಿರಾಟದ ಪ್ರಯೋಗ ನಡೆಸಿದರು. ಆದರೆ ಯಾವುದರಿಂದಲೂ ಏನೂ ಪ್ರಯೋಜನವಾಗಲಿಲ್ಲ. ಕಡೆಗೆ ಮಧ್ಯರಾತ್ರಿಯ ವೇಳೆಗೆ ಡಾಕ್ಟರು, ‘ಸ್ವಾಮೀಜಿ ಶರೀರವನ್ನು ಬಿಟ್ಟುಬಿಟ್ಟಿದ್ದಾರೆ’ ಎಂದು ಘೋಷಿಸಿದರು.</p>
  <p>ಅಂದಿಗೆ ಸ್ವಾಮೀಜಿಯವರ ವಯಸ್ಸು ಕೇವಲ ಮೂವತ್ತೊಂಬತ್ತು ವರ್ಷ, ಐದು ತಿಂಗಳು, ಇಪ್ಪತ್ತನಾಲ್ಕು ದಿನ. “ನಾನು ನಲ್ವತ್ತನೆಯ ವರ್ಷವನ್ನು ಕಾಣುವುದಿಲ್ಲ” ಎಂಬ ಅವರ ಭವಿಷ್ಯ ವಾಣಿ ಸತ್ಯವಾಗಿತ್ತು.</p>
  <p>ಆದರೆ ಈ ಭೀಕರ ವಾರ್ತೆಯನ್ನು ಎಲ್ಲಾದರೂ ನಂಬಲುಂಟೆ ! ಬೇಲೂರು ಮಠದ ಸಂನ್ಯಾಸಿ ಗಳೆಲ್ಲ ದಿಙ್ಮೂಢರಾದರು. ಮಠ ಶೋಕಸಾಗರದಲ್ಲಿ ಮುಳುಗಿತು. ಬೆಳಗಾಗುತ್ತಿದ್ದಂತೆಯೇ ಎಲ್ಲೆಡೆಗಳಿಂದ ಜನ ಪ್ರವಾಹದೋಪಾದಿಯಲ್ಲಿ ಬರಲಾರಂಭಿಸಿದರು. ಎಲ್ಲೆಲ್ಲೂ ಶೋಕ, ಎಲ್ಲೆಲ್ಲೂ ಸಂತಾಪ. ಸ್ವಾಮೀಜಿಯವರ ಶರೀರ ಅವರ ಕೋಣೆಯಲ್ಲಿ ನಿಶ್ಚಲವಾಗಿ ಮಲಗಿತ್ತು. ಕೇವಲ ಎರಡು ದಿನಗಳ ಹಿಂದೆ ಅವರ ಸ್ಫೂರ್ತಿದಾಯಕ ಮಾತುಗಳನ್ನೂ ಅವರ ಭಾವಪೂರ್ಣ ನಡೆನುಡಿಗಳನ್ನೂ ಅವರ ಆನಂದದ ಅಟ್ಟಹಾಸವನ್ನೂ ಕೇಳಿದ್ದ ಜನರಿಗೆ ಅವರ ಮರಣದ ಸುದ್ದಿಯನ್ನು ನಂಬಲು ಸಾಧ್ಯವೇ ಆಗಲಿಲ್ಲ. ಅಲ್ಲಿಗೆ ಆಗಮಿಸಿದ ಸಾವಿರಾರು ಜನ ಸ್ವಾಮೀಜಿ ಯವರ ಶರೀರವನ್ನೇ ದಿಟ್ಟಿಸುತ್ತ ಅವರು ಮರಣ ಹೊಂದಿರುವ ವಿಷಯದಲ್ಲಿ ಇನ್ನೂ ಅನುಮಾನದಿಂದಲೇ ನಿಂತಿದ್ದರು. ಸ್ವಾಮೀಜಿಯವರ ಮುಖ ಅಷ್ಟು ಪ್ರಕಾಶಮಾನವಾಗಿತ್ತು ! ಆ ವಿಶಾಲನಯನಗಳಲ್ಲಿ ಅದೇ ದಿವ್ಯಜ್ಯೋತಿ ಬೆಳಗುತ್ತಿತ್ತು ! ಮಂಗಳಕರವಾದ ಸಾಕ್ಷಾತ್ ಸದಾಶಿವನೇ ಅಲ್ಲಿ ಒರಗಿಕೊಂಡಂತಿತ್ತು ! ಆ ದಿವ್ಯ ಶರೀರವನ್ನು ದರ್ಶಿಸಿದ ಹಲವಾರು ಜನ ತಮ್ಮ ದುಃಖಗಳನ್ನು ಮರೆತು ಅಪೂರ್ವ ಶಾಂತಿಯನ್ನನುಭವಿಸಿದರು. ಇನ್ನು ಕೆಲವರಿಗೆ, ಸ್ವಾಮೀಜಿ ತಮ್ಮ ದೀರ್ಘ ಸಮಾಧಿಯಿಂದ ಇನ್ನೇನು ಇಳಿದುಬಂದಾರು ಎಂಬ ಭ್ರಮೆಯಿತ್ತು. ಆದ್ದರಿಂದ ಮರುದಿನ ಬೆಳಗ್ಗೆ ದೇಹವನ್ನು ಮೇಲಿನ ಕೋಣೆಯಲ್ಲೆ ತುಂಬ ಹೊತ್ತು ಬಿಡ ಲಾಗಿತ್ತು. ಆದರೆ ಹೊತ್ತು ಕಳೆದಂತೆ ಇನ್ನು ಯಾವ ಸಂಶಯವೂ ಉಳಿಯಲಿಲ್ಲ.</p>
  <p>ಸುದ್ದಿ ತಿಳಿಯುತ್ತಿದ್ದಂತೆಯೇ ನಿವೇದಿತೆಯೂ ಧಾವಿಸಿ ಬಂದಳು. ಹಿಂದಿನ ದಿನ ತಾನೆ ಸ್ವಾಮೀಜಿಯವರ ದೇಹಸ್ಥಿತಿ ತುಂಬ ಚೆನ್ನಾಗಿದೆಯೆಂದು ಆಕೆ ಕೇಳಿದ್ದಳು. ಆ ರಾತ್ರಿ ಅವಳು ಮನೆಯ ತಾರಸಿಯ ಮೇಲೆ ಬೇಲೂರಿಗೆ ಅಭಿಮುಖವಾಗಿ ಕುಳಿತು ಹಲವು ಗಂಟೆಗಳ ಕಾಲ ಧ್ಯಾನ ಮಾಡಿದ್ದಳು. ಆದರೆ ಮಲಗಿ ನಿದ್ರಿಸುತ್ತಿದ್ದಂತೆಯೇ ಆಕೆಗೊಂದು ಕನಸಾಗಿತ್ತು. ಅದರ ಲ್ಲವಳು ಶ್ರೀರಾಮಕೃಷ್ಣರು ಮತ್ತೊಮ್ಮೆ ದೇಹತ್ಯಾಗ ಮಾಡಿದ್ದಂತೆ ಕಂಡಿದ್ದಳು. ಈಗ ಬೆಳಗಾ ಗುತ್ತಲೇ ಅವಳಿಗೆ ಸಿಕ್ಕಿದ ಸುದ್ದಿ ಇದು. ತಕ್ಷಣವೇ ಹೊರಟು ಬೇಲೂರು ಮಠಕ್ಕೆ ಬಂದಳು. ಅಲ್ಲಿ ಅವಳ ಪರಮ ಪ್ರೀತಿಯ ದಿವ್ಯಗುರುವಿನ ಶರೀರವು ಪುಷ್ಪಗಳಿಂದ ಅಲಂಕೃತವಾಗಿ ನೆಲದ ಮೇಲೆ ಮಲಗಿತ್ತು. ನಿವೇದಿತೆ ಅಲ್ಲೇ ಕುಳಿತು, ಸ್ವಾಮೀಜಿಯವರ ಶಿರವನ್ನು ತನ್ನ ಮಡಿಲಲ್ಲಿರಿಸಿ ಕೊಂಡು ಮೆಲ್ಲನೆ ಗಾಳಿ ಬೀಸಿದಳು.</p>
  <p>ಗುರುದೇವ ಶ್ರೀರಾಮಕೃಷ್ಣರ ನಿರ್ಯಾಣದ ಬಳಿಕ ಅವರ ಶಿಷ್ಯರು ಇಂತಹ ಕಠೋರ ವಾರ್ತೆಯನ್ನೆಂದೂ ಕೇಳಿರಲಿಲ್ಲ. ಈ ಸಮಯದಲ್ಲಿ ಶಿಷ್ಯರ ಮನದಲ್ಲಿ ಗುರುದೇವನ ಅಂತ್ಯ ಕ್ರಿಯೆಯ ದೃಶ್ಯವೇ ಮತ್ತೆಮತ್ತೆ ಮೂಡಿಬರುತ್ತಿತ್ತು. ಶ್ರೀರಾಮಕೃಷ್ಣರು ತೀರಿಕೊಳ್ಳುವ ಮುನ್ನ ತಮ್ಮ ಶಕ್ತಿಯನ್ನು ಶಿಷ್ಯ ನರೇಂದ್ರನಿಗೆ ಧಾರೆಯೆರೆದಿದ್ದರು. ಈಗ ಅವರೀರ್ವರೂ ಇಹಲೋಕ ವನ್ನು ತ್ಯಜಿಸಿದ ಮೇಲೆ ತಾವೆಲ್ಲ ಅನಾಥರಾದಂತೆ ಆ ಸಂನ್ಯಾಸಿಗಳಿಗೆ ಭಾಸವಾಯಿತು.</p>
  <p>ಸ್ವಾಮೀಜಿಯವರ ನಿಧನ ವಾರ್ತೆಯನ್ನು ಕಲ್ಕತ್ತದಲ್ಲೆಲ್ಲ ಪ್ರಸಾರ ಮಾಡುವ ವ್ಯವಸ್ಥೆ ಯಾಯಿತು. ತಂತಿಯ ಮೂಲಕ ಭಾರತದ ಹಾಗೂ ಜಗತ್ತಿನ ಇತರ ಭಾಗಗಳಿಗೆ ಈ ವಿಷಾದದ ಸುದ್ದಿಯನ್ನು ಕಳಿಸಲಾಯಿತು. ಗಂಧದ ಕೊರಡುಗಳು, ಸುಗಂಧದ್ರವ್ಯ, ಪುಷ್ಪಾದಿಗಳನ್ನು ತರಲು ವ್ಯವಸ್ಥೆ ಮಾಡಲಾಯಿತು. ಎಲ್ಲೆಡೆಗಳಲ್ಲಿ ಪರಿಮಳಭರಿತ ಗಂಧದ ಕಡ್ಡಿಗಳನ್ನು ಹಚ್ಚಿಡಲಾಯಿತು. ಆ ದಿವ್ಯ ಪುರುಷನ ಅಂತಿಮ ದರ್ಶನಕ್ಕಾಗಿ ಅನೇಕ ಸಹಸ್ರ ಜನ ಬಂದು ಮಠದಲ್ಲಿ ನೆರೆದರು.</p>
  <p>ಮಧ್ಯಾಹ್ನದ ವೇಳೆಗೆ ಸ್ವಾಮೀಜಿಯವರ ಶರೀರವನ್ನು ಮಹಡಿಯ ಮೇಲಿಂದ ಕೆಳಗೆ ತಂದು ಪ್ರಾಂಗಣದಲ್ಲಿ ಇರಿಸಲಾಯಿತು. ಅವರ ಪಾದಗಳಿಗೆ ಚಂದನವನ್ನು ಲೇಪಿಸಿ ಮಸ್ಲಿನ್ ಬಟ್ಟೆ ಯೊಂದರ ಮೇಲೆ ಪಾದದ ಮುದ್ರೆಯನ್ನು ತೆಗೆದುಕೊಳ್ಳಲಾಯಿತು. ಬಳಿಕ ಸ್ವಾಮೀಜಿಯವರ ಶರೀರಕ್ಕೆ ಆರತಿ ಮಾಡಿದರು. ವೇದಮಂತ್ರಗಳ ಪಠಣ, ಶಂಖ-ಜಾಗಟೆ-ಗಂಟೆಗಳ ನಿನಾದ, ಮಂಗಳದ್ರವ್ಯಗಳ ಸುವಾಸನೆ–ಇವುಗಳ ನಡುವೆ ಅಸಂಖ್ಯಾತ ಜನ ಬಂದು ಸ್ವಾಮೀಜಿಯವರಿಗೆ ತಮ್ಮ ಅಶ್ರುತರ್ಪಣವನ್ನರ್ಪಿಸಿದರು.</p>
  <p>ಇದೀಗ ಅಂತಿಮ ಯಾತ್ರೆ ಪ್ರಾರಂಭವಾಯಿತು. ಸ್ವಾಮೀಜಿಯವರ ಪರಮ ಪವಿತ್ರ ಶರೀರವನ್ನು ಅವರ ಗುರುಭಾಯಿಗಳು ಹೊತ್ತು ಸಾಗಿದರು. ಭಕ್ತರ ಅಂತರಾಳದಿಂದ ಮಹಾ ಉದ್ಘೋಷ ತಾನೇತಾನಾಗಿ ಮೂಡಿಬಂದಿತು.</p>
  <div>	ಜೈ ಶ್ರೀ ಗುರುಮಹಾರಾಜ್ ಜೀ ಕೀ ಜೈ ! ! !<br/>	ಜೈ ಶ್ರೀ ಸ್ವಾಮೀಜಿ ಮಹಾರಾಜ್ ಜೀ ಕೀ ಜೈ ! ! !</div>
  <div/>
  <p>ಮೆರವಣಿಗೆ ಮಠದ ದಕ್ಷಿಣ ದಿಸೆಯತ್ತ ನಡೆಯಿತು. ಸ್ವಾಮೀಜಿಯವರೇ ನಿರ್ದೇಶಿಸಿದ್ದ ಸ್ಥಳದಲ್ಲಿ ಚಿತಾವೇದಿಕೆಯನ್ನು ನಿರ್ಮಿಸಲಾಗಿತ್ತು. ಶರೀರವನ್ನು ಮೆಲ್ಲನೆ ಚಿತೆಯ ಮೇಲಿರಿಸ ಲಾಯಿತು. ಬಳಿಕ ಆರ್ತನಾದ, ಜಯಘೋಷಗಳ ನಡುವೆ ಚಿತೆಗೆ ಅಗ್ನಿಸ್ಪರ್ಶ ಮಾಡಲಾಯಿತು.</p>
  <p>ಅಗ್ನಿದೇವ ತನ್ನ ಧಗಧಗಿಸುವ ಜ್ವಾಲೆಗಳಿಂದ ಚಿತೆಯನ್ನಾವರಿಸಿದ. ಸನಿಹದಲ್ಲೇ ನಿಂತಿದ್ದ ನಿವೇದಿತೆ ಕೈಗಳಿಂದ ಮುಖವನ್ನು ಮುಚ್ಚಿಕೊಂಡಳು. ಅವಳ ಮನದಲ್ಲಿ ಒಂದೇ ಒಂದು ಆಸೆಯಿತ್ತು–ಅದು ಸ್ವಾಮೀಜಿಯವರ ಮಂಚವನ್ನು ಮುಚ್ಚಿದ್ದ ಕಾಷಾಯವಸ್ತ್ರದ ಒಂದು ತುಂಡನ್ನು ತೆಗೆದಿರಿಸಿಕೊಳ್ಳಬೇಕು ಎಂಬುದು. ಸ್ವಾಮಿ ಶಾರದಾನಂದರು ಅದನ್ನು ತೆಗೆದುಕೊಡಲು ಮುಂದಾಗಿದ್ದರು. ಆದರೆ ಅದೇಕೋ ಆಕೆ ಅದನ್ನು ತೆಗೆದುಕೊಳ್ಳಲು ಹಿಂಜರಿದಳು. ಈಗ ನಿವೇದಿತೆ ತನ್ನ ಮುಖವನ್ನು ಮುಚ್ಚಿಕೊಂಡು ನಿಂತಿದ್ದಾಗ, ಆಕೆಯ ತೋಳಿಗೆ ಏನೋ ತಗುಲಿತು, ಏನದು ? ಅದು ಚಿತಾಗ್ನಿಯಿಂದ ಹಾರಿಬಂದ, ಅರ್ಧ ಸುಟ್ಟ ಕಾಷಾಯವಸ್ತ್ರದ ಒಂದು ತುಂಡು! ಅದನ್ನವಳು ಕಣ್ಣಿಗೊತ್ತಿಕೊಂಡು ಇಟ್ಟುಕೊಂಡಳು.</p>
  <p>ಇದೊಂದು ಅರ್ಥಪೂರ್ಣವಾದ ಅದ್ಭುತ ಘಟನೆ. ಈ ಮೂಲಕ ಸ್ವಾಮೀಜಿ ತಮ್ಮ ಆಧ್ಯಾತ್ಮಿಕ ಪುತ್ರಿಗೆ ತಮ್ಮ ಅಂತಿಮ ಸಂದೇಶವನ್ನು ನೀಡಿದರೋ ಎಂಬಂತಿದೆ ; ಅಥವಾ ತಾನು ಸಂನ್ಯಾಸಿ ಯಾಗುವ ಅವಳ ಉತ್ಕಟೇಚ್ಛೆಯನ್ನು ಅವರು ಸಾಂಕೇತಿಕವಾಗಿ ಈಡೇರಿಸಿದರೋ ಎಂಬಂತಿದೆ; ಅಥವಾ ‘ನೋಡು, ಸಂನ್ಯಾಸವೆಂದರೆ ಇದು–ತನ್ನತನವನ್ನು ನಿಶ್ಶೇಷವಾಗಿ ಆಹುತಿಯಾಗಿಸಿ ಕೊಳ್ಳುವುದು’ ಎಂದು ಅವಳಿಗೆ ತೋರಿಸಿಕೊಟ್ಟರೋ ಎಂಬಂತಿದೆ.</p>
  <p>ಸಂಜೆಯ ವೇಳೆಗೆ ಅಗ್ನಿದೇವ ಸಂಪ್ರೀತನಾಗಿ ಶಾಂತನಾದ. ಅಂತೆಯೇ ಅಲ್ಲಿ ನೆರೆದಿದ್ದವ ರೆಲ್ಲರ ಮನದಲ್ಲೂ ಯಾವುದೋ ಅಪೂರ್ವ ಶಾಂತಿ ತಾನೇತಾನಾಗಿ ತುಂಬಿಕೊಂಡಿತು. ಅಗ್ನಿಯು ಪೂರ್ಣ ಶಮನವಾದಂತೆ ಸ್ವಾಮೀಜಿಯವರ ಶರೀರ ಪಂಚಭೂತಗಳಲ್ಲಿ ವಿಲೀನಗೊಂಡಿತು. ಬಳಿಕ ಅವರ ಸಂನ್ಯಾಸೀ ಸೋದರರು ತಂಪಾದ ಗಂಗಾಜಲವನ್ನು ಪ್ರೋಕ್ಷಿಸಿ ಚಿತಾಗ್ನಿಯನ್ನು ಶಮನಗೊಳಿಸಿದರು.</p>
  <p>ಮರುದಿನ ಮಠದ ಸಂನ್ಯಾಸಿಗಳು ತಮಗಾಗಿ ಮತ್ತು ಮುಂದಿನ ಜನಾಂಗಕ್ಕಾಗಿ ಸ್ವಾಮೀಜಿ ಯವರ ಅಸ್ಥಿಯನ್ನು ಸಂಗ್ರಹಿಸಿಟ್ಟುಕೊಂಡರು. ಅವರ ಅಂತ್ಯಕ್ರಿಯೆ ನಡೆದ ಸ್ಥಳದಲ್ಲೀಗ ಸುಂದರ ಮಂದಿರವೊಂದು ತಲೆಯೆತ್ತಿ ನಿಂತಿದೆ. ಅದರ ಗರ್ಭಗುಡಿಯಲ್ಲಿ ಅಮೃತಶಿಲೆಯಿಂದ ನಿರ್ಮಿತವಾದ ಸ್ವಾಮೀಜಿಯವರ ಮೂರ್ತಿ ಕಂಗೊಳಿಸುತ್ತಿದೆ. ಸ್ವಾಮೀಜಿಯವರ ಅಸ್ಥಿಯ ಕೆಲಭಾಗವನ್ನು ಇಲ್ಲಿ ಇರಿಸಿದ್ದು, ಉಳಿದುದನ್ನು ಶ್ರೀರಾಮಕೃಷ್ಣರ ಗರ್ಭಗುಡಿಯಲ್ಲಿ ಇರಿಸ ಲಾಗಿದೆ.</p>
  <p>ಜುಲೈ ಐದರಂದು, ಎಂದರೆ ಸ್ವಾಮೀಜಿಯವರು ಶರೀರವನ್ನು ತ್ಯಜಿಸಿದ ಮಾರನೆಯ ದಿನ ಬೆಳಿಗ್ಗೆ, ಇತ್ತ ಮದ್ರಾಸು ಮಠದಲ್ಲಿದ್ದ ಸ್ವಾಮಿ ರಾಮಕೃಷ್ಣಾನಂದರಿಗೆ ಬಾಗಿಲು ತಟ್ಟಿದ ಸದ್ದು ಕೇಳಿತು. “ಯಾರು ?” ಎನ್ನುವಷ್ಟರಲ್ಲೇ ಒಂದು ಧ್ವನಿ ನುಡಿಯಿತು : “ಶಶಿ, ನಾನು ನನ್ನ ಶರೀರವನ್ನು ಉಗಿದುಬಿಟ್ಟೆ !” ರಾಮಕೃಷ್ಣಾನಂದರಿಗೆ ಈ ಧ್ವನಿಯ ಪರಿಚಯವಿದೆ–ಹೌದು ! ಇದು ತಮ್ಮ ಪರಮಪ್ರಿಯ ಸೋದರ ವಿವೇಕಾನಂದರದೇ ಸರಿ ! ಆದರೆ , ಏನಿರಬಹುದು ಇದರ ಅರ್ಥ ?. . . ಕೆಲವು ಗಂಟೆಗಳಲ್ಲೇ ತಂತಿ ವಾರ್ತೆ ತಲುಪಿತು. ತಮ್ಮ ಪ್ರಿಯ ನಾಯಕ, ನೆಚ್ಚಿನ ನರೇನ್ ಇಹಲೋಕವನ್ನು ತ್ಯಜಿಸಿಬಿಟ್ಟಿದ್ದಾನೆ. ಇದ್ದಕ್ಕಿದ್ದಂತೆ ಈ ವಿಯೋಗ ! ರಾಮಕೃಷ್ಣಾ ನಂದರು ಅಲ್ಲಿಂದಲೇ ತಮ್ಮ ಅಶ್ರುತರ್ಪಣವನ್ನು ಸಲ್ಲಿಸಿದರು.</p>
  <p>ಕೆಲದಿನಗಳ ಬಳಿಕ ಸೋದರಿ ನಿವೇದಿತೆ ಜೋಸೆಫಿನ್ ಮೆಕ್​ಲಾಡಳಿಗೆ ಪತ್ರವೊಂದರಲ್ಲಿ ಬರೆಯುತ್ತಾಳೆ :</p>
  <p>“ಈ ದಿನಗಳಲ್ಲಿ ಮಠವು ಶೋಕದ ವಾತಾವರಣದಿಂದ ಮತ್ತು ಪ್ರಾರ್ಥನೆಯಿಂದ ತುಂಬಿ ಹೋಗಿದೆ. ಸ್ವಾಮೀಜಿಯವರ ಅಂತ್ಯದ ದೃಶ್ಯ ಎಷ್ಟೊಂದು ದಿವ್ಯವಾಗಿತ್ತೆಂಬುದನ್ನು ಬಲ್ಲೆಯಾ? ಶತ್ರುಗಳೂ ಕೂಡ ಕಲೆತು ಪೂಜಿಸುವಷ್ಟು ದಿವ್ಯ ! ಸಂಜೆಯ ದೀರ್ಘ ಧ್ಯಾನದ ನಂತರ ಶರೀರವನ್ನು ಅವರು ಜೀರ್ಣವಾದ ಬಟ್ಟೆಯಂತೆ ಎಸೆದ ರೀತಿಯು ಅದ್ಭುತವಲ್ಲವೆ ? ‘ಹರ ! ಹರ ! ಹರ !–ಎನ್ನುತ್ತ ನಾನು ಮೃತ್ಯುವನ್ನಪ್ಪುತೇನೆ’ ಎಂದು ಅವರು ಹೇಳಿದ್ದ ಮಾತು ನನಗೆ ನೆನಪಿಗೆ ಬರುತ್ತದೆ. ಆ ಮಾತು ಸತ್ಯವೇ ಆಯಿತು. ಆದರೆ ಎಲ್ಲವೂ ವ್ಯವಸ್ಥಿತ ಗತಿಯಲ್ಲಿ ಸಾಗುತ್ತಿದ್ದಾಗ, ಅವರಿಗರ್ಪಿಸಿದ ಅಭಿನಂದನೆಗಳ ಮಾಲೆಯಿನ್ನೂ ಘಮಘಮಿಸುತ್ತಿರುವಾಗಲೇ, ಅವರು ನಿರ್ಗಮಿಸಿದರು. ಓ ಸ್ವಾಮೀಜಿ, ನನ್ನ ಪ್ರೀತಿಯ ಸ್ವಾಮೀಜಿ, ನಾನು ಕೇವಲ ನನ್ನ ಅನಿಸಿಕೆಗಳಿಗೇ ಅಂಟಿಕೊಳ್ಳದೆ ನಿಮ್ಮ ಅಂತರಂಗದ ಇಚ್ಛಾನುಸಾರ ನಡೆದುಕೊಳ್ಳುವಂತೆ ನನ್ನ ಮೇಲೆ ಅನುಗ್ರಹ ಮಾಡಿ !”</p>
  <p>ಸ್ವಾಮೀಜಿಯವರು ಈ ಪ್ರಪಂಚವನ್ನು ಬಿಟ್ಟು ಹೊರಟುಹೋದರೆಂಬ ದುಃಖದ ಸಂಗತಿ ನಿಜವಾದರೂ, ಅವರು ತಮ್ಮ ಜೀವಿತಾವಧಿಯಲ್ಲೇ ನುಡಿದ ವಾಣಿಯೊಂದು ಘನಗಂಭೀರವಾಗಿ ಅನುರಣಿತವಾಗುತ್ತಿದೆ–‘ಈ ಶರೀರದ ಬಂಧನದಿಂದ ಹೊರಬರುವುದೇ ಮೇಲೆಂದು ನಾನು ಭಾವಿಸಬಹುದು. ಅಂತೆಯೇ ಅದನ್ನು ಜೀರ್ಣವಸ್ತ್ರವೆಂಬಂತೆ ಎಸೆಯಲೂ ಬಹುದು. ಆದರೆ ನಾನು ಹಿಡಿದ ಕಾರ್ಯವನ್ನು ಬಿಡುವವನಲ್ಲ. ಈ ಸಮಸ್ತ ಜಗತ್ತೂ ತಾನು ಪರಮಾತ್ಮನೊಡನೆ ಒಂದು ಎಂದು ಅರಿತುಕೊಳ್ಳುವವರೆಗೆ ನಾನು ಜಗದ ಜನರನ್ನು ಸ್ಫೂರ್ತಿಗೊಳಿಸುತ್ತ ಹೋಗು ತ್ತೇನೆ.’ ನಿಜ, ಇಂದು ನಾವು ಆ ಸ್ಫೂರ್ತಿಯನ್ನು ಕಾಣುತ್ತಿದ್ದೇವೆ. ಸಮಸ್ತ ಜಗತ್ತೂ ಪರಮಾತ್ಮ ನೊಡನೆ ಒಂದು ಎಂಬ ಸತ್ಯದ ಅರಿವಾಗುವವರೆಗೆ ಅವರ ಸ್ಫೂರ್ತಿಯು ಜನಮನದಲ್ಲಿ ಚಿರಸ್ಥಾಯಿಯಾಗಿ ಇರುತ್ತದೆ. ಅಷ್ಟೇ ಅಲ್ಲ, ತಮ್ಮ ವೈಯಕ್ತಿಕ ಮುಕ್ತಿಯನ್ನೇ ಕಡೆಗಣಿಸಿದವರು ವಿವೇಕಾನಂದರು. ವಿಶ್ವದ ಸಕಲ ಜೀವರನ್ನೂ ಭಗವಂತನ ಪಾದಪದ್ಮಗಳಲ್ಲಿ ಶರಣಾಗಿಸಿ ಎಲ್ಲರನ್ನೂ ಬಂಧನದಿಂದ ಮುಕ್ತರನ್ನಾಗಿಸುವ ವ್ರತ ತೊಟ್ಟವರು ವಿಶ್ವಮಾನವರಾದ ವಿವೇಕಾ ನಂದರು.</p>
  <p>ರಾಮಕೃಷ್ಣ-ವಿವೇಕಾನಂದರು ಬಂದದ್ದು ಈ ಸಲಕ್ಕೇ ಮುಗಿಯಲಿಲ್ಲ. ಅವರು ಇನ್ನೂ ಆಗಾಗ ಬರುತ್ತಲೇ ಇರಬೇಕಾಗುತ್ತದೆ. ಬಂದು ಧರ್ಮವನ್ನು ಸುಸ್ಥಿತಿಗೆ ತಂದು, ಅದರ ಮರ್ಮವನ್ನು ಮನಗಾಣಿಸಬೇಕಾಗುತ್ತದೆ. ಮತ್ತು ಸಕಲರೂ ತಮ್ಮತಮ್ಮ ಆತ್ಮರಾಜ್ಯವನ್ನು ಪಡೆದುಕೊಳ್ಳು ವಂತೆ ಮಾಡಬೇಕಾಗುತ್ತದೆ. ಆ ಆತ್ಮರಾಜ್ಯ ಪ್ರಾಪ್ತಿಗೆ ಕೀಲಿಕೈ ಯಾವುದೆಂದರೆ–</p>
  <div>“ತ್ಯಾಗ ಮಾಡಿ ! ತ್ಯಾಗ ಮಾಡಿ ! ನಿಮ್ಮ ದಿವ್ಯ ಸ್ವರೂಪವನ್ನು ತಿಳಿಯಿರಿ ! ಏಳಿ, ಎದ್ದೇಳಿ, ಗುರಿ ಮುಟ್ಟುವವರೆಗೂ ನಿಲ್ಲದಿರಿ !”</div>
  <div>“ಉತ್ತಿಷ್ಠತ, ಜಾಗ್ರತ, ಪ್ರಾಪ್ಯವರಾನ್ನಿಬೋಧತ !”</div>
  <div/>
</html>
