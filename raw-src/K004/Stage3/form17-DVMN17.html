<?xml version="1.0"?>
<html>
  <p class="noindent">ಅದೇಕೆ ?” “ಓ ಅದೇ ! ಬಹುಶಃ ಹೆಣ್ಣು ಮಕ್ಕಳು ಹೆಚ್ಚು ನಾಜೂಕಾಗಿ ಮೃದುವಾಗಿ ಇರುತ್ತವೆ, ಮೊಸಳೆಗಳಿಗೆ ಅಗಿಯುವುದಕ್ಕೂ ಸುಲಭ ಎನ್ನುವ ಕಾರಣಕ್ಕಾಗಿ ಇರಬಹುದು.”</p>
  <p>ಹೀಗೆ, ಇಂತಹ ಪ್ರಶ್ನೆಯನ್ನು ಕೇಳುವವರ ಮೌಢ್ಯವನ್ನು ಸ್ವಾಮೀಜಿ ಅವರಿಗೇ ತೋರಿಸಿಕೊಡು ತ್ತಿದ್ದರು. ಲಾಸ್ ಏಂಜಲಿಸ್​ನಲ್ಲಿ ಈ ಬಗೆಯ ಪ್ರಶ್ನೆಯೊಂದನ್ನು ಕೇಳಿದ ಒಬ್ಬಳಿಗೆ ಸ್ವಾಮೀಜಿ ಇಂಥದೇ ಉತ್ತರ ಕೊಟ್ಟಾಗ, ಆಕೆ ಅವಮಾನವನ್ನು ತಡೆಯಲಾರದೆ ಕುರ್ಚಿಯ ಹಿಂದೆ ತನ್ನ ತಲೆಯನ್ನು ಹುದುಗಿಸಿಕೊಂಡಳು. ಆಗ ಸ್ವಾಮೀಜಿ ಮತ್ತೆ ಚುಚ್ಚಿದರು, “ಪಾಪ ! ನಾನು ನಿಮ್ಮನ್ನು ದೂಷಿಸುವುದಿಲ್ಲ. ಅಂತಹ ಪ್ರಶ್ನೆಯನ್ನು ನಾನೇ ಕೇಳಿ ನನಗೇ ಅಂತಹ ಉತ್ತರ ಸಿಕ್ಕಿದ್ದರೆ, ನಾನಾದರೂ ಹಾಗೆಯೇ ಬಚ್ಚಿಟ್ಟುಕೊಳ್ಳುತ್ತಿದ್ದೆ !”</p>
  <p>ಒಂದು ಭಾಷಣದ ಸಂದರ್ಭದಲ್ಲಿ ಸ್ವಾಮೀಜಿಯವರು ಹಿಂದೂಧರ್ಮದ ವಿವಿಧ ಅಂಶಗಳ ಬಗ್ಗೆ ಮಾತನಾಡುತ್ತ, ಯೋಗದ ಬಗ್ಗೆ ಪ್ರಸ್ತಾಪಿಸಿದರು. ಆದರೆ ಅಂದು ಅವರು ಯೋಗಗಳ ರೀತಿನೀತಿಗಳ ಬಗ್ಗೆ ವಿವರವಾಗಿ ತಿಳಿಸಲಿಲ್ಲ. ಸಭಿಕರ ಪೈಕಿ ಒಬ್ಬಳಿಗೆ ಯೋಗ, ಪ್ರಾಣಾಯಾಮ, ಸಮಾಧಿ–ಇವುಗಳ ಬಗ್ಗೆ ತುಂಬ ಕುತೂಹಲ, ಅವುಗಳ ಬಗ್ಗೆ ಮಾತನಾಡುವುದು ಆಗಿನ ಒಂದು ಫ್ಯಾಷನ್ನೇ ಆಗಿತ್ತು. ಆದ್ದರಿಂದ, ಉಪನ್ಯಾಸವಾದ ಮೇಲೆ ಆ ಮಹಿಳೆ ಎದ್ದುನಿಂತು ಕೇಳಿದಳು :</p>
  <p>“ಸ್ವಾಮೀಜಿ, ತಿನ್ನುವುದು ಮತ್ತು ಉಸಿರಾಡುವುದು—ಇವುಗಳ ಬಗ್ಗೆ ನೀವೇನು ಹೇಳುತ್ತೀರಿ?”</p>
  <p>ಆಹಾರಾದಿಗಳ ಹಾಗೂ ಪ್ರಾಣಾಯಾಮದ ವಿಷಯದಲ್ಲಿ ಅವರ ಅಭಿಪ್ರಾಯವೇನೆಂದು ತಿಳಿದುಕೊಳ್ಳುವುದು ಆಕೆಯ ಉದ್ದೇಶ. ಆದರೆ ಆ ಪ್ರಶ್ನೆಗೆ ಸ್ವಾಮೀಜಿ ತಕ್ಷಣ ಉತ್ತರಿಸಿದ್ದು ಹೀಗೆ–</p>
  <p>“ನಾನು ನಿಮಗೆ ಆಶ್ವಾಸನೆ ನೀಡುತ್ತೇನೆ ಮೇಡಮ್, ನಾನು ಅವೆರಡನ್ನೂ (ತಿನ್ನುವುದನ್ನು ಮತ್ತು ಉಸಿರಾಡುವುದನ್ನು) ಬೆಂಬಲಿಸುವವನು !”</p>
  <p>ಸ್ವಾಮೀಜಿಯವರು ತಮ್ಮೊಡನೆ ವಾಸವಾಗಿದ್ದ ಆಪ್ತ ಶಿಷ್ಯರೊಂದಿಗೆ ಅತ್ಯಂತ ಆತ್ಮೀಯತೆ ಯಿಂದ ವರ್ತಿಸುತ್ತಿದ್ದರು. ಕೆಲವೊಮ್ಮೆ ಅತಿ ರಹಸ್ಯ ವಿಚಾರಗಳನ್ನೂ ಅವರಿಗೆ ಹೇಳಿಬಿಡುತ್ತಿ ದ್ದರು. ಒಂದು ದಿನ ಅವರು ತಾವೇ ಅಡಿಗೆ ಮಾಡುತ್ತಿದ್ದರು ; ಬಳಿಯಲ್ಲೇ ಶ್ರೀಮತಿ ಅಲನ್ ಕೂಡ ಇದ್ದಳು. ಆಗ ಅವರು, ಭಗವದ್ಗೀತೆಯ ಶ್ಲೋಕವೊಂದನ್ನು (೧೮-೬೧) ಸುಶ್ರಾವ್ಯವಾಗಿ ಹೇಳಿ ಅರ್ಥವನ್ನು ವಿವರಿಸಿದರು. ಬಳಿಕ ನುಡಿದರು, “ಜೀವನವೆಂಬುದು ದಾಳವನ್ನು ಎಸೆದಂತೆ. ಭಗವಂತನು ನಮ್ಮನ್ನು ಮತ್ತೆಮತ್ತೆ ಜೀವನಚಕ್ರದ ಮೇಲೆ ಕುಳ್ಳಿರಿಸುತ್ತಾನೆ . . . ಶ್ರೀ ಗುರು ಮಹಾರಾಜರು ಹೇಳಿದ್ದಾರೆ, ನಾನು ಅವರೊಂದಿಗೆ ಮತ್ತೆ ಹುಟ್ಟಿಬರಬೇಕಾಗುತ್ತದೆ ಎಂದು.” ಶ್ರೀಮತಿ ಅಲನ್ ಕೇಳಿದಳು, “ಶ್ರೀರಾಮಕೃಷ್ಣರು ಹೇಳಿದರು ಎಂದ ಮಾತ್ರಕ್ಕೆ ನೀವು ಮತ್ತೆ ಬರಬೇಕಾಗುತ್ತದೆಯೆ ?” “ಅಂತಹ ವ್ಯಕ್ತಿಗಳಿಗೆ ಮಹಾ ಶಕ್ತಿಯಿರುತ್ತದೆ.”</p>
  <p>ಪಸಾಡೆನದಲ್ಲಿಯೂ ಒಮ್ಮೆ ಅವರು ಹೀಗೆಯೇ ಹೇಳಿದ್ದರು. ಇದರ ಕುರಿತಾಗಿ ಶ್ರೀಮತಿ ಹ್ಯಾನ್ಸ್​ಬ್ರೋ ಹೇಳುತ್ತಾಳೆ, “ಊಟವಾದ ಬಳಿಕ ಸ್ವಾಮೀಜಿಯವರು ಕೋಣೆಯಲ್ಲಿ ಅತ್ತಿಂದಿತ್ತ ಓಡಾಡುತ್ತ ಅಲ್ಲಿದ್ದ ತಮ್ಮ ಆಪ್ತ ಶಿಷ್ಯರ ಮುಂದೆ ನುಡಿದರು–‘ತಾವು ಸುಮಾರು ಮುನ್ನೂರು ವರ್ಷಗಳಲ್ಲಿ ಮತ್ತೆ ಬರುವುದಾಗಿ ಶ್ರೀರಾಮಕೃಷ್ಣರು ತಿಳಿಸಿದ್ದರು ; ಆಗ ಅವರೊಂದಿಗೆ ನಾನೂ ಬರುತ್ತೇನೆ. ಒಬ್ಬ ಮಹಾಗುರು ಅವತರಿಸಿ ಬಂದಾಗ ತನ್ನವರನ್ನೂ ಜೊತೆಗೆ ಕರೆತರುತ್ತಾನೆ’ ಎಂದು.”</p>
  <p>ಸ್ವಾಮೀಜಿಯವರನ್ನು ಅತ್ಯಂತ ಸಮೀಪದಿಂದ ಕಂಡಿದ್ದ ಶ್ರೀಮತಿ ಎಡಿತ್ ಅಲನ್ ಬರೆಯು ತ್ತಾಳೆ : “ಅವರದು ಬಹುಮುಖ ವ್ಯಕ್ತಿತ್ವ ; ವರ್ಣನೆಯನ್ನು ಮೀರಿದ್ದು. ಅವರು ನಾಲ್ಕು ಯೋಗ ಗಳ ಮೂರ್ತರೂಪ. ಕೆಲವೊಮ್ಮೆ ಅವರೊಬ್ಬ ವೇದಾಂತ ಕೇಸರಿ, ಮತ್ತೆ ಕೆಲವೊಮ್ಮೆ ಒಂದು ಶಿಶು. ನನಗಂತೂ ಅವರು ಯಾವಾಗಲೂ ಸಹನಾಪೂರ್ಣ, ಪ್ರೀತಿಯುತ ತಂದೆ. ನಮ್ಮ ಕಲ್ಪನೆಗೂ ಮೀರಿದ ಪ್ರೀತಿ ಅವರದ್ದು.”</p>
  <p>ಸ್ವಾಮೀಜಿಯವರ ಜೊತೆಯಲ್ಲಿದ್ದವರಿಗಂತೂ ಕ್ಷಣಕ್ಷಣಕ್ಕೂ ಶಿಕ್ಷಣ ಸಿಗುತ್ತಿತ್ತು. ಒಮ್ಮೆ ಅವರು ಶ್ರೀಮತಿ ಅಲನ್​ಗೆ ಹೇಳಿದರು, “ಜೋಲು ಮೋರೆಯಿರುವ ಯಾರನ್ನಾದರೂ ನೋಡಿದರೆ ನೀನು ತಿಳಿದುಕೊ–ಆತನಲ್ಲಿರುವುದು ಧರ್ಮವಲ್ಲ, ಆದರೆ ಬಹುಶಃ ಆತನಿಗೆ ಹೊಟ್ಟೆನೋವು ಇರಬಹುದು ಅಂತ.” ಮತ್ತೊಮ್ಮೆ ಅಡಿಗೆ ಮಾಡುತ್ತ ಉದ್ಗರಿಸುತ್ತಾರೆ, “ನನ್ನನ್ನು ನಾನೊಂದು ಇರುವೆಗಿಂತಲೂ ಹೆಚ್ಚಿನವನೆಂದು ಭಾವಿಸುವುದಾದರೆ, ನನಗೆ ಏನೂ ತಿಳಿವಳಿಕೆಯಿಲ್ಲವೆಂದರ್ಥ. . . ನಾನು ಉನ್ನತ ಭಾವದಲ್ಲಿದ್ದಾಗ ‘ಶಿವೋ<span class="en">s</span>ಹಂ, ಶಿವೋ<span class="en">s</span>ಹಂ’ ಎನ್ನುತ್ತೇನೆ. ಹೊಟ್ಟೆನೋವು ಬಂದಾಗ ಹೇಳುತ್ತೇನೆ, ‘ಅಮ್ಮಾ, ನನ್ನ ಮೇಲೆ ಕರುಣೆಯಿಡು!’ ಎಂದು.”</p>
  <p>ಶ್ರೀಮತಿ ಹ್ಯಾನ್ಸ್​ಬ್ರೋ ಯಾವುದಾದರೊಂದು ವಿಷಯದ ಬಗ್ಗೆ ಸ್ವಾಮೀಜಿಯವರೊಂದಿಗೆ ಆಗಾಗ ವಾಗ್ವಾದ ನಡೆಸುತ್ತಿದ್ದಳು. ಅವರ ಕಾರ್ಯವಿಧಾನದ ಬಗ್ಗೆ ಮತ್ತೆ ಮತ್ತೆ ಪ್ರಶ್ನಿಸುತ್ತಿ ದ್ದಳು. ಆದರೆ, ಅವಳು ಕೆಲಸ ಮಾಡುವ ರೀತಿಯನ್ನು ಸ್ವಾಮೀಜಿಯವರೇ ಎಷ್ಟೋ ಸಲ ಒಪ್ಪುತ್ತಿರಲಿಲ್ಲ. ಅವರ ದೃಷ್ಟಿಗೆ ಯಾವ ಕೆಲಸವೂ ಸಾಧಾರಣದ್ದು ಎನ್ನುವಂಥದ್ದಾಗಿರಲಿಲ್ಲ. ಸ್ನಾನದ ತೊಟ್ಟಿಯನ್ನು ಶುಚಿಗೊಳಿಸುವಂತಹ ಒಂದು ಸಣ್ಣ ಕೆಲಸದಲ್ಲಿಯೂ ಅವರೊಂದು ‘ಗತ್ತ’ನ್ನು ಅಥವಾ ಒಂದು ಬಗೆಯ ಗೌರವಭಾವವನ್ನು ನಿರೀಕ್ಷಿಸುತ್ತಿದ್ದರು.</p>
  <p>ಟರ್ಕ್​ಸ್ಟ್ರೀಟಿನ ಮನೆಯಲ್ಲಿದ್ದಾಗ ಶ್ರೀಮತಿ ಹ್ಯಾನ್ಸ್​ಬ್ರೋ ಯಾವಾಗಲೂ ಸ್ವಾಮೀಜಿಯವರ ಟೀಕೆಗೆ, ಬೈಗುಳಕ್ಕೆ ಗುರಿಯಾಗುತ್ತಿದ್ದಳು. ಅವಳ ಕೆಲಸಗಳಲ್ಲಿ ಅವರು ಒಂದಲ್ಲ ಒಂದು ತಪ್ಪನ್ನು ಕಂಡುಹಿಡಿಯುತ್ತಲೇ ಇದ್ದರು. ಒಮ್ಮೊಮ್ಮೆ ತುಂಬ ಸಿಟ್ಟು ಬಂದಾಗ ಹೇಳುತ್ತಿದ್ದರು, “ನನ್ನೊಂ ದಿಗೆ ಕೆಲಸ ಮಾಡಲು ಇಂತಹ ಮೂರ್ಖರನ್ನು ಕಳಿಸಿಕೊಡುತ್ತಾಳೆ ಜಗನ್ಮಾತೆ !” ಆದರೆ ಆಕೆ ಇದಾವುದನ್ನೂ ಮನಸ್ಸಿಗೆ ಹಚ್ಚಿಕೊಳ್ಳುವವಳಲ್ಲ. ಒಮ್ಮೆ ಅವರು ಅವಳನ್ನು ಹೀಗೆಯೇ ತರಾಟೆಗೆ ತೆಗೆದುಕೊಂಡು ಚೆನ್ನಾಗಿ ಬೈಯುತ್ತಿದ್ದರು ; ಆಗ ಶ್ರೀಮತಿ ಆ್ಯಸ್ಪಿನಾಲ್ ಎಂಬ ಶಿಷ್ಯೆ ಅಲ್ಲಿಗೆ ಬಂದುಬಿಟ್ಟಳು. ತಕ್ಷಣ ಸ್ವಾಮೀಜಿ ಸುಮ್ಮನಾಗಿಬಿಟ್ಟರು. ಆಗ ಶ್ರೀಮತಿ ಹ್ಯಾನ್ಸ್​ಬ್ರೋ ಹೇಳು ತ್ತಾಳೆ, “ಅವಳನ್ನೇನೂ ನೀವು ಲಕ್ಷಿಸಬೇಕಾಗಿಲ್ಲ, ಸ್ವಾಮೀಜಿ, ನಿಮ್ಮದಿನ್ನೂ ಮುಗಿದಿಲ್ಲದಿದ್ದರೆ ಮುಂದುವರಿಸಬಹುದು !”</p>
  <p>ಸ್ವಾಮೀಜಿಯವರು ಆಗಾಗ ಹೇಳುತ್ತಿದ್ದರು, ‘ನಾನೆಂದೂ ಕ್ಷಮೆ ಕೇಳುವುದಿಲ್ಲ’ ಎಂದು. ಆದರೆ ಅವಳನ್ನು ಒಮ್ಮೆ ಚೆನ್ನಾಗಿ ಬೈದರೂ ಬಳಿಕ ತಾವಾಗಿಯೇ ಮೆಲ್ಲನೆ ಬಳಿ ಸಾರಿ, ಮೃದುವಾದ ದನಿಯಲ್ಲಿ ಕೇಳುತ್ತಿದ್ದರು–“ಏನ್ ಮಾಡ್ತಿದ್ದೀ . . . ” ಇದು ರಾಜಿ ಮಾಡಿಕೊಳ್ಳುವ ಪ್ರಯತ್ನ ವೆಂಬುದಂತೂ ಸ್ಪಷ್ಟ. ಅವರು ಆಗಾಗ ಹೇಳುತ್ತಿದ್ದರು, “ನಾನು ಯಾರನ್ನು ಅತಿ ಹೆಚ್ಚು ಪ್ರೀತಿಸುತ್ತೇನೆಯೋ ಅವರನ್ನು ಅತಿ ಹೆಚ್ಚು ಬೈಯುತ್ತೇನೆ” ಎಂದು. ಅದನ್ನು ಕೇಳಿ ಶ್ರೀಮತಿ ಹ್ಯಾನ್ಸ್​ಬ್ರೋ ಮನಸ್ಸಿನಲ್ಲೇ ‘ಇದೊಳ್ಳೆ ಚೆನ್ನಾಯಿತಲ್ಲ !’ ಎಂದುಕೊಳ್ಳುತ್ತಿದ್ದಳಂತೆ.</p>
  <p>ಆಕೆಯನ್ನು ಸ್ವಾಮೀಜಿ ಅಷ್ಟೆಲ್ಲ ಬೈಯುತ್ತಿದ್ದರೂ ಅವಳ ಸೇವಾನಿಷ್ಠೆಯನ್ನು ಅವರು ಹೃತ್ಪೂರ್ ವಕವಾಗಿ ಮೆಚ್ಚಿಕೊಂಡಿದ್ದರು. ಬೆಸ್ಸಿ ಲೆಗೆಟ್​ಳಿಗೆ ಒಂದು ಪತ್ರದಲ್ಲಿ ಅವರು ಬರೆಯುತ್ತಾರೆ, “ಮೀಡ್ ಸಹೋದರಿಯರಲ್ಲಿ ಎರಡನೆಯವಳಾದ ಶ್ರೀಮತಿ ಹ್ಯಾನ್ಸ್​ಬ್ರೋ ಇಲ್ಲಿದ್ದಾಳೆ. ಅವಳು ಯಾವಾಗಲೂ ಮಾಡುತ್ತಿರುವುದೊಂದೇ–ಕೆಲಸ, ಕೆಲಸ, ಕೆಲಸ. ಭಗವಂತ ಅವಳನ್ನು ಚೆನ್ನಾ ಗಿಟ್ಟಿರಲಿ. ಆ ಮೂವರು ಸೋದರಿಯರೂ ಮೂವರು ದೇವತೆಗಳು, ಅಲ್ಲವೆ ? ಅಲ್ಲಲ್ಲಿ ಇಂತಹ ಕೆಲವು ಧನ್ಯಾತ್ಮರನ್ನು ನೋಡಿದಾಗ ಈ ಬದುಕಿನ ಅರ್ಥಹೀನತೆಯೆಲ್ಲ ಮಾಯವಾಗಿ ಅದ ಕ್ಕೊಂದು ಅರ್ಥ ಬರುತ್ತದೆ.”</p>
  <p>ಶ್ರೀಮತಿ ಹ್ಯಾನ್ಸ್​ಬ್ರೋಳಿಗೂ ಗೊತ್ತಿತ್ತು–ಸ್ವಾಮೀಜಿ ತನ್ನನ್ನು ಎಷ್ಟೇ ಬೈದರೂ ಅವರು ಕೃಪೆಯ ಮೂರ್ತರೂಪವೇ ಆಗಿದ್ದಾರೆ ಎಂದು. ಅವರು ಅಷ್ಟೊಂದು ಕೃಪಾಮಯರಾಗಿರ ದಿದ್ದಲ್ಲಿ, ತನ್ನೊಂದಿಗೆ ಅವರು ಅಷ್ಟೊಂದು ದಿನ ಇರುತ್ತಲೇ ಇರಲಿಲ್ಲ ಎಂದು ಮುಂದೊಮ್ಮೆ ಅವಳೇ ಹೇಳುತ್ತಾಳೆ. ಪಸಾಡೆನದವಳಾದ ಈಕೆ ತನ್ನ ಪುಟ್ಟ ಮಗು ಡೊರೋತಿಯನ್ನು ಬಿಟ್ಟು ಸ್ವಾಮೀಜಿಯವರಿಗಾಗಿ, ಅವರ ಸೇವೆಗಾಗಿ ಸ್ಯಾನ್​ಫ್ರಾನ್ಸಿಸ್ಕೋಗೆ ಬಂದುಬಿಟ್ಟಿದ್ದಳು. ಒಂದು ದಿನ ಆಕೆಗೆ ಮಗುವಿನ ಮೇಲಿನ ಸೆಳೆತ ತೀವ್ರವಾಗಿ, ಪಸಾಡೆನಕ್ಕೆ ಹಿಂದಿರುಗುವುದೆಂದು ನಿರ್ಧರಿಸಿದಳು. ಅದರಂತೆಯೇ ಮರುದಿನ ತನ್ನ ಬಟ್ಟೆ ಬರೆಗಳನ್ನೆಲ್ಲ ತುಂಬಿಕೊಂಡು ಹೊರಡಲು ಸಿದ್ಧಳಾದಳು. ಆಗ ಇದ್ದಕ್ಕಿದ್ದಂತೆ ಆಕೆಗೊಂದು ದನಿ ಕೇಳಿಸಿತು–‘ನೀನು ಹೋಗಲಾರೆ. ನೀನು ಪ್ರಯತ್ನಿಸದಿರುವುದೇ ಒಳ್ಳೆಯದು !’ ತಕ್ಷಣ ಆಗ ಒಂದು ಬಗೆಯ ಆಯಾಸದಿಂದ ನೆಲದ ಮೇಲೆ ಕುಸಿದು ಕುಳಿತಳು. ಏನಾದರೂ ಸ್ವಲ್ಪ ಆಹಾರ ತೆಗೆದುಕೊಳ್ಳುವ ಮನಸ್ಸಾಯಿತು ; ಆದರೆ ಅಲುಗಾಡಲೂ ಸಾಧ್ಯವಾಗಲಿಲ್ಲ. ತನ್ನ ಸೂಟ್​ಕೇಸಿನ ಕಡೆಗೆ ನೋಡಲೂ ಅವಳಿಗೆ ಸಾಧ್ಯವಾಗ ಲಿಲ್ಲ. ಈಗ ಆಕೆ ತನ್ನ ನಿರ್ಧಾರವನ್ನು ಬದಲಿಸಬೇಕಾಯಿತು. ಆದರೆ ಅವಳಿಗೆ ಕೇಳಿಸಿದ್ದ ಆ ಧ್ವನಿ ಸ್ವಾಮೀಜಿಯವರದಲ್ಲ. ಅವರು ಏನೂ ಮಾತನಾಡಲೇ ಇಲ್ಲವೆಂಬುದು ಸ್ಪಷ್ಟವಾಗಿತ್ತು. ಹಾಗಾ ದರೆ ಅದು ಯಾರ ಧ್ವನಿ . . .? ಆಕೆಗದು ಗೊತ್ತಾಗಲೇ ಇಲ್ಲ.</p>
  <p>ಆದರೆ ಶ್ರೀಮತಿ ಹ್ಯಾನ್ಸ್​ಬ್ರೋಳಿಗೆ ಮಗಳ ಮೇಲಿದ್ದ ಮೋಹವನ್ನು ಮಾತ್ರ ಸ್ವಾಮೀಜಿ ಯವರು ಸ್ವಲ್ಪ ಖಾರವಾಗಿಯೇ ಖಂಡಿಸಿದರು : “ನೀನು ತಿಳಿದಿರುವೆ–ನಿನ್ನ ಮಗಳನ್ನು ನೀನು ಪ್ರೀತಿಸುತ್ತಿದ್ದೀಯೆಂದು. ಆದರೆ ಅದು ಪ್ರೀತಿಯೇ ಅಲ್ಲ ! ಅದು ತಾಯಿಕೋಳಿಗೆ ತನ್ನ ಮರಿಗಳ ಮೇಲಿರುವಂತಹ ಮಮತೆ ಅಷ್ಟೆ. ತಾಯಿಕೋಳಿ ತನ್ನ ಮರಿಗಳಿಗೆ ಆಹಾರ ತಿನ್ನಿಸುವುದಕ್ಕಾಗಿ ದಿನವಿಡೀ ನೆಲ ಕೆರೆಯುತ್ತದೆ. ಆದರೆ ಒಂದು ಅಪರಿಚಿತ ಕೋಳಿ ಮರಿ ಬರಲಿ ! ಆಗ ಅದು ಏನು ಮಾಡುತ್ತದೆ ನೋಡು.”</p>
  <p>ಸ್ವಾಮೀಜಿಯವರ ವ್ಯಕ್ತಿತ್ವದ ಮೇಲೆ ಬೆಳಕು ಬೀರುವಂತಹ ಘಟನೆಯೊಂದನ್ನು ಥಾಮಸ್ ಅಲನ್ ಹೇಳುತ್ತಾನೆ : ಸ್ಯಾನ್​ಫ್ರಾನ್ಸಿಸ್ಕೋದ ಹಡಗು ಕಟ್ಟೆಯಲ್ಲಿ ಒಂದು ಹೊಸದಾಗಿ ಕಟ್ಟಲ್ಪಟ್ಟ ಹಡಗನ್ನು ನೀರಿಗಿಳಿಸುತ್ತಾರೆ ಎಂಬ ವಿಷಯ ಸ್ವಾಮೀಜಿಯವರಿಗೆ ತಿಳಿದುಬಂತು. ಅವರು ಆ ದೃಶ್ಯವನ್ನು ಹಿಂದೆಂದೂ ನೋಡಿರಲಿಲ್ಲವಾದ್ದರಿಂದ ಅದನ್ನು ನೋಡಬೇಕೆಂದು ಆಸೆಪಟ್ಟರು. ಸ್ವಾಮೀಜಿ ಹಾಗೂ ಅವರ ಅನೇಕ ಶಿಷ್ಯರಿಗೆ ಅಲನ್ ಪಾಸ್​ಗಳನ್ನು ದೊರಕಿಸಿಕೊಟ್ಟ. ಈ ಪಾಸ್​ಗಳನ್ನು ಹೊಂದಿರುವವರಿಗೆ ಹಡಗುಕಟ್ಟೆಯಲ್ಲೊಂದು ಜಾಗ ಮಾಡಲಾಗಿತ್ತು. ಆದರೆ ಅದು ಹಡಗಿನಿಂದ ತುಂಬ ದೂರ. ಅಲ್ಲಿನ ಇನ್ನೊಂದು ವಿಶೇಷ ಕಟಕಟೆಯ ಮೇಲೆ ನಿಂತು ಕೊಂಡರೆ ಎಲ್ಲವನ್ನೂ ಸ್ಪಷ್ಟವಾಗಿ ನೋಡಬಹುದು ಎಂಬುದು ಸ್ವಾಮೀಜಿಯವರಿಗೆ ಕಂಡು ಬಂದಿತು. ಆದರೆ ಕೆಲವೇ ಮಂದಿ ಪ್ರಮುಖ ಆಹ್ವಾನಿತರಿಗೆ ಬಿಟ್ಟರೆ ಉಳಿದವರಿಗೆ ಅಲ್ಲಿ ಪ್ರವೇಶ ವಿರಲಿಲ್ಲ. ಅಲ್ಲಿಗೆ ಹೋಗಿ ನಿಂತುಕೊಳ್ಳುವ ಇಚ್ಛೆಯನ್ನು ಸ್ವಾಮೀಜಿ ವ್ಯಕ್ತಪಡಿಸಿದಾಗ, ಅದು ಸಾಧ್ಯವಾಗುವುದಿಲ್ಲ ಎಂದು ಇತರರು ಹೇಳಿದರು. ಅಲ್ಲದೆ, ಆ ಜಾಗದಲ್ಲಿ ಇಬ್ಬರು ಕಾವಲು ಗಾರರು ಬೇರೆ ನಿಂತಿದ್ದರು. ಆದರೂ ಸ್ವಾಮೀಜಿ ಅಲ್ಲಿಗೆ ಹೋದರು ; ಇತರ ಆಹ್ವಾನಿತರೊಂದಿಗೆ ತಾವೂ ರಾಜಾರೋಷವಾಗಿ ಒಳಗೆ ನಡೆದೇಬಿಟ್ಟರು !ಬಾಗಿಲಲ್ಲಿ ನಿಂತಿದ್ದ ಪೇದೆಗಳಿಬ್ಬರೂ ಅವರನ್ನು ತಡೆಯುವ ಪ್ರಯತ್ನವನ್ನೇ ಮಾಡದೆ ಬೆಪ್ಪಾಗಿ ನಿಂತಿದ್ದರು ! ಹಡಗನ್ನು ನೀರಿಗಿಳಿಸುವ ಕಾರ್ಯಕ್ರಮವಷ್ಟನ್ನೂ ವೀಕ್ಷಿಸಿದ ಸ್ವಾಮೀಜಿಯವರು ಹಿಂದಿರುಗಿ ಬಂದು ಸ್ನೇಹಿತರನ್ನು ಕೂಡಿ ಕೊಂಡರು. (ಬಾಲಕ ನರೇಂದ್ರ ಕಲ್ಕತ್ತದ ಬಂದರಿನಲ್ಲಿ ಹಡಗನ್ನು ನೋಡಲು ಹೋದ ಸಾಹಸ ನೆನಪಿಗೆ ಬರುತ್ತದೆಯಲ್ಲವೆ ?)</p>
  <p>ಸ್ವಾಮೀಜಿಯವರಿಗೆ ಸಂಬಂಧಿಸಿದ ಪ್ರತಿಯೊಂದು ಅಂಶವೂ ಅವರ ವ್ಯಕ್ತಿತ್ವದ ಮಾಹಾತ್ಮ್ಯ ವನ್ನು ಪ್ರತಿಬಿಂಬಿಸುವಂತಿತ್ತು. ಅವರ ವ್ಯಕ್ತಿತ್ವವು ಅವರ ಬೋಧನೆಗಳಷ್ಟೇ ಜ್ಞಾನಪ್ರದವಾಗಿತ್ತು. ಈ ಬಗ್ಗೆ ಅವರ ಶಿಷ್ಯೆ ಕ್ರಿಸ್ಟೀನ ಗ್ರೀನ್ ಸ್ಟೈಡಲ್ (ಮುಂದೆ ‘ಸೋದರಿ ಕ್ರಿಸ್ಟೀನ’) ಹೇಳುತ್ತಾಳೆ: “ಆಧ್ಯಾತ್ಮಿಕತೆಯ ಬಗೆಗಿನ ನಮ್ಮ ಕಲ್ಪನೆಯು ಸ್ವಾಮೀಜಿಯವರ ಸಂಪರ್ಕದಿಂದ ಸ್ಫುಟ ಗೊಂಡಿತು. ಅಷ್ಟೇ ಅಲ್ಲ, ಅದು ಸಾಮಾನ್ಯಮಟ್ಟವನ್ನು ಮೀರಿ ತುಂಬ ಮೇಲೇರಿತು. ಆಧ್ಯಾತ್ಮಿಕತೆ ಯೆಂಬುದು ನಮಗೆ ಜೀವ, ಶಕ್ತಿ, ಸಂತೋಷ ಕಾವು, ಪ್ರಕಾಶ, ಉತ್ಸಾಹ ಹಾಗೂ ಸುಂದರ ಸುಮಧುರ ಗುಣಗಳನ್ನೇ ತಂದುಕೊಡುತ್ತದೆ ; ಸೋಮಾರಿತನ, ದೌರ್ಬಲ್ಯ, ಮಂಕುತನಗಳನ್ನಲ್ಲ. ಹಾಗಿರುವಾಗ, ಅಸಾಧಾರಣ ಶಕ್ತಿವಂತನಾದ ಒಬ್ಬ ದೇವಮಾನವನನ್ನು ಕಂಡಾಗ ಆಶ್ಚರ್ಯ ಪಡುವಂಥದೇನು ? ಅದೇಕೆ ನಾವು ಪಾಶ್ಚಾತ್ಯರು ಯಾವಾಗಲೂ ನಿಸ್ತೇಜತೆಯನ್ನೂ ರಕ್ತ ಹೀನತೆಯನ್ನೂ ಆಧ್ಯಾತ್ಮಿಕತೆಯೊಂದಿಗೆ ಗಂಟುಹಾಕಿದ್ದೇವೆ ? ಈಗ ಅದರ ಕುರಿತು ಆಲೋಚಿಸಿ ದರೆ, ನಾವು ಅಷ್ಟು ಅಸಂಬದ್ಧರಾಗಿರಲು ಅದು ಹೇಗೆ ಸಾಧ್ಯವಾಯಿತು ಎಂದು ಆಶ್ಚರ್ಯವಾಗು ತ್ತದೆ.”</p>
  <p>ನಿಜಕ್ಕೂ ಸ್ವಾಮೀಜಿಯವರನ್ನು, ಅವರ ವ್ಯಕ್ತಿತ್ವವನ್ನು ಎದ್ದು ಕಾಣುವಂತೆ ಮಾಡುತ್ತಿದ್ದುದೇ ಈ ದಿವ್ಯ ಗುಣಗಳು, ಈ ದಿವ್ಯೋತ್ಸಾಹ ! ಅವರ ದೃಷ್ಟಿಕೋನದ ಮೂಲಕ ನೋಡಿದಾಗ ಕಾಣುವ ಭಗವಂತನ ಅಸದೃಶ ಆಕರ್ಷಣೆಯು ಪಾಶ್ಚಾತ್ಯರಿಗೊಂದು ಅಚ್ಚರಿಯ ಮೂಲವಾಗಿತ್ತು. ಅವರ ನಿತ್ಯನೂತನ ಭಗವದಾನಂದಮಯ ವ್ಯಕ್ತಿತ್ವವೇ ಅವರು ಬೋಧಿಸಿದ ಅತಿ ಮುಖ್ಯ ಅಂಶಗಳ ಲ್ಲೊಂದಾಗಿತ್ತು. ಅವರ ಈ ದೈವೀ ಶಕ್ತಿಯೇ ಅವರ ಪ್ರತಿಯೊಂದು ಮಾತನ್ನೂ ಒಂದೊಂದು ಸಿಡಿಲನ್ನಾಗಿಸುತ್ತಿತ್ತು.</p>
  <p>ಒಂದು ಸಂಜೆ ಉಪನ್ಯಾಸದ ಬಳಿಕ ಸ್ವಾಮೀಜಿ ತಮ್ಮ ಶಿಷ್ಯರೊಂದಿಗೆ ಮನೆಯ ಕಡೆಗೆ ನಡೆ ಯುತ್ತಿದ್ದರು. ಯಾವುದೋ ವಿಷಯವಾಗಿ ಮಾತುಕತೆ ನಡೆಯುತ್ತಿತ್ತು. ಆಗ ಸಂದರ್ಭಾನುಸಾರ ಸ್ವಾಮೀಜಿ ಒಂದು ಮಾತನ್ನು ಹೇಳಿದರು : “ಕ್ರಿಸ್ತನ ನುಡಿಯನ್ನು ಕೇಳಿಲ್ಲವೆ–‘ನನ್ನ ಮಾತುಗಳು ಶಕ್ತಿಯುತ ಹಾಗೂ ಚೈತನ್ಯದಾಯಕ’ ಎಂದು ; ಅದರಂತೆಯೇ ನನ್ನ ಮಾತುಗಳೂ ಶಕ್ತಿಯುತ ಹಾಗೂ ಚೈತನ್ಯದಾಯಕ. ಅವು ನಿಮ್ಮ ಮೆದುಳೊಳಗೆ ಬೆಂಕಿಯಂತೆ ಸುಡುತ್ತ ಪ್ರವೇಶಿಸುತ್ತವೆ. ನೀವು ಅವುಗಳಿಂದ ತಪ್ಪಿಸಿಕೊಳ್ಳಲಾರಿರಿ !”</p>
  <p>ಮನಶ್ಶಾಸ್ತ್ರವನ್ನು ಕುರಿತ ಉಪನ್ಯಾಸಮಾಲಿಕೆಯೊಂದರ ಕೊನೆಯ ಭಾಷಣ ಮುಗಿದಿತ್ತು ; ಆಗ ಮುಂದಿನ ಸರಣಿಯ ವಿಷಯ ಯಾವುದಿರಬೇಕು ಎನ್ನುವ ಪ್ರಶ್ನೆ ಎದ್ದಿತು. ಸಭಿಕರಲ್ಲೊಬ್ಬನು ತತ್ತ್ವಶಾಸ್ತ್ರದ ವಿಷಯವನ್ನು ತೆಗೆದುಕೊಳ್ಳುವಂತೆ ಕೇಳಿಕೊಂಡ. ಅದಕ್ಕೆ ಸಭಿಕರ ಕಡೆಯಿಂದ ಸಮ್ಮತಿಯ ದನಿಯೂ ಕೇಳಿಬಂತು. ಆಗ ಸ್ವಾಮೀಜಿ ಹೇಳಿದರು, “ಸರಿ, ನಿಮಗೆ ತತ್ತ್ವಶಾಸ್ತ್ರ ಬೇಕು ? ಹಾಗಿದ್ದಲ್ಲಿ ನೀವು ಫಿರಂಗಿಯ ಗುಂಡುಗಳಿಗೆ ಸಿದ್ಧರಾಗಿರಿ !” ಶ್ರೀಮತಿ ಎಡಿತ್ ಅಲನ್ ಬರೆಯುತ್ತಾಳೆ, “ಅದು ನಮಗೆ ಸಿಕ್ಕಿತು ಕೂಡ !”</p>
  <p>ಸ್ವಾಮೀಜಿ ತಮ್ಮ ಮಾತನ್ನು ಉಳಿಸಿಕೊಂಡರು–ಸಭಿಕರ ಮೇಲೆ ಫಿರಂಗಿ ಗುಂಡುಗಳ ವರ್ಷ ವನ್ನೇ ಕರೆದರು ! ಏಕಾತ್ಮವಾದವನ್ನು ಪ್ರತಿಪಾದಿಸುವ ಅವರ ವಿಚಾರಲಹರಿಯು ಈ ಭಾಷಣ ಸರಣಿಯಲ್ಲಿ ಹಿಂದೆಂದಿಗಿಂತಲೂ ಹರಿತವೂ ಶಕ್ತಿಪೂರ್ಣವೂ ಆಗಿತ್ತು. ಈ ಪ್ರಖರ ವಿಚಾರಧಾರೆ ಯಿಂದ ಸಭಿಕರು ದಂಗಾದರು, ತಳಮಳಿಸಿದರು. ಈ ಉಪನ್ಯಾಸಗಳ ವಿಷಯಗಳು ‘ತತ್ತ್ವಮಸಿ’ (‘ಪ್ರಕೃತಿ ಮತ್ತು ಮಾನವ’), ‘ಜೀವಾತ್ಮ ಮತ್ತು ಪರಮಾತ್ಮ’ ಮತ್ತು ‘ಗುರಿ’. ಈ ಭಾಷಣ ಸರಣಿಯ ಬಗ್ಗೆ ರೋಡ್​ಹ್ಯಾಮೆಲ್ ಬರೆಯುತ್ತಾನೆ : “ಸಭಿಕರ ಪರಂಪರಾಗತ ಭಾವನೆಗಳೆಲ್ಲ ಅಡಿಮೇಲಾದುವು. ತಮ್ಮನ್ನು ‘ನವಚಿಂತನೆಯ ವಿದ್ಯಾರ್ಥಿಗಳು’ ಎಂದು ಕರೆದುಕೊಳ್ಳುತ್ತಿದ್ದವ ರಂತೂ ಆ ತೀಕ್ಷ್ಣ ನುಡಿಗಳಿಂದ ನಿರ್ದಯವಾಗಿ, ಆದರೆ ರಚನಾತ್ಮಕವಾಗಿ ದಂಡಿಸಲ್ಪಟ್ಟರು. ಕ್ರೈಸ್ತ ತತ್ತ್ವಗಳಿಗೆ ತದ್ವಿರುದ್ಧವಾದ ಪರಮಾದ್ಭುತ ವೇದಾಂತ ತತ್ತ್ವಗಳನ್ನು ಸ್ವಾಮೀಜಿ ಮುಗು ಳ್ನಗುತ್ತ ಘೋಷಿಸುತ್ತಿದ್ದರು. ಬಳಿಕ ಒಂದು ಕ್ಷಣ ಮಾತು ನಿಲ್ಲಿಸಿ, ಕೆಳತುಟಿ ಕಚ್ಚಿ ನಗುವನ್ನು ತಡೆಹಿಡಿದು, ತಮ್ಮ ಮಾತಿನ ಪರಿಣಾಮವನ್ನು ಗಮನಿಸುತ್ತ ನಿಲ್ಲುತ್ತಿದ್ದರು. ನಿಜಕ್ಕೂ ಅದೆಂತಹ ಪರಿಣಾಮ !”</p>
  <p>‘ತತ್ತ್ವಮಸಿ’ ಎಂಬ ಮೊದಲ ಉಪನ್ಯಾಸ ಶಾಂತವಾಗಿಯೇ ಪ್ರಾರಂಭವಾಯಿತು. ಅದ್ವೈತ ವೇದಾಂತ ಸಾರಭೂತ ಬೋಧನೆಗಳನ್ನು ಸ್ವಾಮೀಜಿ ಸ್ಪಷ್ಟವಾಗಿ, ಸಂಗ್ರಹವಾಗಿ ತಿಳಿಸಿದರು. ಅಸ್ಥಿರವಾದ, ಚಲನಶೀಲವಾದ, ಸ್ಥಾವರವಾದ ಹಾಗೂ ಬಂಧಿತವಾದ ಆಂತರಿಕ ಹಾಗೂ ಬಾಹ್ಯ ಪ್ರಕೃತಿಯನ್ನು ಮುಕ್ತ, ಅಮರ, ಸ್ಥಿರ ಹಾಗೂ ಅನಂತ ಆತ್ಮದೊಂದಿಗೆ ಹೋಲಿಸಿದರು : “ಈ ಪರಮಾರ್ಥ ವಸ್ತುವೇ ತನ್ನನ್ನು ಸಾಕಾರಗೊಳಿಸಿಕೊಳ್ಳುತ್ತದೆ ; ತನ್ನನ್ನು ತಾನೇ ನಾಮ ರೂಪಗಳ ಬಂಧನಕ್ಕೊಳಪಡಿಸಿಕೊಳ್ಳುತ್ತದೆ. ಹೀಗೆ ಮುಕ್ತಾತ್ಮವು ಕ್ಷಣಮಾತ್ರದಲ್ಲಿ ಬಂಧಿತವಾಗುತ್ತದೆ. ಅದರ ನಿಜಸ್ವರೂಪವು ಬದಲಾಗಿಲ್ಲ, ಬದಲಾಗುವುದೂ ಇಲ್ಲ. ಆದ್ದರಿಂದಲೇ ಅದು ಹೇಳುತ್ತದೆ –‘ನಾನು ನಿತ್ಯಮುಕ್ತ ; ಈ ಎಲ್ಲ ಬಂಧನಗಳ ನಡುವೆಯೂ ನಾನು ಅನಿರ್ಬಂಧಿತ, ಮುಕ್ತ !’ ಆತ್ಮವು ತನ್ನ ಬಂಧನಗಳ ಬಗ್ಗೆ ಎಚ್ಚರಗೊಂಡು, ಅವುಗಳಿಂದ ಮುಕ್ತನಾಗಲು ನಡೆಸುವ ಪ್ರಯತ್ನವನ್ನೇ ಜೀವನ ಎನ್ನುವುದು. ಈ ಹೋರಾಟದಲ್ಲಿ ಸಿಗುವ ಯಶಸ್ಸಿಗೇ ವಿಕಾಸ ಎಂದು ಹೆಸರು. ಈ ದಾಸ್ಯ–ಈ ಬಂಧನ ಸಂಪೂರ್ಣವಾಗಿ ನಾಶವಾದಾಗ ಸಿಗುವ ಅಂತಿಮ ವಿಜಯ ವನ್ನೇ ಮುಕ್ತಿ, ನಿರ್ವಾಣ, ಸ್ವಾತಂತ್ರ್ಯ ಎನ್ನುವುದು. ಈ ವಿಶ್ವದಲ್ಲಿ ಪ್ರತಿಯೊಂದೂ ಸ್ವಾತಂತ್ರ್ಯ ಕ್ಕಾಗಿ ಹೋರಾಡುತ್ತಿದೆ. ನಾನು ಪ್ರಕೃತಿಯಿಂದ, ನಾಮ ರೂಪಗಳಿಂದ, ಕಾಲ ದೇಶ ಕಾರಣಗಳಿಂದ ಬದ್ಧನಾಗಿರುವವರೆಗೆ ನಾನು ನಿಜಕ್ಕೂ ಯಾರೆಂಬುದು ನನಗೆ ತಿಳಿದಿರುವುದಿಲ್ಲ. ಆದರೆ ಈ ಬಂಧನದಲ್ಲೂ ನಾನು ಸಂಪೂರ್ಣ ಮುಳುಗಿಹೋಗಿಲ್ಲ. ನಾನು ಬಂಧನಗಳ ವಿರುದ್ಧ ಹೋರಾ ಡುತ್ತೇನೆ. ಅವು ಒಂದೊಂದಾಗಿ ಕತ್ತರಿಸಿ ಬೀಳುತ್ತವೆ. ಆಗ ನಾನು ನನ್ನ ಸುಪ್ತ ಮಹಿಮೆಯನ್ನು ಅರಿಯುತ್ತೇನೆ ; ಬಳಿಕ ಸಂಪೂರ್ಣ ವಿಮುಕ್ತಿಯನ್ನು ಹೊಂದುತ್ತೇನೆ. ನನ್ನ ಬಗೆಗಿನ ಅತ್ಯುನ್ನತ ಹಾಗೂ ಅತಿ ಸ್ಪಷ್ಟ ಅರಿವನ್ನು ಪಡೆಯುತ್ತೇನೆ. ಈಗ ನನಗೆ ತಿಳಿದಿದೆ–ನಾನು ಅನಂತ ಆತ್ಮ, ಪ್ರಕೃತಿಯ ಒಡೆಯ–ಅದರ ಗುಲಾಮನಲ್ಲ ಎಂದು.”</p>
  <p>ಸ್ವಾಮೀಜಿಯವರು ವೇದಾಂತದ ಅತ್ಯುನ್ನತ ಸತ್ಯಗಳನ್ನು ವಿವರಿಸಿದಾಗಲೆಲ್ಲ ಅವರಿಗೊಂದು ಪ್ರಶ್ನೆ ಕಾದಿರುತ್ತಿತ್ತು–“ಹಾಗಾದರೆ, ಒಬ್ಬನು ಪರಮಾತ್ಮನೊಂದಿಗೆ ತಾದಾತ್ಮ್ಯವನ್ನು ಹೊಂದಿ ದಾಗ ಅವನ ವೈಯಕ್ತಿಕತೆ ಏನಾಗುತ್ತದೆ ?” ಈ ಪ್ರಶ್ನೆಗೆ ಸ್ವಾಮೀಜಿ ನಕ್ಕು ಹಾಸ್ಯಮಾಡುತ್ತಿದ್ದರು –“ನಿಮ್ಮ ಈ ದೇಶದ ಜನಗಳಿಗೆ ನಿಮ್ಮ ‘ವೈ-ಯ-ಕ್ತಿ-ಕ-ತೆ-ಗ-ಳ-ನ್ನು<span class="en">’ (In-di-vi-du-al-i-ties) (</span>ಒಂದೊಂದು ಅಕ್ಷರವನ್ನೂ ಬಿಡಿಸಿ, ಎಳೆದು ಹೇಳುತ್ತ) ಕಳೆದುಕೊಳ್ಳುವ ಬಗ್ಗೆ ವಿಪರೀತ ಭೀತಿ!” ಬಳಿಕ ಚುಚ್ಚುವ ದನಿಯಲ್ಲಿ ಹೇಳುತ್ತಾರೆ. “ಯಾಕೆ ! ನೀವಿನ್ನೂ ‘ವ್ಯಕ್ತಿ’ಗಳೇ ಆಗಿಲ್ಲ. (ನಿಮಗೆ ವೈಯಕ್ತಿಕತೆಯೆಂಬುದೇ ಇಲ್ಲ.) ನೀವು ಭಗವಂತನನ್ನು ಸಾಕ್ಷಾತ್ಕರಿಸಿಕೊಂಡಾಗ ಮಾತ್ರ ವ್ಯಕ್ತಿ ಎಂದಾಗುತ್ತೀರಿ. ನಿಮ್ಮ ಸ್ವರೂಪವನ್ನು ಅರಿತುಕೊಂಡಾಗ ಮಾತ್ರ ನೀವು ನಿಮ್ಮ ನಿಜವಾದ ವೈಯಕ್ತಿಕತೆಯನ್ನು ಗಳಿಸಿಕೊಳ್ಳುತ್ತೀರಿ ; ಅದಕ್ಕೆ ಮುಂಚೆಯಲ್ಲ. ಭಗವಂತನನ್ನು ಅರಿಯುವುದ ರಿಂದ ಉಳಿಸಿಕೊಳ್ಳಲು ಯೋಗ್ಯವಾದಂಥದೇನನ್ನೂ ನೀವು ಕಳೆದುಕೊಳ್ಳುವುದಿಲ್ಲ . . . !ಅಲ್ಲದೆ ಈ ದೇಶದಲ್ಲಿ ನಾನು ಇನ್ನೊಂದು ಮಾತನ್ನು ಕೇಳುತ್ತಿದ್ದೇನೆ–‘ನಾವು ಪ್ರಕೃತಿಯೊಂದಿಗೆ, ಪ್ರಕೃತಿನಿಯಮಗಳೊಂದಿಗೆ ಸಾಮರಸ್ಯದಿಂದ ಜೀವಿಸಬೇಕು’ ಎಂದು.” ಈ ಮಾತನ್ನು ಗೇಲಿ ಮಾಡುತ್ತ ಹೇಳುತ್ತಾರೆ, “ಸಾ-ಮ-ರ-ಸ್ಯ <span class="en">! (Har-mo-ny !)</span> ಈ ಜಗತ್ತಿನಲ್ಲಿ ಯಾವಯಾವ ಪ್ರಗತಿಯು ಸಾಧ್ಯವಾಗಿದೆಯೋ ಅದೆಲ್ಲವೂ ಪ್ರಕೃತಿಯೊಂದಿಗೆ ಸೆಣಸುತ್ತ, ಪ್ರಕೃತಿಯನ್ನು ಜಯಿಸುತ್ತ ಸಾಧಿಸಲ್ಪಟ್ಟುವು ಎಂಬುದು ನಿಮಗೆ ತಿಳಿದಿದೆಯೆ ? ಈ ನಿಯಮಕ್ಕೆ ಒಂದೇ ಒಂದು ಅಪವಾದವೂ ಇಲ್ಲ. ಮರಗಳು ಪ್ರಕೃತಿಯೊಂದಿಗೆ ಸಾಮರಸ್ಯದಿಂದಿರುತ್ತವೆ. ಹೌದು ; ಅಲ್ಲಿ ಪರಿಪೂರ್ಣ ಸಾಮರಸ್ಯವಿರುತ್ತದೆ. ಅಲ್ಲಿ ಯಾವ ರೀತಿಯ ನಿರೋಧವೂ ಇಲ್ಲ. ಆದ್ದರಿಂದಲೇ ಅಲ್ಲಿ ಯಾವ ಮುನ್ನಡೆಯೂ ಇಲ್ಲ ! ಕಡೆಗೂ ಮರವು ಮರವಾಗಿಯೇ ಉಳಿಯುತ್ತದೆ. ನಾವೇನಾದರೂ ಮುನ್ನಡೆದು ಅಭಿವೃದ್ಧಿ ಸಾಧಿಸಬೇಕಾದರೆ, ಒಳ-ಹೊರ ಪ್ರಕೃತಿಯನ್ನು ಪ್ರತಿ ಹಂತದಲ್ಲೂ ಎದುರಿಸಬೇಕು. ನಮ್ಮ ಜೀವನದಲ್ಲಿ ಆಗಾಗ ಏನೋ ಸ್ವಲ್ಪ ಹೆಚ್ಚು ಕಡಿಮೆಯಾಗು ತ್ತದೆ ; ಆಗ ಪ್ರಕೃತಿ ಹೇಳುತ್ತದೆ–‘ಅಳು !’ ಎಂದು. ಸರಿ, ನಾವು ಅಳುತ್ತೇವೆ !”</p>
  <p>ಅಷ್ಟರಲ್ಲಿ ಒಬ್ಬ ವೃದ್ಧ ಮಹಿಳೆ ಎದ್ದು ನಿಂತು ನುಡಿದಳು, “ಆದರೆ ಈಗ, ನಮಗೆ ಪ್ರಿಯರಾದವರೊಬ್ಬರು ನಮ್ಮನ್ನು ಅಗಲಿದರೆ, ಆ ಶೋಕ ಎಷ್ಟು ಅಸಹನೀಯವಾಗುತ್ತದೆ ! ನನಗನ್ನಿಸುತ್ತದೆ–ಆಗ ಶೋಕಿಸದಿದ್ದರೆ ನಾವು ಕಟುಕರೇ ಸರಿ ಎಂದು.” ಸ್ವಾಮೀಜಿಯವರ ವಿಶಾಲ ನೇತ್ರಗಳು ಅಚ್ಚರಿಯ ಭಾವವನ್ನು ಸೂಚಿಸಿದುವು. ಆಕೆಯತ್ತ ತಿರುಗಿ ಅವರು ಹೇಳಿದರು, “ಓ, ಹೌದು ಮೇಡಮ್, ಅದು ನಿಜಕ್ಕೂ ಕಷ್ಟವೇ ! ನಿಸ್ಸಂದೇಹವಾಗಿ. ಅಂದರೆ ಅದರಿಂದೇ ನಂತೆ ? ಎಲ್ಲ ಮಹಾ ಸಾಧನೆಗಳೂ ಕಠಿಣವೇ. ಗಮನಾರ್ಹವಾದಂಥದು ಯಾವುದೂ ಅನಾ ಯಾಸವಾಗಿ ಆಗುವುದಿಲ್ಲ. ಆದರೆ ಆದರ್ಶವನ್ನು ಮುಟ್ಟುವುದು ಕಷ್ಟ ಎಂದು ಅದನ್ನೇ ಕೆಳಗೆಳೆಯಬಾರದು. ಸ್ವಾತಂತ್ರ್ಯದ ಧ್ವಜವನ್ನು ಎತ್ತಿಹಿಡಿಯಿರಿ. ಅಲ್ಲದೆ, ಮೇಡಮ್, ನೀವು ಅಳುವುದೇಕೆಂದರೆ, ಅಳುವುದು ನಿಮಗೆ ಇಷ್ಟ ಎಂದಲ್ಲ ; ಪ್ರಕೃತಿ ನಿಮ್ಮನ್ನು ಹಾಗೆ ಮಾಡುವಂತೆ ಬಲಾತ್ಕರಿಸುತ್ತದೆ. ನಿಮಗೆ ಅಂತಹ ಸ್ವಾತಂತ್ರ್ಯವಿದ್ದರೆ, ಪ್ರಕೃತಿ ‘ಅಳು !’ ಎಂದಾಗ ‘ಇಲ್ಲ, ನಾನು ಅಳುವುದಿಲ್ಲ’ ಎಂದು ಹೇಳಿ ನೋಡೋಣ ? ಶಕ್ತಿ! ಶಕ್ತಿ! ಶಕ್ತಿ! ಇದನ್ನು ನಿಮ್ಮಷ್ಟಕ್ಕೆ ನೀವು ಹಗಲಿರುಳು ಹೇಳಿಕೊಳ್ಳಿ. ನೀವು ಶಕ್ತಿವಂತರು, ಪವಿತ್ರಾತ್ಮರು, ಮುಕ್ತರು. ನಿಮ್ಮೊಳಗೆ ಯಾವ ದೌರ್ಬಲ್ಯವೂ ಇಲ್ಲ. ಯಾವ ಪಾಪವೂ ಇಲ್ಲ, ಯಾವ ದುಃಖವೂ ಇಲ್ಲ.”</p>
  <p>ಸ್ವಾಮೀಜಿಯವರ ಅದ್ಭುತ ಪ್ರಚಂಡ ವ್ಯಕ್ತಿತ್ವದಿಂದ ಮತ್ತಷ್ಟು ಶೋಭೆಗೊಂಡ ಇಂತಹ “ಅಗ್ನಿಚಿಹ್ನೆ”ಯ ನುಡಿಗಳು ಸಭಿಕರ ದೃಷ್ಟಿಯಲ್ಲಿ ಸ್ವಾಮೀಜಿಯವರನ್ನು ಜಗತ್ತಿನ ಮಹೋನ್ನತ ಆಧ್ಯಾತ್ಮಿಕ ವ್ಯಕ್ತಿಗಳ ಸಾಲಿಗೆ ಸೇರಿಸಿದುವು. ರೋಡ್​ಹ್ಯಾಮೆಲ್ ಬರೆಯುತ್ತಾನೆ :</p>
  <p>“ಈ ಜಗತ್ತು ಯಾರಿಗೆ ಕೇವಲ ಲೀಲೆಯಾಗಿದೆಯೋ, ತುರೀಯಾವಸ್ಥೆಯೊಂದೇ ಏಕಮಾತ್ರ ಸತ್ಯವಾಗಿದೆಯೋ ಅಂತಹ ಅತಿಮಾನುಷ ಚೇತನದ ಸಾನ್ನಿಧ್ಯದಲ್ಲಿ ಈ ಬಗೆಯ ಮಾತುಗಳ ನ್ನಾಲಿಸುತ್ತ ಕುಳಿತವರು ಅಧ್ಯಾತ್ಮವೆಂಬ ಅಂತರಿಕ್ಷದ ವೈಶಾಲ್ಯದಲ್ಲಿ ಆನಂದದಿಂದ ತೇಲಾಡು ತ್ತಿರುವ ಅನುಭವವನ್ನು ಪಡೆಯುತ್ತಿದ್ದರು.”</p>
  <p>ಸ್ವಾಮೀಜಿಯವರ ಉಪನ್ಯಾಸಗಳು ಚಾಟೂಕ್ತಿಗಳಿಂದಲೂ ಬಗೆಬಗೆಯ ಉನ್ನತಮಟ್ಟದ ಹಾಸ್ಯದಿಂದಲೂ ತುಂಬಿ ಪ್ರತಿಯೊಬ್ಬರನ್ನೂ ಸುಳಿಯಂತೆ ಸೆಳೆದುಬಿಡುತ್ತಿದ್ದುವು. ಆದರೆ ಆ ಹಾಸ್ಯದಲ್ಲೂ ಒಂದು ಬಗೆಯ ಗಾಂಭೀರ್ಯವಿರುತ್ತಿತ್ತು. ಕ್ಷಣಮಾತ್ರದಲ್ಲಿ ಅವರು ಈ ಹಾಸ್ಯ ಭಾವದಿಂದ ಉನ್ನತ ಆಧ್ಯಾತ್ಮಿಕ ಭಾವಕ್ಕೇರಬಲ್ಲವರಾಗಿದ್ದರು. ಅವರು ಇಂತಹ ದಿವ್ಯಭಾವ ರಂಜಿತರಾಗಿ ಮಾತನಾಡುತ್ತಿರುವಾಗ ಅವರಿಂದ ಹೊರಹೊಮ್ಮಿದ ಪಾರಮಾರ್ಥಿಕ ಭಾವ ತರಂಗಗಳು ಸಭಿಕರಲ್ಲಿ ಅವರ ಬಗ್ಗೆ ಪೂಜ್ಯಭಾವವನ್ನು ಪ್ರಚೋದಿಸುತ್ತಿದ್ದುವು.</p>
  <p>ನಿಜಕ್ಕೂ ಸ್ವಾಮೀಜಿಯವರ ಹಲವು ವಿಧದ ಆಕರ್ಷಣ ಶಕ್ತಿ, ಹಾಸ್ಯ, ಅವರ ನಡವಳಿಕೆ, ಅವರ ಆತ್ಮಶಕ್ತಿ, ಅವರ ಚೈತನ್ಯದಾಯಕ ಜೀವನ ಇವು ಅವರ ಮಾತುಗಳಷ್ಟೇ ಪ್ರಭಾವಶಾಲಿ ಯಾಗಿದ್ದುವು. ಅಷ್ಟೇಕೆ, ಅವರ ಶರೀರದ ಚಹರೆಚಹರೆಯೂ ಪ್ರಬಲ ಆಕರ್ಷಣ ಶಕ್ತಿಯನ್ನು ಹೊಂದಿತ್ತು. ಎರಡು ವರ್ಷಗಳಿಗೂ ಹೆಚ್ಚು ಅವಧಿಯ ಅನಾರೋಗ್ಯ ಹಾಗೂ ನಿರಂತರ ಚಟುವಟಿಕೆಯ ಬಳಿಕವೂ ಅವರು ತಮ್ಮ ಪ್ರಥಮ ಅಮೆರಿಕ ಭೇಟಿಯ ಸಮಯದಷ್ಟೇ ಮೋಹಕ ರಾಗಿದ್ದರು. ಶ್ರೀಮತಿ ಅಲನ್ ಒಮ್ಮೆ ಹೇಳುತ್ತಾಳೆ, “ಅವರ ಸೌಂದರ್ಯವನ್ನು ಯಾರೂ ಊಹಿಸಲಾರರು. ಕೆಲವೊಮ್ಮೆ ಅವರ ಮೈಬಣ್ಣ ಬದಲಾಗುವಂತೆ ಕಂಡುಬರುತ್ತಿತ್ತು. ಅದು ಕೆಲವು ದಿನ ಗಾಢವಾಗಿ ಮತ್ತೆ ಕೆಲವು ದಿನ ತಿಳಿಯಾಗಿರುವಂತೆ ಕಾಣುತ್ತಿತ್ತು. ಸಾಧಾರಣವಾಗಿ, ಅವರದು ಉಜ್ವಲ ಸುವರ್ಣವರ್ಣ ಎನ್ನಬಹುದಾದಂತಹ ಮೈಬಣ್ಣ ; ಅದಕ್ಕೊಪ್ಪುವ ಕೇಸರಿ ವರ್ಣದ ಭರ್ಜರಿ ಪೇಟವನ್ನು ಸುತ್ತಿಕೊಂಡು ವೇದಿಕೆಯ ಮೇಲೆ ನಿಂತರೆ ಅವರ ನಿಲುವು ಸಾಕ್ಷಾತ್ ಪರಮಾತ್ಮನಂತೆಯೇ ಕಾಣುತ್ತಿತ್ತು.” ರೋಡ್​ಹ್ಯಾಮೆಲ್ ಬರೆಯುತ್ತಾನೆ : “ಆ ಮಾತನಾಡುವ ಕಂಗಳು, ಮುಖಭಾವದ ಹಾಗೂ ಭಾವಾಭಿನಯದ ವೈವಿಧ್ಯ, ಹಿತವಾದ ಸಮ್ಮೋಹಕವಾದ ಸಂಸ್ಕೃತ ಶ್ಲೋಕಗಳ ಪಠಣ, ಆತ್ಮವಿಶ್ವಾಸಭರಿತ ಮುಗುಳ್ನಗೆಯೊಡನೆ ಹೊಮ್ಮುವ ಮಾತುಗಳು ಮತ್ತು ಇವುಗಳಿಗೆ ಕಳೆಕೊಡುವಂತಿರುವ ಆ ಹಿಂದೂ ಸಂನ್ಯಾಸಿಯ ಉಡಿಗೆತೊಡಿಗೆ–ಇವು ಗಳನ್ನು ಯಾರು ತಾನೆ ಮರೆಯಬಲ್ಲರು ?”</p>
  <p>ಈ ಮಾತುಗಳೆಲ್ಲ ನಿಜಕ್ಕೂ ಎಷ್ಟು ಪ್ರಭಾವಶಾಲಿಯಾಗಿವೆ ! ಆ ಪಾಶ್ಚಾತ್ಯ ವ್ಯಕ್ತಿಗಳು ಸ್ವಾಮೀಜಿಯವರ ಕುರಿತಾಗಿ ಇಂತಿಂತಹ ವರ್ಣನೆಯನ್ನು ಮಾಡಬೇಕಾದರೆ ಅವರೆಲ್ಲ ಎಂತಹ ಅಲೌಕಿಕತೆಯನ್ನು ಅನುಭವಿಸಿರಲಿಕ್ಕಿಲ್ಲ !</p>
  <p>ಸ್ವಾಮೀಜಿಯವರ ಕಂಠಧ್ವನಿಯೂ ಅಷ್ಟೇ ಚಿತ್ತಾಕರ್ಷಕವಾದ ಮತ್ತೊಂದು ಅಂಶವಾಗಿತ್ತು. ಹಲವಾರು ಜನ ಅವರ ಕಂಠಶ್ರೀಯನ್ನು ಕೊಂಡಾಡಿದ್ದಾರೆ. ಅವರ ಧ್ವನಿಯನ್ನು “ಅತ್ಯಂತ ಅದ್ಭುತವಾದದ್ದು” “ಅತ್ಯಂತ ಸಂಗೀತಮಯವಾದದ್ದು” “ಆಳವಾದದ್ದು” “ಸುಸ್ಪಷ್ಟವಾದದ್ದು” “ಮಧುರವಾದದ್ದು” ಎಂದು ಒಬ್ಬೊಬ್ಬರು ಒಂದೊಂದು ರೀತಿಯಾಗಿ ವರ್ಣಿಸುತ್ತಾರೆ.</p>
  <p>ಈ ದಿನಗಳಲ್ಲಿ ಮಾಡಿದ ಹಲವಾರು ಭಾಷಣಗಳಲ್ಲಿ ಸ್ವಾಮೀಜಿಯವರ ವಾಗ್ಝರಿ ಹಿಂದೆಂದಿ ಗಿಂತಲೂ ಪ್ರಬಲವಾಗಿತ್ತು, ಅಪ್ರತಿಹತವಾಗಿತ್ತು. ‘ತತ್ತ್ವಶಾಸ್ತ್ರ’ವನ್ನು ಕುರಿತ ಭಾಷಣಮಾಲಿಕೆ ಯಲ್ಲಿ, ಮತಾಂಧತೆಯನ್ನೂ ಸಂಕುಚಿತ ದೃಷ್ಟಿಯನ್ನೂ ನಿರ್ದಯವಾಗಿ ಖಂಡಿಸಿದ ಸ್ವಾಮೀಜಿ ಯವರು, ‘ಧ್ಯೇಯ’ ಎಂಬ ಕಡೆಯ ಭಾಷಣದಲ್ಲಿ ಗರ್ಜಿಸುತ್ತಾರೆ : “ಯಾವ ಚರ್ಚೂ (ಯಾವ ಒಂದು ಮತವೂ) ಒಬ್ಬ ವ್ಯಕ್ತಿಯನ್ನು ತಾನಾಗಿಯೇ ಎಂದಿಗೂ ರಕ್ಷಿಸಲಿಲ್ಲ. ಚರ್ಚಿನಲ್ಲಿ ಹುಟ್ಟು ವುದೇನೋ (ಸಾಂಪ್ರದಾಯಿಕ ನಂಬಿಕೆಗಳಿಂದ, ಆಚರಣೆಗಳಿಂದ ಧಾರ್ಮಿಕ ಜೀವನವನ್ನು ಪ್ರಾರಂಭಿಸುವುದೇನೋ) ಒಳ್ಳೆಯದೇ. ಆದರೆ ಅದರಲ್ಲೇ ಕೊನೆಯುಸಿರೆಳೆಯುವವನನ್ನು ನಾನು ಮೆಚ್ಚುವುದಿಲ್ಲ. ಅದರಿಂದಾಚೆಗೆ ಕ್ರಮಿಸಿ ಹೋಗಬೇಕು ! ಈ ಚರ್ಚುಜೀವನವೊಂದು ಉತ್ತಮ ಪ್ರಾರಂಭವೇನೋ ನಿಜ. ಆದರೆ ಕೊನೆಗೊಂದು ದಿನ ಅದನ್ನು ಬಿಟ್ಟುಬಿಡಿ. ಅದು ಬಾಲ್ಯಾವಸ್ಥೆಯ ಸ್ಥಳ, ಅದು ಹಾಗೆಯೇ ಇದ್ದುಕೊಳ್ಳಲಿ. ನೀವು ಅದರಿಂದ ಹೊರಬಂದು, ನೇರವಾಗಿ ಭಗವಂತ ನಲ್ಲಿಗೆ ಸಾಗಿ.”</p>
  <p>ತಮ್ಮ ಪಾಪಗಳ ಬಗ್ಗೆ ಕೊರಗುತ್ತ ಕುಳಿತವರಿಗೆ ಕೂಗಿ ಹೇಳುತ್ತಾರೆ : “ವಿಷಾದಿಸಬೇಡಿ ! ಸಂಕಟ ಪಡಬೇಡಿ ! ಆದದ್ದು ಆಗಿಹೋಯಿತು. ವಿವೇಕಿಗಳಾಗಿ ! ನಾವು ತಪ್ಪು ಮಾಡುತ್ತೇವೆ ನಿಜ. ಆದರೇನೀಗ ? ಅದೆಲ್ಲ ಒಂದು ತಮಾಷೆ, ಅಷ್ಟೆ. ಹಿಂದಿರುಗಿ ನೋಡಬೇಡಿ. ಹಾಗೆ ನೋಡುವುದರಿಂದ ಲಾಭವಾದರೂ ಏನು ? ಏನೇನೂ ಇಲ್ಲ. ಹೆದರಬೇಡಿ, ನಿಮ್ಮನ್ನು ಯಾರೂ ಬೆಣ್ಣೆಯಂತೆ ಕರಗಿಸಿಬಿಡುವುದಿಲ್ಲ !. . . ಸ್ವರ್ಗ, ನರಕ, ಅವತಾರ–ಇವೆಲ್ಲ ಮೂರ್ಖತನ !”</p>
  <p>ಸ್ವಾಮೀಜಿಯವರ ಈ ಮಾತುಗಳು ಆ ಪರಕೀಯರನ್ನಂತಿರಲಿ ಭಾರತೀಯರಾದ ನಮ್ಮನ್ನೇ ಕಂಗೆಡಿಸುವಂಥದು. ಸ್ವಾಮಿ ವಿವೇಕಾನಂದರ ಜೀವನದ ಬಗ್ಗೆ ಸಂಶೋಧನೆಗಳನ್ನು ನಡೆಸಿ <span class="en">Swami Vivekananda in the West–New Discoveries</span> ಎಂಬ ಗ್ರಂಥಮಾಲೆಯನ್ನು ರಚಿಸುತ್ತಿರುವ ಮಿಸ್ ಲೂಯಿ ಬರ್ಕ್ (ಗಾರ್ಗಿ) ಬರೆಯುತ್ತಾರೆ : “ಸ್ವಾಮೀಜಿಯವರು ನಮ್ಮ ಮುಂದಿಟ್ಟ ವಿಚಾರಲಹರಿಯು ಇಂದು ನಮಗೆ ಅತ್ಯಾಶ್ಚರ್ಯಕರವಾಗಿ ಕಾಣಿಸಬಹುದು. ಆದರೆ ೧೯ಂಂರಲ್ಲಿ ಅವು ಸಿಡಿಲ ಬಡಿತಗಳಾಗಿದ್ದುವು. ಸ್ವಾಮೀಜಿಯವರ ವ್ಯಕ್ತಿತ್ವದ ಅಗಾಧ ಶಕ್ತಿಯಿಂದ ಚಿಮ್ಮಲ್ಪಟ್ಟ ಈ ಮಾತುಗಳು ಶ್ರೋತೃಗಳಲ್ಲಿ (ಕೇವಲ ಆಶ್ಚರ್ಯವನ್ನಲ್ಲ) ದೊಡ್ಡ ಅಲ್ಲೋಲ ಕಲ್ಲೋಲವನ್ನುಂಟುಮಾಡಿದುವು. ಆ ಮಾತುಗಳು ಕೇವಲ ಮಾತುಗಳಾಗಿರಲಿಲ್ಲ, ಅವು ಕೇಳುಗರ ಮೆದುಳೊಳಗೆ ಹೊಸ ದಾರಿಯನ್ನು ಮಾಡಿಕೊಂಡು ಪ್ರವೇಶಿಸುತ್ತಿದ್ದ ಅನುಭವಗಳಾಗಿದ್ದುವು. ಹಲವಾರು ಜನ ಅವರ ಮಾತಿನ ಸರಣಿಯನ್ನು ನಿರೋಧಿಸಲು ಪ್ರಯತ್ನಿಸಿದರು. ಆದರೆ ಅವರೆಲ್ಲ ಸ್ವಾಮೀಜಿ ತಮ್ಮ ಮುಂದಿಟ್ಟ ಬೆಳಕಿನ ಪ್ರಪಂಚದೊಳಗೆ ಮತ್ತಷ್ಟು ಆಳಕ್ಕೆ ಸೆಳೆಯಲ್ಪಡುತ್ತಿ ದ್ದರು.”</p>
  <p>ರೋಡ್​ಹ್ಯಾಮೆಲ್ ಹೇಳುತ್ತಾನೆ, “ಪ್ರತಿಭಟಿಸುವವರ ನಿರೋಧಶಕ್ತಿ ಎನ್ನುವುದು ಆ ಮಹಾ ಗುರುವಿನ ಅಪ್ರತಿಹತ ತರ್ಕ, ತೀಕ್ಷ್ಣತೆ ಹಾಗೂ ಮಗುವಿನ ಸರಳತೆ ಇವುಗಳಿಂದ ತಣ್ಣಗಾಗಿಬಿಡು ತ್ತಿತ್ತು. ಆಕ್ಷೇಪಣೆಯೆತ್ತಿ ಎದ್ದುನಿಲ್ಲುತ್ತಿದ್ದವರೂ ಕೆಲವರಿದ್ದರು. ಆದರೆ ಅವರೂ ಕೂಡ ದಿಗ್ಬ್ರಮೆಗೊಂಡವರಾಗಿ ಅಲ್ಲೇ ಕುಕ್ಕರಿಸುತ್ತಿದ್ದರು.”</p>
  <h1>೩೩</h1>
  <h1>ಮಾನವಪ್ರೇಮಿ</h1>
  <p class="noindent">ಸ್ವಾಮೀಜಿಯವರು ಸ್ಯಾನ್ ಫ್ರಾನ್ಸಿಸ್ಕೋದಲ್ಲಿದ್ದಾಗ ಎಲ್ಲ ಬಗೆಯ ಜನರನ್ನೂ ಭೇಟಿ ಮಾಡು ತ್ತಿದ್ದರು, ಎಲ್ಲರ ಬಗ್ಗೆಯೂ ಸಮಾನವಾದ ಸ್ನೇಹದಿಂದ ಇರುತ್ತಿದ್ದರು. ಶ್ರೀಮತಿ ಹ್ಯಾನ್ಸ್​ಬ್ರೋ ಹೇಳುತ್ತಾಳೆ, “ಅವರು ಪ್ರತಿಯೊಬ್ಬರನ್ನೂ ಇಷ್ಟಪಡುವಂತೆ ಕಾಣುತ್ತಿತ್ತು. ಅವರು ಅತ್ಯಂತ ಅನುಕಂಪೆಯುಳ್ಳವರಾಗಿದ್ದರು. ವ್ಯಕ್ತಿವ್ಯಕ್ತಿಗಳ ನಡುವೆ ಅವರು ಯಾವ ಭೇದವನ್ನೂ ಕಾಣು ತ್ತಿರಲಿಲ್ಲವೆಂಬಂತೆ–ಎಷ್ಟರ ಮಟ್ಟಿಗೆಂದರೆ, ಒಂದು ಬಾತುಕೋಳಿಗೂ ಮನುಷ್ಯನಿಗೂ ನಡುವೆ ಭೇದವನ್ನು ಕಾಣದಿರುವಂತೆ–ಭಾಸವಾಗುತ್ತಿತ್ತು . . . ಸ್ವಾಮೀಜಿಯವರು ಯಾವ ರೀತಿಯಾಗಿ ವರ್ತಿಸುತ್ತಿದ್ದರು, ಮಾತನಾಡುತ್ತಿದ್ದರು ಹಾಗೂ ನಡೆದಾಡುತ್ತಿದ್ದರೆಂದರೆ, ಅವರು ಯಾವಾ ಗಲೂ ಪ್ರತಿಯೊಂದು ಜೀವಿಯನ್ನೂ ಭಗವನ್ಮಯವಾಗಿ ಕಾಣುತ್ತಿದ್ದರೆಂಬುದು ಸ್ಪಷ್ಟವಾಗಿ ಗೋಚರಿಸುತ್ತಿತ್ತು.”</p>
  <p>‘ಸಕಲವೂ ಭಗವಂತನೇ ಆಗಿದ್ದಾನೆ’ ಎಂಬ ಉನ್ನತ ದೃಷ್ಟಿಯಿಂದಲ್ಲದೆ, ಇನ್ನೂ ಕೆಳಗಿನ ಹಂತದಿಂದಲೂ ಸ್ವಾಮೀಜಿಯವರು ಆ ತತ್ವವನ್ನು ತಿಳಿಯಪಡಿಸುತ್ತಿದ್ದರು. ಅವರು ಆಗಾಗ ಹೇಳುತ್ತಿದ್ದ ಮಾತು ಇದು : “ನಾವು ಮುಂದುವರಿಯುತ್ತಿರುವುದು ಅಸತ್ಯದಿಂದ ಸತ್ಯದೆಡೆಗಲ್ಲ, ಸತ್ಯದಿಂದ ಸತ್ಯದೆಡೆಗೆ.” ಒಮ್ಮೆ ತಮ್ಮ ಆಪ್ತ ಅಲನ್​ನಿಗೆ ಹೇಳುತ್ತಾರೆ, “ಯಾರನ್ನೂ ನಾವು ಈ ಕ್ಷಣದಲ್ಲಿ ಅವರೇನು (ತಪ್ಪು) ಮಾಡುತ್ತಿದ್ದಾರೆಯೋ ಅದಕ್ಕಾಗಿ ಅವರನ್ನು ದೂಷಿಸುವಂತಿಲ್ಲ. ಏಕೆಂದರೆ, ಅವರು ತತ್​ಕ್ಷಣದಲ್ಲಿ ತಮ್ಮಿಂದ ಸಾಧ್ಯವಾಗುವ ಅತ್ಯುತ್ತಮವಾದದ್ದನ್ನೇ ಮಾಡುತ್ತಿ ದ್ದಾರೆ. ಒಂದು ಮಗುವು ಕೈಯಲ್ಲಿ ಹರಿತವಾದ ಚಾಕುವನ್ನು ಹಿಡಿದಿದ್ದರೆ ಅದನ್ನು ಕಿತ್ತುಕೊಳ್ಳಲು ಪ್ರಯತ್ನಿಸಬೇಡಿ. ಬದಲಾಗಿ ಅದಕ್ಕೆ ಒಂದು ಒಳ್ಳೆಯ ಆಟಿಕೆಯನ್ನೋ ಒಂದು ಕೆಂಪು ಸೇಬನ್ನೋ ಕೊಡಿ. ಆಗ ಅದು ಚಾಕುವನ್ನು ಕೊಟ್ಟುಬಿಡುತ್ತದೆ. ಆದರೆ ಯಾರು ಬೆಂಕಿಯಲ್ಲಿ ಕೈಹಾಕುತ್ತಾರೋ ಅವರು ಕೈ ಸುಟ್ಟುಕೊಳ್ಳದೆ ವಿಧಿಯಿಲ್ಲ. ನಾವು ಪಾಠ ಕಲಿಯುವುದು ಅನುಭವದಿಂದ ಮಾತ್ರವೇ”</p>
  <p>ಇನ್ನೂ ಸರಿಯಾಗಿ ಹೇಳಬೇಕೆಂದರೆ, ಸ್ವಾಮೀಜಿಯವರಿಗೆ ಯಾರ ಮೇಲಾದರೂ ಹೆಚ್ಚಿನ ಮಮತೆಯಿತ್ತು ಎನ್ನುವುದಾದರೆ ಅದು ಅನುಭವಗಳಿಂದ ಪಾಠ ಕಲಿಯುತ್ತಿರುವ ‘ಪಾಪಿ’ಯ ಮೇಲೆಯೇ ಹೊರತು, ತನ್ನ ಸಂಪ್ರದಾಯದ ಕಟ್ಟಿನಿಂದಾಚೆ ಎಂದೂ ಹೆಜ್ಜೆಯನ್ನಿಡದ ‘ಒಳ್ಳೆಯ ಮನುಷ್ಯ’ನ ಮೇಲಲ್ಲ. ಮನುಷ್ಯ ತನ್ನ ಪಾಡಿಗೆ ತಾನು ಒಳ್ಳೆಯವನಾಗಿದ್ದುಕೊಂಡು ತನ್ನ ಬದುಕನ್ನು ತಾನು ಸಾಗಿಸುತ್ತಿದ್ದರೆ, ಯಾರಿಗೂ ಅವನಿಂದ ತೊಂದರೆಯಾಗಲಿಲ್ಲ ಎಂಬುದನ್ನು ಬಿಟ್ಟರೆ ಅಂಥವನಿಂದ ಪ್ರಪಂಚಕ್ಕೆ ಪ್ರಯೋಜನವೇನಾಯಿತು ? ಅಲನ್ ದಂಪತಿಗಳು ಹೇಳು ತ್ತಾರೆ, “ನಾವು ಅರ್ಥಮಾಡಿಕೊಂಡ ಪ್ರಕಾರ, ಸ್ವಾಮೀಜಿಯವರು ಯಾರನ್ನಾದರೂ ಇಷ್ಟಪಡು ತ್ತಿರಲಿಲ್ಲ ಎನ್ನುವುದಾದರೆ ಅದು ‘ಪಾಪದವನ’ನ್ನು <span class="en">(Goody-goody man !)</span>. ಅವರ ಪಾಲಿಗೆ ಅಂತಹ ಮನುಷ್ಯನಿಂದ ಏನೂ ಪ್ರಯೋಜನವಿರಲಿಲ್ಲ. ಅವರೆನ್ನುತ್ತಿದ್ದರು, ‘ಏನನ್ನಾದರೂ ಮಾಡುತ್ತಿರು–ಕೆಟ್ಟದ್ದನ್ನಾದರೂ ಸರಿಯೆ–ಆದರೆ ಏನನ್ನಾದರೂ ಮಾಡುತ್ತಿರು ! ಎಲ್ಲರೂ ಹೇಳುತ್ತಾರೆ–ಒಳ್ಳೆಯವನಾಗು, ಒಳ್ಳೆಯವನಾಗು ಅಂತ. ನಾನೇಕೆ ಒಳ್ಳೆಯವನಾಗಬೇಕು ?’”</p>
  <p>ತಮಸ್ಸಿನ ಲಕ್ಷಣವಾದ ಆಲಸ್ಯದಲ್ಲಿ ಮುಳುಗಿರುವುದಕ್ಕಿಂತ, ರಜೋಗುಣದ ಲಕ್ಷಣವಾದ ಕ್ರಿಯಾಕಲಾಪಗಳಲ್ಲಿ ನಿರತನಾಗಿರುವುದು ಶ್ರೇಯಸ್ಕರ, ಮತ್ತು ಒಂದು ದಿನ ಈ ರಜೋಗುಣವನ್ನೂ ದಾಟಿ ಸತ್ವಗುಣಕ್ಕೇರಬಹುದು ಎನ್ನುವುದು ಸ್ವಾಮೀಜಿಯವರ ಅಭಿಪ್ರಾಯ.</p>
  <p>ಸ್ಯಾನ್​ಫ್ರಾನ್ಸಿಸ್ಕೋದ ಟರ್ಕ್​ಸ್ಟ್ರೀಟಿನ ಮನೆಯಲ್ಲಿದ್ದಾಗ ಸ್ವಾಮೀಜಿಯವರ ಆರೋಗ್ಯ ಸಾಮಾನ್ಯವಾಗಿ ಸುಧಾರಿಸಿತು. ಈ ಸಮಯದಲ್ಲಿ ಅವರು ನಿವೇದಿತೆಗೊಂದು ಪತ್ರದಲ್ಲಿ ಬರೆಯು ತ್ತಾರೆ : “ನಾನು ಪ್ರತಿದಿನ ಬೆಳಗಿನಿಂದ ಸಂಜೆಯವರೆಗೆ ದುಡಿಯುತ್ತೇನೆ. ಅನುಕೂಲವಾದಾಗ ಏನಾದರೂ ಒಂದಿಷ್ಟು ತಿನ್ನುತ್ತೇನೆ. ಮತ್ತೆ ರಾತ್ರಿ ಹನ್ನೆರಡಕ್ಕೆ ಸರಿಯಾಗಿ ಮಲಗಿಬಿಡುತ್ತೇನೆ. ಆಹ್ ! ಎಂಥ ಸುಖನಿದ್ರೆ ! ಹಿಂದೆಂದೂ ನನ್ನಲ್ಲಿ ಅಂತಹ ‘ನಿದ್ರಾಶಕ್ತಿ’ಯಿರಲಿಲ್ಲ !”</p>
  <p>ಆದರೆ ನಿಜಕ್ಕೂ ಸ್ವಾಮೀಜಿ ಎಷ್ಟು ಗಂಟೆ ನಿದ್ರಿಸುತ್ತಿದ್ದರೋ ತಿಳಿಯದು. ಬಹುಶಃ ಬಹಳ ಕಡಿಮೆಯೇ ಇರಬೇಕು. ಏಕೆಂದರೆ ಅವರು ತಮ್ಮ ಜೀವಮಾನದಾದ್ಯಂತ ಬಹಳ ಕಡಿಮೆ ನಿದ್ರಿಸುವ ಅಭ್ಯಾಸವಿಟ್ಟುಕೊಂಡಿದ್ದರು. ನಡುರಾತ್ರಿಯಲ್ಲಿ ಅಥವಾ ನಸುಕಿನಲ್ಲಿ ಎದ್ದು ಧ್ಯಾನಾ ನಂದಲೀನರಾಗುತ್ತಿದ್ದರು. ಆ ಏಕಾಂತ-ಪ್ರಶಾಂತ ಸಮಯದಲ್ಲಿ ಅವರ ಮನಸ್ಸು ತನ್ನ ಅತ್ಯಂತ ಸಹಜಸ್ಥಿತಿಯನ್ನು ಮುಟ್ಟುತ್ತಿತ್ತು.</p>
  <p>ಇಹಲೋಕದಲ್ಲಿ ತಮ್ಮ ಕಾರ್ಯ ಪರಿಸಮಾಪ್ತವಾಗುವ ಸಮಯ ಸನ್ನಿಹಿತವಾದಂತೆ ಅವರು ಹೆಚ್ಚುಹೆಚ್ಚು ಅಂತರ್ಮುಖಿಗಳಾಗತೊಡಗಿದ್ದರು. ಹೊರಗಿನ ಬಂಧನಗಳಿಂದೆಲ್ಲ ಅವರು ವಿಮುಕ್ತರಾಗತೊಡಗಿದ್ದರು. ಇದನ್ನು ಅವರು ಈ ಅವಧಿಯಲ್ಲಿ ಬರೆದ ಪತ್ರಗಳಲ್ಲಿ ಗುರುತಿಸ ಬಹುದಾಗಿದೆ. ಮಾರ್ಚ್ ೨೫ರಂದು ನಿವೇದಿತೆಗೆ ಒಕ್ಕಣಿಸಿದ ಪತ್ರದಲ್ಲಿ ಅವರು ಬರೆಯುತ್ತಾರೆ–</p>
  <p>“. . . ನಾನು ಅನಂತ ನೀಲಾಕಾಶ, ಮೋಡಗಳು ನನ್ನನ್ನು ಮುತ್ತಿ ಆವರಿಸಬಹುದು ; ಆದರೆ ನಾನು ಅದೇ ಅನಂತ ನೀಲ, ನನ್ನ ಹಾಗೂ ಪ್ರತಿಯೊಬ್ಬರ ನಿಜ ಸ್ವಭಾವವೆಂದು ನಾನು ತಿಳಿದಿರುವ ಆ ಶಾಂತಿಯ ಸವಿಯನ್ನು ಪಡೆದುಕೊಳ್ಳಲು ನಾನು ಪ್ರಯತ್ನಿಸುತ್ತಿದ್ದೇನೆ. ಈ ಮಣ್ಣಿನ ಮಡಕೆಯಂತಹ ದೇಹಗಳು, ಸುಖ ದುಃಖದ ಹುಚ್ಚು ಕನಸುಗಳು–ಇವೆಲ್ಲ ಎಂಥದು ! ನನ್ನ ಕನಸುಗಳೆಲ್ಲ ಮುರಿದು ಬೀಳುತ್ತಿವೆ. ಓಂ ತತ್ ಸತ್ !”</p>
  <p>ಮೂರು ದಿನಗಳ ನಂತರ ಮೇರಿ ಹೇಲ್ ಗೆ ಬರೆಯುತ್ತಾರೆ–</p>
  <p>“. . . ನಾನು ದುಃಖ ಸಂತೋಷಗಳಿಲ್ಲದ–ಆದರೆ ಅವೆರಡನ್ನೂ ಮೀರಿದ–ಬುದ್ಧಿಗ್ರಾಹ್ಯ ವಲ್ಲದ ಆ ಶಾಂತಿಯನ್ನು ಹೊಂದುತ್ತಿದ್ದೇನೆ. ತಾಯಿಗೂ ಅದನ್ನು ತಿಳಿಸು. (ಮೇರಿಯ ತಾಯಿ ಶ್ರೀಮತಿ ಬೆಲ್ ಹೇಲ್​ಳನ್ನು ಸ್ವಾಮೀಜಿ ‘ತಾಯಿ’ ಎಂದೇ ಕರೆಯುತ್ತಿದ್ದುದು.) ಕಳೆದೆರಡು ವರ್ಷಗಳಲ್ಲಿ ದೈಹಿಕ-ಮಾನಸಿಕ ಸಾವಿನ ಕಣಿವೆಯಲ್ಲಿ ಸಂಚರಿಸಿದ್ದು ನನಗೆ ಸಹಾಯವಾಗಿದೆ. ಈಗ ನಾನು ಶಾಂತಿಯನ್ನು, ಅನಂತಮೌನವನ್ನು ಸಮೀಪಿಸುತ್ತಿದ್ದೇನೆ. ನಾನು ಹಿಂದೆಯೂ ಮುಕ್ತನಾಗಿದ್ದೆ, ಈಗಲೂ ಮುಕ್ತನಾಗಿದ್ದೇನೆ, ಮುಂದೆಯೂ ಮುಕ್ತನಾಗಿರುತ್ತೇನೆ–ಇದೇ ವೇದಾಂತ ತತ್ತ್ವ. ಇದನ್ನು ನಾನು ಬಹಳ ಕಾಲ ಬೋಧಿಸಿದೆ. ಆದರೆ, ಓಹ್ ಅದೇನಾನಂದ ! ಮೇರಿ, ನನ್ನ ಪ್ರಿಯ ಸೋದರಿ, ನಾನೀಗ ಅದನ್ನು ಪ್ರತಿದಿನ ಅನುಭವಿಸುತ್ತಿದ್ದೇನೆ. ಹೌದು, ನಾನು ಮುಕ್ತ, ಏಕಾಂಗಿ, ನಾನು ಅದ್ವಿತೀಯ.”</p>
  <p>ಮೇರಿಗೆ ಬರೆದ ಈ ಪತ್ರದ ಕೊನೆಯ ಮಾತು (ವಿ. ಸೂ.) ಕೂಡ ಅಷ್ಟೇ ಭಾವಾವೇಶಭರಿತ ವಾಗಿದೆ :</p>
  <p>“ನಾನು ನಿಜವಾಗಿ ವಿವೇಕಾನಂದನಾಗಲಿದ್ದೇನೆ. ನೀನೆಂದಾದರೂ ಕೆಟ್ಟದ್ದನ್ನು ಆನಂದಿಸಿ ದ್ದೀಯಾ ? ಹಹ್ಹ ! ಹುಚ್ಚು ಹುಡುಗಿ ! ಎಲ್ಲವೂ ಒಳ್ಳೆಯದೇ. ನಾನು ಒಳ್ಳೆಯದನ್ನು ಆನಂದಿಸು ತ್ತೇನೆ, ಕೆಟ್ಟದ್ದನ್ನೂ ಆನಂದಿಸುತ್ತೇನೆ. ನಾನು ಏಸುವಾಗಿದ್ದೆ, ನಾನೇ ಜುದಾಸನೂ ಆಗಿದ್ದೆ. ಎರಡೂ ನನ್ನ ಆಟ, ನನ್ನ ತಮಾಷೆ. ಉಷ್ಟ್ರಪಕ್ಷಿಯು ಮಣ್ಣೊಳಗೆ ತಲೆ ಮರೆಸಿಟ್ಟುಕೊಂಡು ತಾನಿನ್ನು ಸುರಕ್ಷಿತವಾಗಿದ್ದೇನೆಂದು ಭಾವಿಸುತ್ತದೆ. ಧೈರ್ಯವಂತಳಾಗು, ಎಲ್ಲವನ್ನೂ ಎದುರಿಸು. ಒಳ್ಳೆಯದೂ ಬರಲಿ, ಕೆಟ್ಟದ್ದೂ ಬರಲಿ. ಎರಡಕ್ಕೂ ಸ್ವಾಗತ. ನಾನು ಹೊಂದಬೇಕಾದ ಶ್ರೇಯ ಸ್ಸಿಲ್ಲ, ಹಿಡಿದಿಟ್ಟುಕೊಳ್ಳಬೇಕಾದ ಆದರ್ಶವಿಲ್ಲ, ಈಡೇರಿಸಿಕೊಳ್ಳಬೇಕಾದ ಆಕಾಂಕ್ಷೆಯಿಲ್ಲ ! ವಜ್ರದ ಖನಿಯಾದ ನಾನು, ಒಳ್ಳೆಯದು-ಕೆಟ್ಟದ್ದು ಎಂಬ ಎರಡು ಕಲ್ಗುಂಡುಗಳೊಡನೆ ಆಟ ವಾಡುತ್ತಿದ್ದೇನೆ. ಓ ಒಳಿತೇ, ನಿನಗೆ ಶುಭವಾಗಲಿ, ಬಾ ! ಓ ಕೆಡುಕೇ, ನಿನಗೆ ಶುಭವಾಗಲಿ, ನೀನೂ ಬಾ ! ಸಮಸ್ತ ವಿಶ್ವವೇ ಉರುಳಿಬಿದ್ದರೂ ಅದರಿಂದ ನನಗೇನು ? ನಾನು ಬುದ್ಧಿಯನ್ನೂ ಮೀರಿ ನಿಂತಿರುವ ಶಾಂತಿಸ್ವರೂಪ ! ಬುದ್ಧಿಯು ಕೇವಲ ಸುಖವನ್ನು ಇಲ್ಲವೆ ದುಃಖವನ್ನು ಕೊಡುತ್ತದೆ. ಆದರೆ ನಾನು ಅತೀತ, ನಾನು ಶಾಂತಿ.”</p>
  <p>ಈ ಮನಸ್ಥಿತಿ<span class="en">(mood)</span>ಯಲ್ಲಿ, ಎಂದರೆ ಇತರ ಯಾವ ಪರಿಸ್ಥಿತಿಯೂ ಕದಲಿಸಲಾರದಂತಹ ಮನಸ್ಥಿತಿಯಲ್ಲಿ ಸ್ವಾಮೀಜಿಯವರು ಉಪನ್ಯಾಸಗಳನ್ನು ಮಾಡಿದರು, ತರಗತಿಗಳನ್ನು ನಡೆಸಿದರು; ತನ್ಮೂಲಕ ತಮ್ಮ ಅಂತಿಮ ಹಾಗೂ–ಅವರೇ ಹೇಳಿದಂತೆ–ತಮ್ಮ ಅತ್ಯುನ್ನತ ಸಂದೇಶಗಳನ್ನು ನೀಡಿದರು.</p>
  <p>ಏಪ್ರಿಲಿನ ಎರಡನೇ ವಾರದಲ್ಲಿ ಸ್ವಾಮೀಜಿಯವರು ಟರ್ಕ್​ಸ್ಟ್ರೀಟಿನ ತಮ್ಮ ಮನೆಯಲ್ಲಿ ನಡೆಸುತ್ತಿದ್ದ ತರಗತಿಗಳನ್ನು ಮುಕ್ತಾಯಗೊಳಿಸಿ, ಓಕ್​ಲ್ಯಾಂಡಿನ ಸಮೀಪದ ಅಲಮೇಡ ಎಂಬ ಸಣ್ಣ ಊರಿಗೆ ಹೋದರು. ಇಲ್ಲಿ ಅವರು ‘ಹೋಂ ಆಫ್ ಟ್ರೂತ್​’ನ ಶಾಖೆಯಲ್ಲಿ ಇಳಿದು ಕೊಂಡರು. ಅದಾಗಲೇ ಅವರು ಈ ಊರಿನಲ್ಲಿ ಹಲವಾರು ಸಲ ಉಪನ್ಯಾಸ ಮಾಡಿದ್ದರು. ಆದ್ದ ರಿಂದ ಈ ಊರೂ, ಊರಿನ ಶ್ರೋತೃಗಳೂ ಅವರಿಗೆ ಸುಪರಿಚಿತರಾಗಿದ್ದರು.</p>
  <p>ಆ ದಿನಗಳಲ್ಲಿ ಅಮೆರಿಕದಾದ್ಯಂತ ಪ್ರಚಲಿತವಾಗುತ್ತಿದ್ದ ಘೋಷಣೆಯೆಂದರೆ ‘ಕ್ರೈಸ್ತೀಕರಣ’ ಅಥವಾ ‘ನವ ಸಾಮಾಜಿಕ ಧರ್ಮದ ಅನುಷ್ಠಾನ’. ಕೈಗಾರಿಕಾ ಕ್ರಾಂತಿಯೆಂಬುದು ಅತ್ಯಂತ ಸುಖೀ ಸಮಾಜವನ್ನುಂಟುಮಾಡಬಲ್ಲುದು ಎಂದು ಹಿಂದೆ ಸಾರ್ವತ್ರಿಕವಾಗಿ ನಂಬಲಾಗಿತ್ತು. ಆದರೆ ಕೈಗಾರಿಕಾ ಕ್ರಾಂತಿಯ ಪರಿಣಾಮವಾಗಿ ಹೊಸಹೊಸ ಸಮಸ್ಯೆಗಳು ಹುಟ್ಟಿಕೊಳ್ಳತೊಡಗಿ ದುವು. ಇದನ್ನು ಮನಗಂಡ ಅಂದಿನ ಅನೇಕ ಚಿಂತಿನಶೀಲ ವ್ಯಕ್ತಿಗಳು ಈ ಹೊಸ ಘೋಷಣೆ ಯನ್ನು ಸೃಷ್ಟಿ ಮಾಡಿದ್ದರು. ಇದು ಜನಗಳ ಕಷ್ಟಗಳನ್ನೆಲ್ಲ ದೂರ ಮಾಡಿಬಿಡುತ್ತದೆಯೆಂಬ ನಂಬಿಕೆ ಅವರದ್ದಾಗಿತ್ತು. ಜೀವನದ ಸಕಲ ರಂಗಗಳನ್ನೂ ‘ಕ್ರೈಸ್ತೀಕರಣ’ಗೊಳಿಸಿಬಿಟ್ಟರೆ ಸಮಸ್ಯೆ ಗಳೆಲ್ಲ ತಾವೇ ತಾವಾಗಿ ಪರಿಹಾರವಾಗಿಬಿಡುತ್ತವೆ ಎನ್ನುವ ಈ ಘೋಷಣೆ ಕೆಲಕಾಲದಲ್ಲೇ ಅತ್ಯಂತ ಜನಪ್ರಿಯವಾಗಿಬಿಟ್ಟಿತು. ಜನತಾ ಸೇವೆಯೇ ಕ್ರಿಸ್ತನ ಬೋಧನೆಗಳ ಸಾರಸರ್ವಸ್ವ ಎಂದು ಈ ಪ್ರಚಾರಕರು ಬೋಧಿಸಿದರು. ‘ಯಾರು ನೈತಿಕವಾಗಿ ಅತ್ಯಂತ ಶಕ್ತಿವಂತರೋ, ಯಾರು ಶ್ರಮ ಜೀವಿಗಳೋ, ಅಂಥವರು ಮಾತ್ರ ಶ್ರೀಮಂತರಾಗಬಲ್ಲರು ; ಆದ್ದರಿಂದ ಶ್ರೀಮಂತರೇ ಐಶ್ವರ್ಯದ ಮೇಲ್ವಿಚಾರಕರಾಗಿರಬೇಕಾದುದು ನ್ಯಾಯ’ ಎನ್ನುವುದು ಇವರ ಬೋಧನೆಗಳ ಲ್ಲೊಂದು. ಆಸ್ಪತ್ರೆಗಳನ್ನು ಕಟ್ಟಿಸುವುದೇ ಮೊದಲಾದ ಜನೋಪಕಾರಿ ಕಾರ್ಯಗಳೇ ಧರ್ಮದ ಅರ್ಥ ಎನ್ನುವುದೂ ಅವರ ಘೋಷಣೆಯಾಗಿತ್ತು.</p>
  <p>ಸಾರ್ವತ್ರಿಕವಾಗಿ ಒಪ್ಪಿಕೊಳ್ಳಲಾಗುತ್ತಿದ್ದ ಈ ನಂಬಿಕೆಯನ್ನು ಸ್ವಾಮೀಜಿಯವರು ‘ಧರ್ಮದ ಅನುಷ್ಠಾನ’ ಎಂಬ ಉಪನ್ಯಾಸದಲ್ಲಿ ಉಗ್ರವಾಗಿ ಖಂಡಿಸಿ ಆ ವಾದವನ್ನು ಮೂದಲಿಸಿದರು –“ನೀವು ಹೇಳುತ್ತಿರುವ ‘ಅನುಷ್ಠಾನಧರ್ಮ’ ಯಾವುದದು ? ರಸ್ತೆಗಳನ್ನು ಶುಚಿಗೊಳಿಸುವುದು, ಆಸ್ಪತ್ರೆಗಳನ್ನು ಕಟ್ಟಿಸುವುದು–ಇವೇ ಅಲ್ಲವೆ ? ಬಡವರ, ದೀನರ, ಆರ್ತರ ಸೇವೆಯನ್ನು ಸಾಕ್ಷಾತ್ ಭಗವಂತನ ಪೂಜೆಯೇ ಎಂಬ ರೀತಿಯಲ್ಲಿ ಮಾಡಿ. ಅದನ್ನೇ ಶುದ್ಧ ಹೃದಯದಿಂದ ಮಾಡಿ, ಅಷ್ಟೆ. ಅದರ ಫಲದ ಮಾತು ಅಷ್ಟು ಮುಖ್ಯವಲ್ಲ. ಹೀಗೆ ಫಲದ ವಿಷಯದಲ್ಲಿ ಯಾವ ನಿರೀಕ್ಷೆಯನ್ನೂ ಇಟ್ಟುಕೊಳ್ಳದೆ ಮಾಡಿದ ಕರ್ಮವು ನಿಮ್ಮ ಆತ್ಮಕ್ಕೆ ಒಳಿತನ್ನುಂಟುಮಾಡುತ್ತದೆ. ಸ್ವರ್ಗರಾಜ್ಯವೆಂದರೆ ಇದೇ.</p>
  <p>“ನಾವು ಎಲ್ಲೆಲ್ಲೂ ಅನುಷ್ಠಾನಧರ್ಮದ ಬಗ್ಗೆ ಕೇಳುತ್ತಿದ್ದೇವೆ. ಅದನ್ನು ವಿಶ್ಲೇಷಿಸಿ ನೋಡಿ ದಾಗ, ಅದರ ಬೋಧನೆಯನ್ನೆಲ್ಲ ಒಂದೇ ಮಾತಿನಲ್ಲಿ ಹೇಳಬಹುದು ; ಅದು–ಸಹಮಾನವರಿಗೆ ಸೇವೆ ಸಲ್ಲಿಸುವುದು. ಧರ್ಮವೆಂದರೆ ಅಷ್ಟೇ ಏನು ? ಪ್ರತಿದಿನ ನಾವು ಈ ‘ಅನುಷ್ಠಾನ ಕ್ರೈಸ್ತಧರ್ಮ’ದ ಬಗ್ಗೆ ಕೇಳುತ್ತೇವೆ–ಒಬ್ಬನು ಕೆಲವು ಜನರಿಗೆ ಏನೋ ಸ್ವಲ್ಪ ಉಪಕಾರ ಮಾಡಿದ್ದಾನೆ ಎಂದು. ಅಷ್ಟೇ ಏನು ? ಹಾಗಾದರೆ ಜೀವನದ ಗುರಿಯೇನು ? ಈ ಇಹ ಜೀವನವೇ ನಮ್ಮ ಗುರಿಯೆ ? ಮತ್ತೇನೂ ಇಲ್ಲವೆ ? ನಾವು ಈಗಿರುವಷ್ಟಲ್ಲದೆ ಮತ್ತೇನೂ ಆಗುವುದಕ್ಕಿಲ್ಲವೆ? ಈ ಪ್ರಪಂಚವೇ ಎಲ್ಲ ಧರ್ಮಗಳ ಅತ್ಯುನ್ನತ ಆದರ್ಶವೆ ? ಬಹುತೇಕ ಜನ ಈ ಜಗತ್ತಿನಲ್ಲಿ ಇನ್ನು ಯಾವ ರೋಗವೂ ಬಡತನವೂ ಕಷ್ಟವೂ ಇರದಂತಹ ದಿನವೊಂದನ್ನು ಪ್ರತೀಕ್ಷಿಸು ತ್ತಿದ್ದಾರೆ. ಆದ್ದರಿಂದ ಅನುಷ್ಠಾನಧರ್ಮ ಎಂಬುದರ ಅರ್ಥವಿಷ್ಟೆ–‘ರಸ್ತೆಯನ್ನು ಗುಡಿಸು, ಅದನ್ನು ಶುಚಿಗೊಳಿಸು !’–ಅಲ್ಲವೆ ? ಆದರೆ ಇದನ್ನೇ ಮಾಡುತ್ತ ಎಲ್ಲರೂ ಹೇಗೆ ಸಂತೋಷ ಪಡುತ್ತಿದ್ದಾರೆಂದು ನಾವು ನೋಡುತ್ತಿಲ್ಲವೆ ? ಹಾಗಾದರೆ ಈ ಸುಖವೇ ಜೀವನದ ಗುರಿಯೇನು? ಹಾಗೇನಾದರೂ ಆದರೆ, ಮನುಷ್ಯನಾಗುವುದು ಎಂಥಾ ದೊಡ್ಡ ತಪ್ಪು ! ಹಾಗಾದರೆ ಕೇವಲ ಇಂದ್ರಿಯಸುಖವನ್ನು ಅರಸುವುದರಲ್ಲಿಯೇ ನಾವು ಈ ಮನುಷ್ಯ ಜನ್ಮದ ನೂರಾರು ವರ್ಷ ಗಳನ್ನು ವ್ಯರ್ಥಗೊಳಿಸಿದೆವೆಂದಾಯಿತಲ್ಲ !</p>
  <p>“ಆದ್ದರಿಂದ, ಅನುಷ್ಠಾನಧರ್ಮದ ಈ ವಿವರಣೆಯು ಎಲ್ಲಿಗೆ ಕೊಂಡೊಯ್ಯುತ್ತದೆಂಬುದನ್ನು ನೋಡಿ ! ಲೋಕೋಪಕಾರವು ಒಳ್ಳೆಯದೇ ; ಆದರೆ ಅದೇ ಗುರಿಯೆನ್ನುವುದಾದರೆ ನೀವು ಚಾರ್ವಾಕರಾಗುವ ಅಪಾಯದಲ್ಲಿರುತ್ತೀರಿ. ಅದು ಧರ್ಮವಲ್ಲ. ಅದು ನಾಸ್ತಿಕವಾದಕ್ಕಿಂತಲೂ ಸ್ವಲ್ಪ ಮೇಲು ಅಷ್ಟೆ. ಸಹಜೀವಿಗಳಿಗಾಗಿ ಕೆಲಸ ಮಾಡುವುದು, ಆಸ್ಪತ್ರೆ ಕಟ್ಟಿಸುವುದು–ಇವು ಗಳನ್ನು ಬಿಟ್ಟು ನೀವು ಬೈಬಲ್ಲಿನಲ್ಲಿ ಬೇರೇನನ್ನಾದರೂ ಕಂಡಿರಾ ? ಇಂತಹ ಧರ್ಮವೂ ಕೆಟ್ಟದ್ದೇನಲ್ಲ. ಒಳ್ಳೆಯದೇ. ಆದರದು ಬಾಲವಾಡಿಯ ಧರ್ಮ ಅಷ್ಟೆ. ಅದು ನಿಮ್ಮನ್ನೆಲ್ಲಿಗೂ ಮುಟ್ಟಿಸಲಾರದು. ಈ ಪ್ರಪಂಚದ ಒಟ್ಟು ಒಳಿತು ಕೆಡಕುಗಳನ್ನು ಎಣಿಸಿ ನೋಡಿ. ಯುಗಯುಗಾಂ ತರಗಳಿಂದಲೂ ಅದೇನಾದರೂ ಬದಲಾಗಿದೆಯೇ ? ಪ್ರತಿಸಲವೂ ಈ ಜಗತ್ತು ಆಲೋಚಿಸಿತು– ‘ಓ, ಇನ್ನು ಈ ಸಮಸ್ಯೆಗಳೆಲ್ಲ ಪರಿಹಾರವಾದುವು’ ಎಂದು. ಆದರೆ ಅವೆಲ್ಲ ಹಾಗೆಯೇ ಉಳಿದಿವೆ. ಹೆಚ್ಚೆಂದರೆ ಅವುಗಳ ರೂಪ ಬದಲಾಗಿರಬಹುದಷ್ಟೆ. ಒಂದು ರಾಷ್ಟ್ರ ಶ್ರೀಮಂತವಾದರೆ ಮತ್ತೊಂದು ಬಡವಾಗುತ್ತದೆ. ಅಲೆಯ ಒಂದು ಭಾಗ ಉಬ್ಬಾದರೆ ಮತ್ತೊಂದು ತಗ್ಗಾಗಿರುತ್ತದೆ. ಆ ಬಗ್ಗೆ ನಾವು ಏನು ತಾನೇ ಮಾಡಬಲ್ಲೆವು ? ಏನೇನೂ ಇಲ್ಲ. . .”</p>
  <p>ಹಾಗಾದರೆ ನಾವು ಒಳ್ಳೆಯದನ್ನು ಮಾಡಲು ಪ್ರಯತ್ನಿಸಬಾರದೆ ? ಸ್ವಾಮೀಜಿ ಹೇಳುತ್ತಾರೆ : “ಖಂಡಿತ ಮಾಡಿ ; ಒಳ್ಳೆಯದಕ್ಕೋಸ್ಕರ ಒಳ್ಳೆಯದನ್ನು ಮಾಡಿ.” ಈ ಪ್ರಶ್ನೆಗೆ ಒಮ್ಮೆ ಅವರು ಭಾರತದಲ್ಲಿ ಇನ್ನೂ ಸ್ಪಷ್ಟವಾಗಿ ಉತ್ತರಿಸಿದ್ದರು. ಅವರ ಶಿಷ್ಯ ಶರಚ್ಚಂದ್ರ ಕೇಳಿದ್ದ : “ಈ ಕ್ಷಣಿಕ ಜಗತ್ತಿನಲ್ಲಿ ಏನು ಮಾಡಿದರೆ ತಾನೆ ಏನು ಪ್ರಯೋಜನ ?” ಸ್ವಾಮೀಜಿ ಹೇಳಿದ್ದರು : “ಮಗು, ಸಾವು ತಪ್ಪಿದ್ದಲ್ಲವೆಂದ ಮೇಲೆ ಕ್ರಿಮಿಕೀಟಗಳಂತೆ ಸಾಯುವುದಕ್ಕಿಂತ ವೀರರಂತೆ ಸಾಯುವುದು ಒಳ್ಳೆಯದಲ್ಲವೆ ? ಈ ನಶ್ವರ ವಿಶ್ವದಲ್ಲಿ ಒಂದೆರಡು ದಿನ ಹೆಚ್ಚಿಗೆ ಬದುಕಿದ್ದರೂ ಪ್ರಯೋಜನ ವೇನು ? ತುಕ್ಕು ಹಿಡಿದು ಹಾಳಾಗುವುದಕ್ಕಿಂತ ಸವೆಸಿ ಮುಗಿಸುವುದು ಎಷ್ಟೋ ಮೇಲು– ಅದರಲ್ಲೂ ಇತರರಿಗಾಗಿ ತೃಣಮಾತ್ರವಾದರೂ ಒಳಿತನ್ನು ಮಾಡುತ್ತ.” ಮತ್ತೊಮ್ಮೆ ಇಂಥದೇ ಪ್ರಶ್ನೆಗೆ ಉತ್ತರಿಸುತ್ತಾರೆ : “ತನ್ನ ಒಳಿತನ್ನು ಸಾಧಿಸುವುದಕ್ಕೇ ಆದರೂ ಇತರರಿಗೆ ಒಳಿತನ್ನು ಮಾಡಬೇಕಾಗುತ್ತದೆ. ಇತರರ ಸೇವೆಗಾಗಿ ನಾವು ಈ ನಮ್ಮ ದೇಹವನ್ನು ಸಮರ್ಪಿಸಿದ್ದೇವೆಂದು ಭಾವಿಸಿದಾಗ ನಾವು ನಮ್ಮ ಅಹಮಿಕೆಯನ್ನು ಮರೆಯಲು ಸಾಧ್ಯವಾಗುತ್ತದೆ . . . ಎಂದರೆ ಇತರರ ಸೇವೆ ಮಾಡುವುದು ನಮ್ಮ ಆತ್ಮಸಾಕ್ಷಾತ್ಕಾರಕ್ಕೆ ಒಂದು ದಾರಿ.”</p>
  <p>ನಿಜಕ್ಕೂ ಸ್ವಾಮೀಜಿಯವರ ಹೃದಯವನ್ನು ಮುಟ್ಟದ, ಮಿಡಿಯದ ಮಾನವನ ಮೊರೆ ಯಾವುದೂ ಇರಲಿಲ್ಲ. ಮಾನವನ ಉನ್ನತಿಗೆ ಸಂಬಂಧಿಸಿದ ಯಾವುದೇ ಅಂಶವನ್ನು ಅವರು ತಮಗೆ ಸಂಬಂಧಿಸಿದ್ದಲ್ಲ ಅಥವಾ ತಮ್ಮ ಹೊಣೆಗಾರಿಕೆಯಲ್ಲ ಎಂದು ಭಾವಿಸಿರಲಿಲ್ಲ. ಒಮ್ಮೆ ಅವರು ಶ್ರೀಮತಿ ಹ್ಯಾನ್ಸ್​ಬ್ರೋಗೆ ಹೇಳುತ್ತಾರೆ, “ನೋಡು, ನಾನು ಮತ್ತೊಮ್ಮೆ ಹುಟ್ಟಿ ಬರಬೇಕಾಗಬಹುದು. ಏಕೆಂದರೆ, ನಾನು ಮಾನವಪ್ರೇಮಕ್ಕೆ ಸಿಲುಕಿಕೊಂಡಿದ್ದೇನೆ <span class="en">!” “ I have fallen in love with man !”</span> ಆದರೆ ಮಾನವ ದುಃಖದ ಪರಿಹಾರಕ್ಕೆ ಒಂದೇ ಉಪಾಯ ವೆಂಬುದು ಅವರಿಗೆ ತಿಳಿದಿತ್ತು–ಜನರು ಆಧಾತ್ಮಿಕ ವ್ಯಕ್ತಿಗಳಾಗುವವರೆಗೆ, ಜನರ ಭಾವನೆ-ಕೃತಿ ಗಳು ಆಧ್ಯಾತ್ಮಿಕ ಆದರ್ಶದಿಂದ ಆವೃತವಾಗುವವರೆಗೆ ಮತ್ತು ಈ ಆಧ್ಯಾತ್ಮಿಕ ಆದರ್ಶವು ಆಧ್ಯಾತ್ಮಿಕಾನಂದದಿಂದ ನೈಜವಾಗಿ ಪರಿಣಮಿಸುವವರೆಗೆ ಭೂಮಿಯು ಸ್ವರ್ಗವಾಗಲಾರದೆಂ ಬುದು ಅವರಿಗೆ ತಿಳಿದಿತ್ತು.</p>
  <p>ಹಾಗಾದರೆ ಅನುಷ್ಠಾನಧರ್ಮವೆಂದರೆ ನಿಜಕ್ಕೂ ಏನು ? “ಅನುಷ್ಠಾನ ಧರ್ಮವೆಂದರೆ, ನನ್ನನ್ನು ನಾನು ಆತ್ಮನೆಂದರಿಯುವುದು. ನೀವು ನಿಮ್ಮನ್ನು ಲೌಕಿಕ ವಸ್ತುವಿನೊಂದಿಗೆ ತಾದಾತ್ಮ್ಯ ಗೊಳಿಸಿಕೊಳ್ಳುವ ತಪ್ಪು ಮಾಡುವುದನ್ನು ನಿಲ್ಲಿಸಿ. ನಿಮ್ಮನ್ನು ನೀವು ಆತ್ಮ ಎಂದರಿತುಕೊಳ್ಳ ದಿದ್ದರೆ, ನೀವು ಸಾವಿರ ಆಸ್ಪತ್ರೆಗಳನ್ನು ಕಟ್ಟಿಸಿದರೇನು ? ಐವತ್ತು ಸಾವಿರ ರಸ್ತೆಗಳನ್ನು ನಿರ್ಮಿ ಸಿದರೇನು ? . . . ನೀವು ದೇವರನ್ನು ನೋಡಲೇಬೇಕು. ಅದೇ ನಿಜವಾದ ಅನುಷ್ಠಾನ ಧರ್ಮ. ನೀವು ಯಾವುದನ್ನು ಅನುಷ್ಠಾನಧರ್ಮ ಎಂದು ಕರೆಯುವಿರೋ ಅದನ್ನಲ್ಲ ಕ್ರಿಸ್ತ ಬೋಧಿಸಿದ್ದು. . . . ಆತ್ಮ ಮಾತ್ರವೇ ನಾಶವಾಗದಿರುವುದು. ಎಲ್ಲ ಕೆಲಸಗಳೂ ಈ ಭಾವನೆಯತ್ತ ಅಭಿಮುಖ ವಾಗಿರುವವರೆಗೆ ಒಳ್ಳೆಯದೇ. ‘ನನಗೆ ಈ ಲೌಕಿಕ ಜಗತ್ತು ಬೇಕಾಗಿಲ್ಲ, ಇಂದ್ರಿಯಜೀವನ ಬೇಕಾಗಿಲ್ಲ. ನನಗೆ ಉನ್ನತವಾದದ್ದೇನೋ ಬೇಕು’–ಇದೇ ತ್ಯಾಗ.”</p>
  <p>ಪಾಶ್ಚಾತ್ಯ ಜಗತ್ತು ಸ್ವಾಮೀಜಿಯವರ ಈ ಕರೆಗೆ ಇನ್ನೂ ಓಗೊಡಬೇಕಾಗಿದೆ. ಆದರೆ ಅವರು ಮಾತನಾಡಿದ್ದು ಒಂದು ದಿನವನ್ನು ದೃಷ್ಟಿಯಲ್ಲಿಟ್ಟುಕೊಂಡಲ್ಲ, ಒಂದು ಯುಗವನ್ನು ಪರಿಗಣಿಸಿ. ಒಂದು ಸಂದರ್ಭದಲ್ಲಿ ಅವರೇ ಹೇಳುತ್ತಾರೆ–“ನಾನು ಹೇಳುತ್ತಿರುವುದು ನಿಮಗೆ ಇಷ್ಟವಾಗ ದಿರಬಹುದು. ಇಂದು ನೀವು ನನ್ನನ್ನು ಶಪಿಸಬಹುದು. ಆದರೆ ಒಂದು ದಿನ ನೀವೇ ನನಗೆ ಶುಭ ಹಾರೈಸುತ್ತೀರಿ.”</p>
  <p>ಈಸ್ಟರ್ ದಿನದ ಸಂಜೆ ಸ್ವಾಮೀಜಿ ಕೆಲವು ಶಿಷ್ಯರೊಂದಿಗೆ ತ್ಯಾಗ ಹಾಗೂ ಶಿಷ್ಯತ್ವದ ಬಗ್ಗೆ ಮತ್ತು ಗುರುವಿನಡಿಯಲ್ಲಿ ಶಿಷ್ಯನು ಸಂಪೂರ್ಣ ಶರಣಾಗಿರಬೇಕಾದುದರ ಬಗ್ಗೆ ಮಾತನಾಡಿದರು. ಈ ವಿಚಾರಗಳೆಲ್ಲ ಆ ಪಾಶ್ಚಾತ್ಯರಿಗೆ ತೀರ ಹೊಸತು, ನುಂಗಲಾರದ ತುತ್ತು. ಸ್ವಾಮೀಜಿ ಹೇಳಿ ದರು, “ನೀವು ನನ್ನ ಶಿಷ್ಯರಾಗಬಯಸುವುದಾದರೆ, ನಾನು ನಿಮಗೆ ಫಿರಂಗಿಯ ಬಾಯನ್ನು ಪ್ರವೇಶಿಸುವಂತೆ ಹೇಳಿದರೂ ನೀವು ಮರುಮಾತಿಲ್ಲದೆ ಅದನ್ನು ಪಾಲಿಸಬೇಕು.”</p>
  <p>ಮತ್ತೊಂದು ದಿನ, ಊಟದ ಕೋಣೆಯಲ್ಲಿ ಸ್ವಾಮೀಜಿ ಹೀಗೆಯೇ ಸ್ಫೂರ್ತಿಭರಿತರಾಗಿ ಮಾತನಾಡಲಾರಂಭಿಸಿದರು. ಗಂಟೆಗಳೇ ಉರುಳಿದರೂ ಯಾರಿಗೂ ಸಮಯದ ಪರಿವೆಯೇ ಇಲ್ಲ. ಸ್ವಾಮೀಜಿ ಮಂಡಿಸಿದ ಆಧ್ಯಾತ್ಮಿಕ ವಿಚಾರಲಹರಿಯಲ್ಲಿ ಅಲ್ಲಿದ್ದವರೆಲ್ಲ ಹೇಗೆ ಮುಳುಗಿ ಹೋಗಿದ್ದರೆಂದರೆ ಬೆಳಗಿನಿಂದ ಅಪರಾಹ್ನ ಬಹಳ ಹೊತ್ತಿನವರೆಗೂ ಒಬ್ಬರೂ ಮಿಸುಕಾಡಲಿಲ್ಲ! ಇಂತಹ ಹಲವಾರು ಅನುಭವಗಳಲ್ಲಿ ಪಾಲ್ಗೊಂಡವನೊಬ್ಬ ಹೇಳುತ್ತಾನೆ, “ಗಂಟೆಗಟ್ಟಲೆ ಸ್ವಾಮೀಜಿ ಹೀಗೆ ಸತತವಾಗಿ ಮಾತನಾಡುತ್ತಿದ್ದಾಗ, ಎಲ್ಲಿ ಆ ಆಧ್ಯಾತ್ಮಿಕ ಪ್ರವಾಹಕ್ಕೆ ಅಡ್ಡಿ ಉಂಟಾಗುತ್ತದೆಯೋ ಎಂಬ ಭಯದಿಂದ ಎಲ್ಲರೂ ಮಿಸುಕಾಡದೆ ಕುಳಿತಲ್ಲೇ ಕುಳಿತಿರುತ್ತಿದ್ದರು; ಉಸಿರು ಬಿಗಿಹಿಡಿದು ಅವರ ಮಾತುಗಳನ್ನು ಆಲಿಸುತ್ತಿದ್ದರು. ಸ್ವಾಮೀಜಿಯವರ ವಾಕ್ ಪ್ರವಾಹ ದಲ್ಲಿ ಅವರೆಲ್ಲ ಕೊಚ್ಚಿಹೋಗುತ್ತಿದ್ದರು. ಅತ್ಯುನ್ನತ ಸ್ಥಳವೊಂದರಲ್ಲಿ ತೇಲಾಡುತ್ತಿರುವ ಅನು ಭವವಾಗುತ್ತಿತ್ತು ಅವರಿಗೆ. ಸ್ವಾಮೀಜಿ ಮೌನವಾದಾಗಲೇ ಮತ್ತೆ ಅವರಿಗೆಲ್ಲ ತಾವು ಈ ಲೋಕಕ್ಕೆ ಬಂಧಿತರಾಗಿರುವ ನೆನಪು.”</p>
  <p>ಈಗಾಗಲೇ ಸ್ವಾಮೀಜಿಯವರು ಕ್ಯಾಲಿಫೋರ್ನಿಯದಲ್ಲಿ ಶಕ್ತಿಮೀರಿ ದುಡಿದಿದ್ದರು. ನಾಲ್ಕೂ ವರೆ ತಿಂಗಳ ಅವಿರತ ಪರಿಶ್ರಮದಿಂದ ಅವರ ದೇಹ ಬಳಲಿತ್ತು. ಅವರು ಅಮೆರಿಕೆಗೆ ಬಂದದ್ದರ ಮುಖ್ಯ ಉದ್ದೇಶವೇ ತಮ್ಮ ಆರೋಗ್ಯವನ್ನು ಸುಧಾರಿಸಿಕೊಳ್ಳುವುದು. ಆದರೆ ಇಲ್ಲಿ ತಾವು ನೆಟ್ಟಿದ್ದ ವೇದಾಂತದ ಸಸಿಯ ಬೆಳವಣಿಗೆಯನ್ನು ಗಮನಿಸಿ ಅದಕ್ಕೆ ನೀರೆರೆಯುವುದೂ ಅವರ ಮತ್ತೊಂದು ಉದ್ದೇಶವಾಗಿತ್ತು. ಇದಲ್ಲದೆ ಭಾರತದಲ್ಲಿ ಮಠಸ್ಥಾಪನೆಯ ಉದ್ದೇಶಕ್ಕಾಗಿ ಹಣ ಸಂಗ್ರಹದ ಕಾರ್ಯ ನಿಧಾನವಾಗಿ ಸಾಗುತ್ತಿತ್ತು. ಅಲಮೇಡದಲ್ಲಿ ‘ಧರ್ಮದ ಅನುಷ್ಠಾನ’ ಎಂಬ ಉಪನ್ಯಾಸದೊಂದಿಗೆ ಅಮೆರಿಕದ ತಮ್ಮ ಕೆಲಸಗಳನ್ನು ಮುಗಿಸಿಕೊಂಡು ಹಿಂದಿರುಗುವುದೆಂದು ಅವರು ನಿಶ್ಚಯಿಸಿದ್ದರು. ಆದರೆ ಕಡೇ ಘಳಿಗೆಯಲ್ಲಿ ತಮ್ಮ ನಿರ್ಧಾರವನ್ನು ಬದಲಿಸಬೇಕಾಯಿತು. ಏಕೆಂದರೆ ಅವರೀಗ ಮತ್ತೆ ಆರ್ಥಿಕ ಮುಗ್ಗಟ್ಟಿಗೆ ಸಿಲುಕಿದ್ದರು. ಬಹುಕಾಲದಿಂದಲೂ ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್ ಅವರ ವೈಯಕ್ತಿಕ ಖರ್ಚಿಗಾಗಿ ಪ್ರತಿ ತಿಂಗಳೂ ಸ್ವಲ್ಪ ಹಣವನ್ನು ಕಳಿಸಿಕೊಡುತ್ತಿದ್ದ.* ಈಗ ಅವನು ಅದನ್ನು ನಿಲ್ಲಿಸಿಬಿಟ್ಟಿದ್ದ. (ಈ ಹಣದಲ್ಲೂ ಬಹು ಪಾಲನ್ನು ಸ್ವಾಮೀಜಿ ಮಠಕ್ಕೆ ಕಳಿಸಿಬಿಡುತ್ತಿದ್ದರು. ತಮ್ಮ ಖರ್ಚಿಗಾಗಿ ಸಾಧ್ಯವಾದಷ್ಟು ಕಡಿಮೆ ಹಣವನ್ನು ಬಳಸುತ್ತಿದ್ದರು). ಬಹುಶಃ ಅಮೆರಿಕದ ಶ್ರೀಮಂತಭಕ್ತರು ಸ್ವಾಮೀಜಿಯವರಿಗೆ ಬೇಕೆಂಬಷ್ಟು ಹಣ ಕೊಡುತ್ತಿರಬಹುದೆಂದು ಆತ ಭಾವಿಸಿರಬೇಕು. ಅಂತೂ ಇದರಿಂದಾಗಿ ಸ್ವಾಮೀಜಿಯವರ ಮೇಲೆ ಆರ್ಥಿಕ ಒತ್ತಡ ಹೆಚ್ಚಾಯಿತು. ಆದರೆ ಇದಕ್ಕಾಗಿ ಅವರು ಅಜಿತ್​ಸಿಂಗನ ಮೇಲೆ ಒಂದಿನಿತೂ ಬೇಸರಿಸಿಕೊಳ್ಳಲಿಲ್ಲ. ಬದಲಾಗಿ ಸಾರಾಳಿಗೆ ಬರೆದ ಒಂದು ಪತ್ರದಲ್ಲಿ ಅವರು ಮಹಾರಾಜ ತಮಗೆ ಇದುವರೆಗೆ ಮಾಡಿದ ಉಪಕಾರವನ್ನು ಸ್ಮರಿಸಿ ಅವನ ಶ್ರೇಯಸ್ಸಿಗಾಗಿ ಮನ ಸಾರೆ ಹರಸಿದರು.</p>
  <p>ಈಗ ಹಣ ಸಂಗ್ರಹಣೆಯ ಒಂದು ಗುರಿಯನ್ನು ಮುಟ್ಟಬೇಕೆಂಬ ಉದ್ದೇಶದಿಂದ ಅವರು ಅಲಮೇಡದಲ್ಲಿ ಮತ್ತೊಂದು ಉಪನ್ಯಾಸ ಮಾಲಿಕೆಯನ್ನು ಆರಂಭಿಸಿದರು. ಇದು ಭಕ್ತಿಯೋಗ ವನ್ನು ಕುರಿತದ್ದು. ವಿಷಯಗಳು–‘ಪೂಜ್ಯ ಮತ್ತು ಪೂಜಕ’, ‘ವಿಧ್ಯುಕ್ತ ಪೂಜೆ’ ಮತ್ತು ‘ಭಕ್ತಿ ಹಾಗೂ ಪ್ರೇಮ’.</p>
  <p>ಶ್ರೀಮತಿ ಸಾರಾಳಿಗೆ ಬರೆದ ಪತ್ರದಲ್ಲಿ ಸ್ವಾಮೀಜಿ ತಾವು ಮತ್ತೊಂದು ಸರಣಿಯನ್ನು ಪ್ರಾರಂಭಿಸಬೇಕಾದುದರ ಬಗ್ಗೆ ತಿಳಿಸುತ್ತ ಹೇಳುತ್ತಾರೆ, “ನೀನು ಅದರ ಬಗ್ಗೆ (ಎಂದರೆ ತಮ ಗಾಗಬಹುದಾದ ಶ್ರಮದ ಬಗ್ಗೆ) ಸ್ವಲ್ಪವೂ ತಲೆ ಕೆಡಿಸಿಕೊಳ್ಳಬೇಡ. ನಾನೀಗ ನನ್ನ ಕಾಲ ಮೇಲೆ ನಿಂತಿದ್ದೇನೆ. ನಾನೀಗ ಬೆಳಕು ಕಾಣುತ್ತಿದ್ದೇನೆ. ನನ್ನ ಯಶಸ್ಸುಗಳು ನನ್ನನ್ನು ದಾರಿತಪ್ಪಿಸಿಬಿಡು ತ್ತಿದ್ದುವು. ಮತ್ತು ನಾನೊಬ್ಬ ಸಂನ್ಯಾಸಿಯೆಂಬ ವಾಸ್ತವಾಂಶವನ್ನು ನಾನು ಮರೆತುಬಿಡುತ್ತಿದ್ದೆ. ಆದ್ದರಿಂದಲೇ ಜಗನ್ಮಾತೆ ನನಗೆ ಈ ಅನುಭವವನ್ನು ಮಾಡಿಸುತ್ತಿದ್ದಾಳೆ.”</p>
  <p>ಭಕ್ತಿಯೋಗವನ್ನು ಕುರಿತ ಈ ಉಪನ್ಯಾಸಗಳು ಅವರ ಯಾವುದೇ ಇತರ ಉಪನ್ಯಾಸದಂತೆಯೇ ಅತ್ಯಂತ ವಿಶಿಷ್ಟವಾಗಿದ್ದುವು. ಪಾಶ್ಚಾತ್ಯರಿಗೆ ಸುಪರಿಚಿತವಾದ ದ್ವೈತ ಸಿದ್ಧಾಂತವನ್ನೂ ಅವರು ತಮ್ಮದೇ ಆದ ರೀತಿಯಲ್ಲಿ ಮಂಡಿಸಿದರು.</p>
  <p>ನಿಜಕ್ಕೂ ಈ ಉಪನ್ಯಾಸಗಳ ಕೆಲಸ, ವೇದಿಕೆಯನ್ನೇರುವ ಕೆಲಸ ಅವರಿಗೆ ಅಷ್ಟೇನೂ ಪ್ರಿಯವಾದದ್ದಾಗಿರಲಿಲ್ಲ ಎಂದು ತೋರುತ್ತದೆ. ಆದರೆ ಕಾರ್ಯಕ್ರಮ ನಿಗದಿಯಾಗಿತ್ತು ; ಬೇರೆ ಉಪಾಯವಿಲ್ಲ. ಒಮ್ಮೆ ಶ್ರೀಮತಿ ಅಲನ್​ಗೆ ಅವರು ಹೇಳುತ್ತಾರೆ, “ನಾನು ಸಂಜೆ ಎಂಟು ಗಂಟೆಯ ವೇಳೆಗೆ ‘ಪ್ರೇಮ’ದ (‘ಭಗವತ್ಪ್ರೇಮ’ದ) ಬಗ್ಗೆ ಮಾತನಾಡಬೇಕಾಗಿದೆ. ಆದರೆ ಎಂಟು ಗಂಟೆಗೆ ನನ್ನಲ್ಲಿ ಪ್ರೇಮದ ಭಾವನೆಯೇ ಬರುವುದಿಲ್ಲ !” ಅವರು ಬಾಯಲ್ಲಿ ಹೀಗೆ ಹೇಳಿದರೂ ಒಮ್ಮೆ ಮಾತನಾಡಲಾರಂಭಿಸಿದರೆಂದರೆ ಆ ಮಾತುಗಳೆಲ್ಲ ಭಗವತ್​ಪ್ರೇಮಭರಿತ ಹೃದಯ ದಿಂದಲೇ ಹೊಮ್ಮಿಬರುತ್ತಿದ್ದಂತೆ ಕಾಣುತ್ತಿತ್ತು.</p>
  <p>ಈ ದಿನಗಳಲ್ಲಿ ನಡೆದ ಒಂದು ಅತಿ ಮುಖ್ಯ ಘಟನೆಯೆಂದರೆ, ಸ್ಯಾನ್​ಫ್ರಾನ್ಸಿಸ್ಕೋದಲ್ಲಿ ‘ವೇದಾಂತ ಸೊಸೈಟಿ’ಯೊಂದರ ಉದಯ. ಪಸಾಡೆನ ಹಾಗೂ ಸ್ಯಾನ್​ಫ್ರಾನ್ಸಿಸ್ಕೋಗಳಲ್ಲಿ ಇಂತಹ ಒಂದೊಂದು ಸಂಘಗಳು ಹುಟ್ಟಿಕೊಂಡುವು. ಇವುಗಳ ಉಳಿವಿನ ಬಗ್ಗೆ ಸ್ವಾಮೀಜಿ ಯವರಿಗೇ ತೀವ್ರ ಶಂಕೆಯಿತ್ತು. ಆದರೆ ಅವರು ತಮ್ಮ ಆಧ್ಯಾತ್ಮಿಕ ಶಕ್ತಿಯನ್ನು ಬಸಿದು ಹರಿಸಿದ್ದ ಈ ಸ್ಥಳಗಳಲ್ಲಿ ಅದು ವ್ಯರ್ಥವಾಗಿ ಹೋಗದಂತೆ ಸಂಘಗಳನ್ನು ನಿರ್ಮಿಸುವುದು ಅವರ ಮಹಾಕಾರ್ಯದ ಒಂದು ಅಂಗವೇ ಆಗಿತ್ತು.</p>
  <p>ಹೀಗೆ ಎಡೆಬಿಡದೆ ನಡೆದ ಕೆಲಸಗಳೂ ಈಗ ಕೊನೆಗೊಳ್ಳುವ ಸೂಚನೆ ಕಂಡುಬಂದಾಗ, ಸ್ವಾಮೀಜಿಯವರು ಸ್ವಲ್ಪ ವಿಶ್ರಾಂತಿಗಾಗಿ ತಮ್ಮ ಆಪ್ತ ಶಿಷ್ಯರೊಂದಿಗೆ ಸಮೀಪದ ಕ್ಯಾಂಪ್ ಟೈಲರ್ ಎಂಬ ಸ್ಥಳಕ್ಕೆ ಭೇಟಿ ನೀಡಿದರು. ಇಲ್ಲಿ ಅವರು ಮೇ ೨ರಿಂದ ಸುಮಾರು ಹದಿನೈದು ದಿನ ಉಳಿದುಕೊಂಡರು. ಇಲ್ಲೊಂದು ಹೊಳೆ ಹರಿಯುತ್ತಿದೆ ; ವಾತಾವರಣ ಪರಮ ಪ್ರಶಾಂತ ವಾಗಿದೆ. ಸ್ವಾಮೀಜಿ ಇಲ್ಲಿನ ಜಗತ್ಪ್ರಸಿದ್ಧವಾದ ದೈತ್ಯಾಕಾರದ ರೆಡ್​ವುಡ್ ವೃಕ್ಷಗಳ ನೆರಳಿನಲ್ಲಿ ತಮ್ಮ ಶಿಷ್ಯರೊಂದಿಗೆ ಹರಟುತ್ತ, ಕೆಲವೊಮ್ಮೆ ಗಂಭೀರವಾದ ಮಾತುಕತೆಗಳಲ್ಲಿ ತೊಡಗುತ್ತ, ಇಲ್ಲವೆ ಧ್ಯಾನ ಮಾಡುತ್ತ ಆನಂದದಿಂದ ದಿನ ಕಳೆದರು.</p>
  <p>ಒಂದು ದಿನ ಆ ಹೊಳೆಯ ಬದಿಯಲ್ಲಿ ಕೆಲವು ಹುಡುಗರು ಆಟವಾಡುತ್ತಿರುವುದನ್ನು ಸ್ವಾಮೀಜಿ ನೋಡಿದರು. ಆ ಹುಡುಗರು ಮೊಟ್ಟೆಯ ಚಿಪ್ಪುಗಳನ್ನು ಹರಿಯುವ ನೀರಿನ ಮೇಲೆ ತೇಲಿಬಿಟ್ಟು ಅವುಗಳಿಗೆ ಬಂದೂಕಿನಿಂದ ಗುರಿಯಿಟ್ಟು ಗುಂಡು ಹೊಡೆಯುವ ಪ್ರಯತ್ನದಲ್ಲಿ ದ್ದರು. ಆದರೆ, ಪಾಪ, ಆ ಪ್ರಯತ್ನದಲ್ಲಿ ಯಾರೂ ಯಶಸ್ವಿಗಳಾದಂತೆ ಕಾಣಲಿಲ್ಲ. ಸ್ವಾಮೀಜಿ ಇದನ್ನು ಮುಗುಳ್ನಗುತ್ತ ಗಮನಿಸುತ್ತಿದ್ದರು. ಇದನ್ನು ಕಂಡ ಒಬ್ಬ ಹುಡುಗ, “ಅದು ನೀವಂದು ಕೊಂಡಷ್ಟು ಸುಲಭವಲ್ಲ ಸ್ವಾಮಿ ! ಬೇಕಾದರೆ ಹೊಡೆದು ನೋಡಿ” ಎಂದು ಪಂಥವೊಡ್ಡಿದ. ಸ್ವಾಮೀಜಿ ಪಂಥಕ್ಕೆ ನಿಂತೇಬಿಟ್ಟರು. ಅವರು ಆ ಹುಡುಗನ ಕೈಯಿಂದ ಬಂದೂಕವನ್ನು ತೆಗೆದುಕೊಂಡು ಒಂದೇ ಸಮನೆ ಸುಮಾರು ಹತ್ತು ಹನ್ನೆರಡು ಚಿಪ್ಪುಗಳನ್ನು ಹೊಡೆದುಬಿಟ್ಟರು! ಹುಡುಗರಿಗೆ ಆಶ್ಚರ್ಯವೋ ಆಶ್ಚರ್ಯ. ಆದರೆ ಅವರೆಲ್ಲ ಮಾತನಾಡಿಕೊಂಡರು, “ಓ, ಇವರಿ ಗೆಲ್ಲೋ ಬಂದೂಕು ಹಿಡಿದು ಚೆನ್ನಾಗಿ ಅಭ್ಯಾಸವಿರಬೇಕು” ಎಂದು. ಇದನ್ನು ಕೇಳಿದ ಸ್ವಾಮೀಜಿ ತಮ್ಮ ಗುಟ್ಟನ್ನು ಬಿಟ್ಟುಕೊಟ್ಟರು : “ನೋಡಿ ಮಕ್ಕಳೆ, ನಾನು ಇಂದಿನವರೆಗೂ ಬಂದೂಕು ಹಿಡಿದವನೇ ಅಲ್ಲ. ನಾನು ನನ್ನ ಮನಸ್ಸನ್ನು ಏಕಾಗ್ರಗೊಳಿಸಿದೆ ; ಏಕಾಗ್ರತೆಯಿಂದ ಹೊಡೆದ ಗುಂಡುಗಳೆಲ್ಲ ನೇರವಾಗಿ ಗುರಿಮುಟ್ಟಿದುವು. ಅಷ್ಟೆ. ಮನಸ್ಸಿನ ಏಕಾಗ್ರತೆಯೊಂದಿದ್ದುಬಿಟ್ಟರೆ ಏನನ್ನು ಬೇಕಾದರೂ ಸಾಧಿಸಬಹುದು. ಈ ಏಕಾಗ್ರತೆಯೇ ನನ್ನ ಯಶಸ್ಸಿನ ಗುಟ್ಟು.”</p>
  <p> ಸುಮಾರು ಹದಿನೈದು ದಿಗಳ ಬಳಿಕ ಸ್ವಾಮೀಜಿ ಸ್ಯಾನ್​ಫ್ರಾನ್ಸಿಸ್ಕೋಗೆ ಹಿಂದಿರುಗಿದರು. ಆದರೆ ಅವರ ಆರೋಗ್ಯ ಹೆಚ್ಚೇನೂ ಸುಧಾರಿಸಿರಲಿಲ್ಲ. ಆದ್ದರಿಂದ ಅವರು ತಮ್ಮ ಶಿಷ್ಯನಾದ ಡಾ ॥ ಲೋಗನ್ ಎಂಬವನ ಮನೆಯಲ್ಲಿ ಉಳಿದುಕೊಂಡರು. ಒಂದು ವಾರದ ಕಾಲ ಅವರು ಯಾವ ಕಾರ್ಯಕ್ರಮದಲ್ಲೂ ಭಾಗವಹಿಸಲಿಲ್ಲ. ಆದರೆ ಮೇ ೨೪ರಂದು ಅಲ್ಲಿನ ವೇದಾಂತ ಸೊಸೈಟಿಯಲ್ಲಿ ಭಗವದ್ಗೀತೆಯ ಬಗ್ಗೆ ಮಾತನಾಡಿದರು. ಶ್ರೀಕೃಷ್ಣನ ಸಂದೇಶದ ಬಗ್ಗೆ ಮಾತನಾ ಡುತ್ತ ಅವರೆಂದರು :</p>
  <p>“ಎದ್ದು ನಿಲ್ಲಿ, ಹೋರಾಡಿ. ಒಂದು ಹೆಜ್ಜೆಯನ್ನೂ ಹಿಂದಿಡಬೇಡಿ. ನಕ್ಷತ್ರಗಳೇ ಉದುರಿ ಬೀಳಲಿ ! ಇಡೀ ಪ್ರಪಂಚವೇ ನಿಮಗೆ ಎದುರಾಗಿ ನಿಲ್ಲಲಿ ! ಸಾವೆಂದರೆ ಒಂದು ಬಟ್ಟೆಯನ್ನು ಬದಲಿಸಿದಂತಷ್ಟೇ. ಅದರಿಂದೇನು ? ಆದ್ದರಿಂದ ಹೋರಾಡಿ. ಹೇಡಿಗಳಾಗುವುದರಿಂದ ನಿಮ ಗೇನೂ ಲಾಭವಿಲ್ಲ. ನೀವು ಜಗತ್ತಿನ ಎಲ್ಲ ದೇವರಿಗೂ ಮೊರೆಯಿಟ್ಟಾಯಿತು. ಕಷ್ಟಗಳೇನಾದರೂ ದೂರವಾದುವೆ ? ಭಾರತದ ಜನ ಅರವತ್ತು ಕೋಟಿ ದೇವತೆಗಳಿಗೆ ಮೊರೆಯಿಡುತ್ತಾರೆ. ಆದರೂ ನಾಯಿಗಳಂತೆ ಸಾಯುತ್ತಿರುತ್ತಾರೆ. ಎಲ್ಲಿದ್ದಾರೆ ಆ ದೇವತೆಗಳೆಲ್ಲ ? ನಿಮ್ಮದೆಲ್ಲ ಮುಗಿದ ಮೇಲೆ ಆ ದೇವತೆಗಳು ನಿಮ್ಮ ಸಹಾಯಕ್ಕೆ ಬರುತ್ತಾರೆ. ಅದರಿಂದೇನು ಪ್ರಯೋಜನ ! ವೀರಮರಣ ವನ್ನಪ್ಪಿ. ಮೂಢನಂಬಿಕೆಗಳಿಗೆ ತಲೆಬಾಗುವುದು ! ನಿಮ್ಮನ್ನೇ ನಿಮ್ಮ ಆಸೆಗೆ ಮಾರಿಕೊಳ್ಳುವುದು! –ಇದು ನಿಮಗೆ ತಕ್ಕುದಲ್ಲ. ನೀವು ಅನಂತಸ್ವರೂಪರು, ಜನನವಿಲ್ಲದವರು, ಮರಣವಿಲ್ಲ ದವರು. ಗುಲಾಮರಾಗಿರುವುದು ನಿಮಗೆ ಹೇಳಿಸಿದ್ದಲ್ಲ . . . ಏಳಿ ! ಎಚ್ಚರಗೊಳ್ಳಿ ! ಎದ್ದು ನಿಂತು ಹೋರಾಡಿ. ಸಾಯಲೇಬೇಕಾಗಿ ಬಂದರೆ ಸಾಯಿರಿ. ನಿಮಗೆ ನೆರವಾಗಬಲ್ಲವರು ಯಾರೂ ಇಲ್ಲ. ನೀವೇ ಸಕಲ ಜಗತ್ತಾಗಿರುವಾಗ ನಿಮಗೆ ನೆರವಾಗಲು ಯಾರಿಂದಾದೀತು ?”</p>
  <p>ಮೇ ತಿಂಗಳ ವೇಳೆಗೆ ಕ್ಯಾಲಿಫೋರ್ನಿಯದಲ್ಲಿ ಸ್ವಾಮೀಜಿಯವರ ಕೆಲಸ ಒಂದು ಹಂತವನ್ನು ಮುಟ್ಟಿ ತೃಪ್ತಿಕರವಾಗಿ ಸಾಗತೊಡಗಿತ್ತು. ಅತ್ತ ಲಾಸ್ ಏಂಜಲಿಸ್ ಹಾಗೂ ಪಸಾಡೆನಗಳ ವೇದಾಂತ ಸೊಸೈಟಿಗಳ ಸದಸ್ಯರು ನಿಯತವಾಗಿ ಸಭೆ ಸೇರುತ್ತಿದ್ದರು. ಇಲ್ಲಿಗೆ ಮತ್ತೊಮ್ಮೆ ಭೇಟಿ ಕೊಡಬೇಕು ಎಂದು ಸ್ವಾಮೀಜಿಯವರನ್ನು ಒತ್ತಾಯಿಸುವ ಪತ್ರಗಳು ಬರಲಾರಂಭಿಸಿದ್ದುವು. ಆದರೆ ಇತ್ತ ಉತ್ತರ ಕ್ಯಾಲಿಫೋರ್ನಿಯದಲ್ಲಿ ತುಂಬ ಕಾರ್ಯಚಟುವಟಿಕೆಗಳಲ್ಲಿ ಮುಳುಗಿದ್ದ ಅವರಿಗೆ ಹೊರಟುಬರಲು ಸಾಧ್ಯವಿರಲಿಲ್ಲ. ಇಲ್ಲಿಯ ಓಕ್​ಲ್ಯಾಂಡ್ ಹಾಗೂ ಅಲಮೇಡಗಳಲ್ಲೂಅನೌಪಚಾರಿಕ ಅಧ್ಯಯನ ಕೇಂದ್ರಗಳು ಪ್ರಾರಂಭವಾಗಿದ್ದುವು.</p>
</html>
