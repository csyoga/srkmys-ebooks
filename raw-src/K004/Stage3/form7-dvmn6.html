<?xml version="1.0"?>
<html>
  <p class="noindent">ಅರಿತುಕೊಳ್ಳದಿರುವ ಪಾಠವನ್ನು ಕಲಿತಿದ್ದೇವೆ. ಅದೇ ಮಾಯೆ ಎಂಬುದು. ಈ ವಿಕೃತ ಜಗತ್ತೇ ಮಾಯೆ. ತ್ಯಾಗಮಾಡಿ ಸುಖಿಯಾಗು. ಕಾಮಕಾಂಚನಗಳ ಭಾವನೆಯನ್ನು ತೊರೆದುಬಿಡು. ಅದ ಕ್ಕಿಂತ ಬೇರೆ ಬಂಧನವಿಲ್ಲ. ವಿವಾಹ, ಕಾಮ ಮತ್ತು ಹಣ–ಇವು ಮಾತ್ರವೇ ಜೀವಂತ ಪಿಶಾಚಿ ಗಳು. ಪ್ರಾಪಂಚಿಕ ಪ್ರೇಮವೆಲ್ಲವೂ ಶರೀರಾಸಕ್ತಿಯಿಂದಲೇ ಪ್ರಾರಂಭ. ಕಾಮವಿಲ್ಲದಿದ್ದರೆ ಪರಿಗ್ರಹವೂ ಇಲ್ಲ. ಇವು ಕಳಚಿ ಬಿದ್ದಂತೆಲ್ಲ ಕಣ್ಣುಗಳು ಆಧ್ಯಾತ್ಮಿಕ ದರ್ಶನಕ್ಕೆ ತೆರೆದುಕೊಳ್ಳು ತ್ತವೆ. ಜೀವವು ತನ್ನ ಅನಂತ ಶಕ್ತಿಯನ್ನು ಮರಳಿ ಪಡೆದುಕೊಳ್ಳುತ್ತದೆ.</p>
  <div>	ಪ್ರೀತಿಪೂರ್ವಕವಾಗಿ 			ಎಂದೆಂದಿಗೂ ನಿನ್ನವ</div>
  <div>ವಿವೇಕಾನಂದ</div>
  <p>ಕೆಲವು ಮತಾಂಧ ‘ಚರ್ಚೀ’ ಮಹಿಳೆಯರ ವಿರುದ್ಧ ಸ್ವಾಮೀಜಿ ಮಾಡಿದರೆನ್ನಲಾದ ಟೀಕೆಗಳು ಎಷ್ಟೇ ಕಟುವಾಗಿದ್ದಿರಲಿ, ಅಮೆರಿಕದ ಮಹಿಳೆಯರನ್ನೆಲ್ಲ ಅವರು ಒಟ್ಟಾರೆ ಟೀಕಿಸಿರಲು ಸಾಧ್ಯವೇ ಇರಲಿಲ್ಲ. ಬದಲಾಗಿ ಅವರು ಅಮೆರಿಕದ ಮಹಿಳೆಯರ ಬಗ್ಗೆ ಅತಿ ಹೆಚ್ಚಿನ ಆದರ-ಅಭಿಮಾನ- ಗೌರವಗಳನ್ನು ಹೊಂದಿದ್ದರು. ಅಮೆರಿಕದಿಂದ ಅವರು ಖೇತ್ರಿಯ ಮಹಾರಾಜನಿಗೆ ಬರೆದಿದ್ದ ಒಂದು ಪತ್ರದಿಂದ ಇದು ಅತ್ಯಂತ ಸ್ಪಷ್ಟವಾಗುತ್ತದೆ. ‘ಗೃಹಿಣೀ ಗೃಹಮುಚ್ಯತೇ’ ಎಂಬ ಮಾತನ್ನು ಉದ್ಧರಿಸುತ್ತ ಆ ಪತ್ರದಲ್ಲಿ ಹೇಳುತ್ತಾರೆ, “ಈ ದೃಷ್ಟಿಯಿಂದ ಅಮೆರಿಕದ ಮಹಿಳೆ ಯರು ಜಗತ್ತಿನ ಯಾವುದೇ ಜನಾಂಗದ ಮಹಿಳೆಯರೊಂದಿಗೆ ಸರಿದೂಗಬಲ್ಲರು” ಎಂದು. ಅಮೆರಿಕದ ಮಹಿಳೆಯರು ವಿಲಾಸಪ್ರಿಯರು, ಸ್ವೇಚ್ಛಾಚಾರಿಗಳು ಎಂಬ ಪ್ರಚಲಿತ ಭಾವನೆಯನ್ನು ಸ್ವಾಮೀಜಿ ಸಂಪೂರ್ಣ ತಳ್ಳಿಹಾಕುತ್ತಾರೆ. ಆ ಪತ್ರದಲ್ಲಿ ಅವರು ಉದ್ಗರಿಸುತ್ತಾರೆ, “ಅಮೆರಿಕದ ಮಹಿಳೆಯರೇ, ನಿಮ್ಮ ಪುಣವನ್ನು ತೀರಿಸಲು ನನಗೆ ನೂರು ಜನ್ಮಗಳೂ ಸಾಲಲಾರವು ! ನಿಮಗೆ ಧನ್ಯವಾದಗಳನ್ನು ತಿಳಿಸಲು ನನ್ನಲ್ಲಿ ಶಬ್ದಗಳೇ ಇಲ್ಲ !” ದೂರದ ಭಾರತದಿಂದ ತಾವು ಅನಾಮಧೇಯರಾಗಿ ಕೈಯಲ್ಲಿ ಕಾಸಿಲ್ಲದೆ ಅಸಹಾಯಕರಾಗಿ ಬಂದಾಗ ಅಮೆರಿಕದ ಮಹಿಳೆಯರು ತಮ್ಮನ್ನು ಸ್ವಂತ ಮಗನಂತೆ, ಸೋದರನಂತೆ ಕಂಡು ವಿಶ್ವಾಸದಿಂದ ಉಪಚರಿಸಿದುದನ್ನು ಈ ಪತ್ರದಲ್ಲಿ ಸ್ವಾಮೀಜಿ ಕೃತಜ್ಞತೆಯಿಂದ ಸ್ಮರಿಸುತ್ತಾರೆ.</p>
  <p>ಅಲ್ಲದೆ ಸ್ವಾಮೀಜಿಯವರ ವಿರುದ್ಧದ ಈ ಅಪಪ್ರಚಾರದ ಸಮಯದಲ್ಲಿ ಶ್ರೀಮತಿ ಸಾರಾ ಬುಲ್ಲಳಿಗೆ ಸ್ವಾಮೀಜಿಯವರ ಸಂಗಾತಿಯಾದ ಗುಡ್ವಿನ್ ಒಂದು ಪತ್ರ ಬರೆದ. ಅಮೆರಿಕದ ಮಹಿಳೆಯರ ವಿಷಯದಲ್ಲಿ ಸ್ವಾಮೀಜಿ ಹೊಂದಿದ್ದ ಗೌರವವನ್ನು ಈ ಪತ್ರ ಎತ್ತಿತೋರಿಸು ವಂತಿದೆ. ಈ ಪತ್ರ ಬರೆಯುವುದಕ್ಕೆ ಒಂದೆರಡು ವಾರಗಳ ಹಿಂದೆಯಷ್ಟೇ ಸ್ವಾಮೀಜಿ ಗುಡ್ವಿನ್ನ ನಿಗೆ ಹೇಳಿದ್ದರಂತೆ, “ನಾನು ಮುಂದೇನಾದರೂ ಹೆಣ್ಣಾಗಿ ಜನ್ಮ ತಾಳಬೇಕಾಗಿ ಬಂದರೆ ಆಗ ನಾನು ಖಂಡಿತ ಅಮೆರಿಕದ ಮಹಿಳೆಯಾಗಿ ಜನ್ಮ ತಾಳುತ್ತೇನೆ” ಎಂದು. ಆದ್ದರಿಂದ ಸ್ವಾಮೀಜಿ ಅಮೆರಿಕದ ಮಹಿಳೆಯರ ವಿಷಯದಲ್ಲಿ ಹೀನಾಯವಾಗಿ ಮಾತನಾಡಿದರೆಂಬ ಪತ್ರಿಕಾ ವರದಿ ಗಳೆಲ್ಲವೂ ಅವರ ವ್ಯಕ್ತಿತ್ವಕ್ಕೆ ಮಸಿಬಳಿಯಲೆತ್ನಿಸುವ ಕುಟಿಲೋಪಾಯಗಳಷ್ಟೇ ಎಂದು ಗುಡ್ ವಿನ್ ದೃಢವಾಗಿ ಹೇಳುತ್ತಾನೆ.</p>
  <p>ಸ್ವಾಮೀಜಿ ಸಿಕ್ಕಿಹಾಕಿಕೊಂಡ ಕಹಿ-ವಿವಾದಾಸ್ಪದ ಘಟನೆ ಇದೊಂದೇ ಅಲ್ಲ. ಭಾರತದ, ಮುಖ್ಯವಾಗಿ ಕಲ್ಕತ್ತ ಮದ್ರಾಸುಗಳ ಪತ್ರಿಕೆಗಳಲ್ಲಿ ಪ್ರಧಾನವಾಗಿ ಕಾಣಿಸಿಕೊಂಡ ಇನ್ನಿತರ ಸಂಗತಿಗಳಿವೆ. ಅವುಗಳನ್ನೀಗ ನೋಡೋಣ.</p>
  <p>ಕಲ್ಕತ್ತದ ‘ವಂಗವಾಸಿ’ ಎಂಬುದು ಎಂದಿನಿಂದಲೂ ಸ್ವಾಮೀಜಿಯವರಿಗೆ ವಿರುದ್ಧವಾಗಿಯೇ ಕೆಲಸ ಮಾಡುತ್ತಿದ್ದ ಪತ್ರಿಕೆ. ಇದು ಅಂದಿನ ಅತ್ಯಂತ ಪ್ರಭಾವಶಾಲೀ ಪತ್ರಿಕೆಗಳಲ್ಲೊಂದು. ವಿವೇಕಾನಂದರು ಅಮೆರಿಕದಲ್ಲಿ ಪಡೆದ ಯಶಸ್ಸಿಗಾಗಿ ಕಲ್ಕತ್ತದಲ್ಲೊಂದು ಅಭಿನಂದನಾ ಸಮಾ ರಂಭ ನಡೆದಾಗ ಅದನ್ನು ತಪ್ಪಿಸಲು ಈ ಪತ್ರಿಕೆ ಶಕ್ತಿ ಮೀರಿ ಪ್ರಯತ್ನಿಸಿತ್ತು. ಬಳಿಕ ಸ್ವಾಮೀಜಿ ಅಮೆರಿಕದಿಂದ ಹಿಂದಿರುಗಿ ಬಂದಾಗ ಅವರ ವಿರುದ್ಧ ಸಾಧ್ಯವಾದ ಎಲ್ಲ ಬಗೆಯ ಅಪಪ್ರಚಾರ ವನ್ನೂ ಮಾಡಿತು. ಬಹುಶಃ ಇದು ಹಿಂದೆ ಅಮೆರಿಕದ ಪತ್ರಿಕೆಗಳಲ್ಲಿ ಕೆಲವೊಮ್ಮೆ ಅವರ ವಿರುದ್ಧ ನಡೆದಿದ್ದ ಅಪಪ್ರಚಾರಕ್ಕಿಂತಲೂ ಭಯಂಕರವಾಗಿತ್ತು. ಹೇಯವಾಗಿತ್ತು. ಏಕೆಂದರೆ ಇದು ಅವರ ಸ್ವದೇಶ. ಇಲ್ಲಿನ ಲಕ್ಷಾಂತರ ಜನ ಅವರನ್ನು ಗೌರವಿಸಿ ಪೂಜಿಸುತ್ತಿರುವಾಗ ಒಂದು ಪ್ರಭಾವ ಶಾಲೀ ಪತ್ರಿಕೆ ಹೀಗೆ ಅವಹೇಳನ ಮಾಡಿದರೆ ಅದರ ಆಘಾತ ಹೇಗಿರುತ್ತದೆಂಬುದನ್ನು ಊಹಿ ಸಿಯೇ ನೋಡಬೇಕು.</p>
  <p>ಈ ದುರುದ್ದೇಶಪೂರಿತ ಪ್ರಚಾರಗಳ ಹಿಂದಿದ್ದ ವ್ಯಕ್ತಿ ಪಾಂಚ್ಕೋರಿ ವಂದ್ಯೋಪಾಧ್ಯಾಯ (ಬ್ಯಾನರ್ಜಿ). ಈತ ‘ವಂಗವಾಸಿ’ಯ ಸಂಪಾದಕ. ಆ ಕಾಲದ ಅತ್ಯಂತ ಪ್ರತಿಭಾನ್ವಿತ, ಪ್ರಭಾವ ಶಾಲಿ ಪತ್ರಿಕೋದ್ಯಮಿ. ಈ ವಂಗವಾಸಿ ಪತ್ರಿಕೆ ಮೇಲ್ಜಾತಿಯವರ ಆಡಳಿತಕ್ಕೊಳಪಟ್ಟಿತ್ತು. ಇದು ಸ್ವಾಮೀಜಿಯವರ ವಿರುದ್ಧ ಕೆಂಡ ಕಾರಿದ್ದಕ್ಕೆ ಮುಖ್ಯ ಕಾರಣವೂ ಅದೇ–ಅವರು ಬ್ರಾಹ್ಮಣ ರಲ್ಲವೆಂಬುದು. (ಬ್ಯಾನರ್ಜಿ ಎಂಬುದೂ ಒಂದು ಬ್ರಾಹ್ಮಣ ಮನೆತನ.) ಪಾಂಚ್ಕೋರಿಯು ವಿವೇಕಾನಂದರ ಬಾಲ್ಯಸ್ನೇಹಿತ. ತರುಣ ನರೇಂದ್ರನ ಪ್ರಚಂಡ ಬುದ್ಧಿಮತ್ತೆ, ಧೈರ್ಯ ಹಾಗೂ ಆಯಸ್ಕಾಂತೀಯ ವ್ಯಕ್ತಿತ್ವಕ್ಕೆ ಈತ ಸಂಪೂರ್ಣ ಮನಸೋತಿದ್ದ. ಆದರೆ ತಮ್ಮ ಮಧ್ಯದಲ್ಲೇ ಬೆಳೆದ ಒಬ್ಬ ‘ಹುಡುಗ’ ಜಗದ್ವಿಖ್ಯಾತನಾದಾಗ, ಕಲ್ಕತ್ತದ ಅನೇಕರಿಗೆ ಅದೊಂದು ನುಂಗಲಾರದ ತುತ್ತಾಯಿತು. ಅಂಥವರೆಲ್ಲರ ಪ್ರತಿನಿಧಿಯೇ ಪಾಂಚ್ಕೋರಿ ಎನ್ನಬಹುದು. ಸ್ವಾಮೀಜಿ ಕಲ್ಕತ್ತಕ್ಕೆ ಮರಳಿದಾಗ, ಫೆಬ್ರುವರಿ 28ರಂದು ನಡೆದ ಭಾರೀ ಸಮಾರಂಭದ ವಿಷಯವನ್ನು ಹಿಂದೆ ನೋಡಿ ದ್ದೇವೆ. ಅದರ ಹಿಂದಿನ ದಿನ ‘ವಂಗವಾಸಿ’ ವಿವೇಕಾನಂದರನ್ನು ಟೀಕಿಸಿ ಬರೆದ ಕುಹಕ ಪೂರಿತ ಸಂಪಾದಕೀಯದ ಒಂದಂಶ ಹೀಗಿತ್ತು :</p>
  <p>“ವಿವೇಕಾನಂದರನ್ನು ಹಿಂದೂಧರ್ಮದ ಸಂರಕ್ಷಕರು, ಒಬ್ಬ ಸಂನ್ಯಾಸಿ, ಸ್ವಾಮಿ, ಯೋಗಿ, ಪರಮಹಂಸ–ಎಂಬಿತ್ಯಾದಿಯಾಗಿ ಬಣ್ಣಿಸುವುದನ್ನು ನಾವು ಬಲವಾಗಿ ವಿರೋಧಿಸುತ್ತೇವೆ. ಆದರೆ ಅವರನ್ನು ಈಗ ಬಾಬು ನರೇಂದ್ರನಾಥ ಎಂಬ ಅವರ ಹಿಂದಿನ ಹೆಸರಿನಿಂದ ಗುರುತಿಸುವುದಾದರೆ, ಅವರನ್ನು ನಾವು ಹಾರ್ದಿಕವಾಗಿ ಸ್ವಾಗತಿಸುತ್ತೇವೆ.”</p>
  <p>ಈ ಸಂಪಾದಕೀಯದಿಂದ ಸಾರ್ವಜನಿಕ ಸಭೆಯನ್ನೇನೂ ನಿಲ್ಲಿಸಲು ಸಾಧ್ಯವಾಗಲಿಲ್ಲ. ಆದರೆ ಅದು ಮತ್ತಷ್ಟು ಜನ ಸ್ವಾಮೀಜಿಯವರಿಗೆ ವಿರುದ್ಧವಾಗಲು ಕಾರಣವಾಯಿತು. ಅಂದಿನ ಸಮಾ ರಂಭದ ಅಧ್ಯಕ್ಷತೆ ವಹಿಸಲು ಮೊದಲಿಗೆ ಒಪ್ಪಿದ್ದ ದರ್ಭಾಂಗದ ಮಹಾರಾಜ, ಅನಂತರ ತನಗೆ ಬೇರೊಂದು ಮುಖ್ಯ ಕಾರ್ಯವಿರುವುದಾಗಿ ಹೇಳಿ ತಪ್ಪಿಸಿಕೊಂಡುಬಿಟ್ಟ. ಆಗ ರಾಜಾ ವಿನಯಕೃಷ್ಣ ದೇವ್ ಬಹಾದ್ದೂರರನ್ನು ಅಧ್ಯಕ್ಷರನ್ನಾಗಿ ಗೊತ್ತುಪಡಿಸಲಾಯಿತು. ಅಂತೂ ಅಂದಿನ ಕಾರ್ಯ ಕ್ರಮ ಯಶಸ್ವಿಯಾಗಿ ನೆರವೇರಿತು.</p>
  <p>ಆದರೆ ‘ವಂಗವಾಸಿ’ಯ ಆಕ್ರಮಣ ಮುಂದುವರಿಯಿತು. ಮಾಚ್R 21ರಂದು ಸ್ವಾಮೀಜಿ ಯವರು ಖೇತ್ರಿಯ ಮಹಾರಾಜ ಅಜಿತ್ಸಿಂಗನೊಂದಿಗೆ ದಕ್ಷಿಣೇಶ್ವರದ ಕಾಳೀ ದೇವಾಲಯಕ್ಕೆ ಭೇಟಿಯಿತ್ತಾಗ ಅಲ್ಲೊಂದು ‘ದುರ್ಘಟನೆ’ ನಡೆಯಿತು. ಆದರೆ ಆಗ ಅದು ಯಾರ ಗಮನಕ್ಕೂ ಬರಲಿಲ್ಲ. ಕಾಳೀ ದೇವಾಲಯದ ಸ್ಥಾಪಕಿಯಾದ ರಾಣೀ ರಾಸಮಣಿಯ ಮೊಮ್ಮಗನೂ ದೇವ ಸ್ಥಾನದ ಮೇಲ್ವಿಚಾರಕನೂ ಆದ ತ್ರೈಲೋಕ್ಯನಾಥ ವಿಶ್ವಾಸನೇ ಈ ಇಬ್ಬರು ಗಣ್ಯವ್ಯಕ್ತಿಗಳನ್ನು ಬರಮಾಡಿಕೊಳ್ಳುವ ವ್ಯವಸ್ಥೆಯಾಗಿತ್ತು. ಆದರೆ ಮಹಾರಾಜನೊಂದಿಗೆ ಸ್ವಾಮೀಜಿ ದಕ್ಷಿಣೇಶ್ವರಕ್ಕೆ ಆಗಮಿಸಿದಾಗ ತ್ರೈಲೋಕ್ಯನಾಥ ತನಗೆ ಬಹಳ ಅನಾರೋಗ್ಯವಾಗಿದೆಯೆಂದೂ ಆದ್ದರಿಂದ ತನ್ನನ್ನು ಕ್ಷಮಿಸಬೇಕೆಂದೂ ಹೇಳಿ, ದೇವಸ್ಥಾನದ ಖಜಾಂಚಿಯಾದ ಭೋಲಾನಾಥ ಮುಖರ್ಜಿಯನ್ನು ಕಳಿಸಿಕೊಟ್ಟ. ಭೋಲಾನಾಥ ತನ್ನ ಪಾಲಿನ ಕರ್ತವ್ಯವನ್ನು ಯಶಸ್ವಿಯಾಗಿ ನಿರ್ವಹಿಸಿ, ಎಲ್ಲರ ಮೆಚ್ಚಿಗೆ ಗಳಿಸಿದ. ತ್ರೈಲೋಕ್ಯನಾಥನ ಗೈರುಹಾಜರಿಯನ್ನು ಯಾರೂ ತಪ್ಪಾಗಿ ಭಾವಿಸಲಿಲ್ಲ.</p>
  <p>ಆದರೆ ಮರುದಿನ ಈ ಘಟನೆಯ ಬಗ್ಗೆ ‘ವಂಗವಾಸಿ’ಯು ವರದಿಯೊಂದನ್ನು ಪ್ರಕಟಿಸಿತು. ಈ ವರದಿಯಲ್ಲಿ, ಉದ್ದೇಶಪೂರ್ವಕವಾಗಿಯೇ ತ್ರೈಲೋಕ್ಯಬಾಬು ವಿವೇಕಾನಂದರನ್ನು ಎದುರ್ ಗೊಳ್ಳಲು ಬರಲಿಲ್ಲವೆಂದು ವಿವರಿಸಲಾಗಿತ್ತು. ಇದು ಸುಳ್ಳೆಂದು ಕೆಲವು ಪ್ರತ್ಯಕ್ಷದರ್ಶಿಗಳು ಪ್ರತಿಭಟಿಸಿದರು. ಆಗ ಈ ಪತ್ರಿಕೆ, ತನ್ನ ವರದಿಯನ್ನು ಸಮರ್ಥಿಸಲು ತ್ರೈಲೋಕ್ಯನಿಂದಲೇ ಒಂದು ಹೇಳಿಕೆಯನ್ನು ಪಡೆದುಕೊಂಡು ಪ್ರಕಟಿಸಿತು ! ತನ್ನ ಹೇಳಿಕೆಯಲ್ಲಿ ಆತ ಹೀಗೆ ತಿಳಿಸಿದ್ದ : “... ನಿಮ್ಮ ಪತ್ರಿಕೆಯ ವರದಿ ಸಂಪೂರ್ಣ ಸತ್ಯ . . . ಪಾಶ್ಚಾತ್ಯ ದೇಶಕ್ಕೆ ಹೋಗಿಯೂ ತನ್ನನ್ನು ಹಿಂದುವೆಂದು ಕರೆದುಕೊಳ್ಳುವ ಒಬ್ಬ ವ್ಯಕ್ತಿಯೊಂದಿಗೆ ಯಾವುದೇ ಸಂಬಂಧವನ್ನಿಟ್ಟುಕೊಳ್ಳ ಬಾರದೆಂದು ನಾನು ಭಾವಿಸಿದೆ. . .” ಇವೆಲ್ಲಕ್ಕಿಂತ ತುಚ್ಛವಾದ, ಅಪಮಾನಕರವಾದ ಮತ್ತೊಂದು ಕೃತ್ಯವೂ ನಡೆದಿದ್ದುದು ಆಗಲೇ ಪ್ರಕಟವಾಯಿತು–‘ಶೂದ್ರ ವಿವೇಕಾನಂದ’ರ ಪ್ರವೇಶದಿಂದಾಗಿ ‘ಅಪವಿತ್ರ’ಗೊಂಡಿದ್ದ ಕಾಳಿಯ ವಿಗ್ರಹವನ್ನು ಪುನಃ ಅಭಿಷೇಕ ಮಾಡಿ ತೊಳೆದು ಪರಿಶುದ್ಧ ಗೊಳಿಸಲಾಗಿತ್ತು !!</p>
  <p>ಈ ಸುದ್ದಿಯನ್ನು ಕೇಳಿದ ಜನ ನಿಬ್ಬೆರಗಾದರು. ‘ರಾಣಿ ರಾಸಮಣಿಯ ವಂಶಸ್ಥನೊಬ್ಬ ಸ್ವಯಂ ಶ್ರೀರಾಮಕೃಷ್ಣರ ಮಹಾಶಿಷ್ಯನಿಗೆ ಹೀಗೆ ಅಪಮಾನ ಮಾಡಬಹುದೆ ! ಏನಿದು ದುರಾ ಚಾರ !’ ಎಂದು ಮಾತನಾಡಿಕೊಂಡರು. ರಾಸಮಣಿಯ ವಂಶಸ್ಥರೇ ಆದ ಇತರರೂ ಈ ದುರ್ವತRನೆಯನ್ನು ಖಂಡಿಸಿದರು. ಏನಾದರೇನಂತೆ ? ಆಗಬಾರದ್ದು ಆಗಿಹೋಗಿತ್ತು. ಅಂತೂ ಸ್ವಾಮೀಜಿಯವರ ವಿರೋಧಿಗಳು ಒಂದು ದೊಡ್ಡ ವಿಜಯ ಸಾಧಿಸಿದಂತೆ ಕುಣಿದಾಡಿದರು. ‘ವಂಗವಾಸಿ’ ಮತ್ತಿತರ ಪತ್ರಿಕೆಗಳು ಈ ಸುದ್ದಿಯ ಬಗ್ಗೆ ಮತ್ತೆಮತ್ತೆ ಬರೆದುವು. ‘ವಂಗವಾಸಿ’ ಯಂತೂ, ಸಮುದ್ರವನ್ನು ದಾಟಿ ಮ್ಲೇಚ್ಛರೊಂದಿಗೆ ತಿಂದುಂಡು ಮೈಲಿಗೆಯಾಗಿದ್ದ ‘ಶೂದ್ರ ವಿವೇಕಾನಂದ’ರು, ತಮ್ಮನ್ನು ತಾವೇ ‘ಸ್ವಾಮಿ’ ಎಂದು ಕರೆದುಕೊಂಡು ದ್ರೋಹವೆಸಗಿದ್ದಾ ರೆಂದು ವಿಕಾರದನಿಯಿಂದ ಅರಚಿತು.</p>
  <p>ಇದಕ್ಕೆಲ್ಲ ಸ್ವಾಮೀಜಿಯವರ ಪ್ರತಿಕ್ರಿಯೆಯೇನು ? ಸಂಪೂರ್ಣ ನಿರ್ಲಕ್ಷ್ಯ ! ಸಂಪೂರ್ಣ ನಿರ್ಲಿಪ್ತತೆ ! ‘ವಂಗವಾಸಿ’ಯೇ ಮೊದಲಾದ ಪತ್ರಿಕೆಗಳು ಹಾಗೂ ಇತರ ಸಂಪ್ರದಾಯಸ್ಥರೆನ್ನಿಸಿ ಕೊಂಡವರು ಅಧಮಾಧಮರಂತೆ, ಮೃಗಗಳಂತೆ ವರ್ತಿಸಿದರೂ ಸ್ವಾಮೀಜಿ ಆ ಬಗ್ಗೆ ತೃಣಮಾತ್ರ ವಾದರೂ ಗಮನ ಕೊಡಲಿಲ್ಲ. ಕೆಲವೊಮ್ಮೆ ಆ ವಿಷಯದ ಪ್ರಸ್ತಾಪ ಬಂದಾಗ ತಮಾಷೆ ಮಾಡಿ ನಕ್ಕು ಸುಮ್ಮನಾದರು. ಅಷ್ಟೇ ಅಲ್ಲ, ತಮ್ಮ ಶಿಷ್ಯರಾಗಲಿ ಬೆಂಬಲಿಗರಾಗಲಿ ಈ ಪತ್ರಿಕೆಗಳೊಂದಿಗೆ ಪತ್ರವ್ಯವಹಾರ ನಡೆಸಲು, ಇಲ್ಲವೆ ಹೇಳಿಕೆ ಕೊಡಲು ನೋಡಿದರೆ ತಕ್ಷಣ ಅವರನ್ನು ಗದರಿ ಸುಮ್ಮನಾಗಿಸುತ್ತಿದ್ದರು. ‘ಶ್ರೀರಾಮಕೃಷ್ಣರು ತಮ್ಮನ್ನು ಸಮಗ್ರ ಭಾರತದ ಹಾಗೂ ವಿಶಾಲ ವಿಶ್ವದ ಹಿತಸಾಧನೆಯ ಸತ್ಪಥದಲ್ಲಿ ನಡೆಸಿದರೆ, ಇಲ್ಲವೆ ?’–ಎಂಬುದನ್ನು ನಿಶ್ಚಯಿಸುವ ಹೊಣೆ ಇತಿಹಾಸಕ್ಕೆ ಸೇರಿದ್ದು ಅಥವಾ ಮುಂದಿನ ಪೀಳಿಗೆಗೆ ಸೇರಿದ್ದು ಎಂಬುದು ಸ್ವಾಮೀಜಿಯವರ ನಿಲುವು. ಅಂತೂ ಭಗವತ್ಸಂಕಲ್ಪದಂತೆ ಅವರ ಜೀವಿತಾವಧಿಯಲ್ಲೇ ಈ ವಿರೋಧವೆಲ್ಲ ಬಹು ಮಟ್ಟಿಗೆ ನಿರ್ನಾಮವಾಯಿತು, ಮತ್ತು ಅವರ ವಿರೋಧಿಗಳು ಹೇಳಹೆಸರಿಲ್ಲದಂತಾದರು.</p>
  <p>ಆದರೆ ಪಾಂಚ್ಕೋರಿ ವಂದ್ಯೋಪಾಧ್ಯಾಯನ ಕಥೆ ಮುಂದೇನಾಯಿತು ? ಅದೊಂದು ತುಂಬ ಕುತೂಹಲಕರವಾದ ಘಟನೆಯೇ ಸರಿ. ಪಾಂಚ್ಕೋರಿ, ಸ್ವಾಮೀಜಿಯವರ ಕಟ್ಟಾ ವಿರೋಧಿಯಾಗಿದ್ದರೂ ಅವರ ಆಕರ್ಷಣೆಯ ಶಕ್ತಿಯನ್ನು ಆತ ಬಹುಕಾಲ ವಿರೋಧಿಸಲಾರದವ ನಾದ. ಅವನಲ್ಲಿ ಅಡಗಿದ್ದ ಅತಂಸ್ಸತ್ವವೇ ಆತನನ್ನು ಸಂಪೂರ್ಣ ಅಧಃಪಾತಾಳಕ್ಕಿಳಿಯದಂತೆ ರಕ್ಷಿಸಿತು. ತಾನು ಅವರಿಗೆ ನೀಡಿದ ನಿರಂತರ ನಿಂದೆ-ಟೀಕೆಗಳಿಗೆ ಪ್ರತಿಯಾಗಿ ಅವರಿಂದ ಒಂದೇ ಒಂದು ಮಾತೂ ಹೊರಬರದಿದ್ದುದನ್ನು ಕಂಡಾಗ ಪಾಂಚ್ಕೋರಿಯ ಕಣ್ಣು ತೆರೆಯಿತು. ಅವನ ವ್ಯಕ್ತಿತ್ವದಲ್ಲೇ ಒಂದು ಪರಿವರ್ತನೆಯಾಯಿತು. ತಾನು ಕಂಡ ಬಾಲ್ಯಸ್ನೇಹಿತ ನರೇಂದ್ರನಿಗಿಂತ ವಿಭಿನ್ನವಾದ ವ್ಯಕ್ತಿತ್ವವೊಂದನ್ನು ವಿವೇಕಾನಂದರಲ್ಲಿ ಕಂಡುಕೊಳ್ಳಲು ಆತ ಈಗ ಸಮರ್ಥನಾದ. ‘ವಂಗವಾಸಿ’ಯಂತಹ ಪತ್ರಿಕೆಯಲ್ಲಿ ಉಳಿದುಕೊಳ್ಳಲು ಇನ್ನು ಅವನಿಂದ ಸಾಧ್ಯವಾಗಲಿಲ್ಲ. ಅಲ್ಲಿಂದ ಹೊರಬಂದು ‘ರಂಗಾಲಯ’ ಎಂಬ ಮತ್ತೊಂದು ಪತ್ರಿಕೆಯ ಸಂಪಾದಕನಾದ. ಈಗ ಅವನಿಗೆ ಸ್ವತಂತ್ರವಾಗಿ ಮುಕ್ತಮನಸ್ಸಿನಿಂದ ವಿವೇಕಾನಂದರ ಮಹಿಮೆಯನ್ನು ಗುರುತಿಸಿ ಗ್ರಹಿ ಸಲು ಸಾಧ್ಯವಾಯಿತು. 1902ರಲ್ಲಿ ಸ್ವಾಮೀಜಿ ದೇಹತ್ಯಾಗ ಮಾಡಿದಾಗ ತನ್ನ ಹಿಂದಿನ ದೋಷಗಳಿಗೆಲ್ಲ ಪ್ರಾಯಶ್ಚಿತ್ತವಾಗಿಯೋ ಎಂಬಂತೆ ಪಾಂಚ್ಕೋರಿ ತನ್ನ ಪತ್ರಿಕೆಯಲ್ಲಿ ಬರೆದ:</p>
  <p>“ಬರುವ ಹಲವಾರು ಶತಮಾನಗಳಲ್ಲಿ ಬಂಗಾಳವು ವಿವೇಕಾನಂದರಂತಹ ಮತ್ತೊಂದು ರತ್ನ ವನ್ನು ಪ್ರಸವಿಸಲಾರದು. ಅವರ ಸುಂದರ ದೇವಸದೃಶ ಸುಧೃಢ ಶರೀರ, ಮಾಟವಾಗಿ ಕಡೆ ಯಲ್ಪಟ್ಟ ಮೈಕಟ್ಟು, ಆ ಕೋಕಿಲಕಂಠದಿಂದ ಹೊರಹೊಮ್ಮುತ್ತಿದ್ದ ಮೃದುಮಧುರ ಗಾನ, ಅವರ ಆತ್ಮಾಭಿಮಾನ, ಗಾಂಭೀರ್ಯ, ಜ್ಞಾನದೀಪ್ತಿ, ಎಲ್ಲಕ್ಕಿಂತ ಮಿಗಿಲಾಗಿ ಅವರ ಬೆರಗುಗೊಳಿಸುವ ಅಂತಶ್ಶಕ್ತಿ, ಆ ಸರಳತೆ, ಮತ್ತು ತಪೋಮಯ ಜೀವನದ ಬಗ್ಗೆ ಅವರಿಗಿದ್ದ ಒಲವು–ಇವೆಲ್ಲ ನನ್ನ ಕಣ್ಮುಂದೆ ಬಂದು ನಿಲ್ಲುತ್ತಿವೆ. ಈ ನೆನಪುಗಳೆಲ್ಲ ಒಂದಾದ ಮೇಲೊಂದು ಬಂದು ನುಗ್ಗಿ ನನ್ನ ಮನಸ್ಸನ್ನು ಮತ್ತಷ್ಟು ವಿದೀರ್ಣಗೊಳಿಸುತ್ತಿವೆ. ದೈವೀ ವ್ಯಕ್ತಿಯೊಬ್ಬ ಮಿಂಚಿನಂತೆ ಮಿನುಗಿ ನಮ್ಮಿಂದ ಮರೆಯಾದ.”</p>
  <p>ಸ್ವಾಮೀಜಿಯವರ ಕಡು ವಿರೋಧಿಯಾಗಿದ್ದ ಪಾಂಚ್ಕೋರಿಯಿಂದ ಬಂದ ಅಂತಃಕರಣ ಪೂರ್ವಕವಾದ ಪ್ರಶಂಸೆಯ ನುಡಿಗಳಿವು. ನಿಜಕ್ಕೂ ಇದೆಂಥ ಅದ್ಭುತ !</p>
  <p>ಆದರೆ ಇತ್ತ ‘ವಂಗವಾಸಿ’ ಪತ್ರಿಕೆಯು ತನ್ನ ಸ್ವಭಾವವನ್ನು ಬಿಡದೆ ಸ್ವಾಮೀಜಿ ದೇಹತ್ಯಾಗ ಮಾಡಿದ ಮೇಲೂ ಅವರ ಬಗ್ಗೆ ಹೀನ ಕುಹಕದ ಟೀಕೆಯನ್ನೇ ಬರೆಯಿತು : “ಶ್ರೀರಾಮಕೃಷ್ಣರ ಬುದ್ಧಿವಂತ ಶಿಷ್ಯರಾದ ನರೇಂದ್ರನಾಥ ದತ್ತ–ಇವರನ್ನು ಈಚೆಗೆ ಕೆಲವರು, ಸ್ವಾಮಿ ವಿವೇಕಾ ನಂದ ಎಂದು ಕರೆಯುತ್ತಿದ್ದರು–ಇವರು ತಮ್ಮ ಅದ್ಭುತ ವಾಕ್ಸಾಮರ್ಥ್ಯದಿಂದ ಜನರನ್ನು ಆಕರ್ಷಿಸಲು ಪ್ರಯತ್ನಿಸಿದರು. ತಮ್ಮ ಈ ವಾಗ್ಝರಿಯಿಂದ ಅವರು ಸ್ತ್ರೀಯರನ್ನೂ ಆಕರ್ಷಿಸಿ ತಮ್ಮ ಶಿಷ್ಯೆಯರನ್ನಾಗಿ ಮಾಡಿಕೊಂಡರು. ಇದು ಅವರ ಅದ್ಭುತ ಚಾಲಾಕಿತನಕ್ಕೆ ಒಳ್ಳೆಯ ನಿದರ್ಶನ . . . ”</p>
  <p>ಈಗ ‘ವಂಗವಾಸಿ’ಯನ್ನು ತರಾಟೆಗೆ ತೆಗೆದುಕೊಳ್ಳುವ ಕೆಲಸ ಪಾಂಚ್ಕೋರಿಯ ಪಾಲಿನ ದಾಯಿತು ! ಅವನು ‘ವಂಗವಾಸಿ’ಯನ್ನು ಬಿಟ್ಟಮೇಲೆ ಅದರ ಆಡಳಿತವು ಬ್ರಾಹ್ಮಣೇತರರ ಕೈಗೆ ಬಂದಿತ್ತು. ಈ ಅಂಶವನ್ನು ಗಮನದಲ್ಲಿಟ್ಟುಕೊಂಡು ಪಾಂಚ್ಕೋರಿ ತನ್ನ ‘ರಂಗಾಲಯ’ ಪತ್ರಿಕೆ ಯಲ್ಲಿ ‘ವಂಗವಾಸಿ’ಯ ನಿಲುವನ್ನು ಕಟುವಾಗಿ ಖಂಡಿಸಿ ಬರೆದ :</p>
  <p>“ಹಿಂದೆ ‘ವಂಗವಾಸಿ’ಯು ವಿವೇಕಾನಂದರನ್ನು ಜರೆದಾಗ ಅದರ ಸಂಪಾದಕ ಮಂಡಲಿಯ ಲ್ಲಿದ್ದ ನಾವು ಬ್ರಾಹ್ಮಣರು. ಅಂದಿನ ಆ ಟೀಕೆಗಳಿಗೆ ನಾವೇ ಹೊಣೆಗಾರರು. ನಾವು ಬ್ರಾಹ್ಮಣ ರಾದುದರಿಂದ ಬ್ರಾಹ್ಮಣಿಕೆಯನ್ನು ಎತ್ತಿಹಿಡಿಯುವ ಆಸೆ ನಮ್ಮಲ್ಲಿದ್ದುದು ಸಹಜವೇ. ಆದರೆ ಈಗ ‘ವಂಗವಾಸಿ’ಯು ಪಕ್ಕಾ ಶೂದ್ರರ ಕೈಗೆ ಸೇರಿರುವಾಗ ಶೂದ್ರನ ವಿರುದ್ಧವಾದ ಹಳೆಯ ದ್ವೇಷವನ್ನೇ ಈಗಲೂ ಏಕೆ ಮುಂದುವರಿಸಬೇಕು ?. . . ಹೇಗಿದ್ದರೂ ವಿವೇಕಾನಂದರು ದೇಹ ತ್ಯಾಗ ಮಾಡಿಯಾಯಿತು. ಸತ್ತವರ ಸುದ್ದಿಗೆ ಯಾರು ಹೋಗುತ್ತಾರೆ ? ಈ ಬಂಗಾಳಿಯ ನಿಧನ ಕ್ಕಾಗಿ ಆಂಗ್ಲರ ಪತ್ರಿಕೆಯಾದ ‘ಇಂಗ್ಲಿಷ್ಮನ್’ ಕೂಡ ಶೋಕ ವ್ಯಕ್ತಪಡಿಸಬಹುದಂತೆ; ಹಾಗಿರು ವಾಗ, ಬಂಗಾಳದಲ್ಲಿ ಹುಟ್ಟಿದ ಈ ‘ವಂಗವಾಸಿ’ಗೆ ಅಮಾನುಷ ಕುಚೋದ್ಯ ಮಾಡುತ್ತ ಆ ಶೋಕವನ್ನು ಮರೆಯಲು ಹೇಗೆತಾನೆ ಸಾಧ್ಯವಾಯಿತು ? ಥೂ ! ‘ವಂಗವಾಸಿ’ಗೆ ಧಿಕ್ಕಾರವಿರಲಿ!”</p>
  <p>ಸ್ವಾಮೀಜಿ ಕಣ್ಮರೆಯಾದ ನಂತರ ಪಾಂಚ್ಕೋರಿ ತನ್ನ ಮನಸ್ಸಿನ ಹಳೆಯ ಕೊಳೆಯನ್ನು ಸಂಪೂರ್ಣವಾಗಿ ತೊಳೆದುಕೊಂಡು ಹೊಸ ಮನುಷ್ಯನಾಗಲು ಶ್ರಮಿಸಿದ. ಇತರರ ಇಚ್ಛೆಗೆ ಅನು ಸಾರವಾಗಿ ಬರೆದು ತನ್ನನ್ನು ಮಾರಿಕೊಳ್ಳುವ ಕೆಲಸ ಅವನಿಗೆ ಜುಗುಪ್ಸೆ ಹುಟ್ಟಿಸಿತ್ತು. ಇನ್ನಾದರೂ ರಾಜಕೀಯದ ಕೆಸರಿನಿಂದ ದೂರವಾಗುವ ಉದ್ದೇಶದಿಂದ ಅವನು ‘ಪ್ರವಾಹಿನಿ’ ಎಂಬ ಬೇರೊಂದು ಪತ್ರಿಕೆಯನ್ನು ಸೇರಿದ. ಇಲ್ಲಿ ಅವನ ಅಸಾಧಾರಣ ಪ್ರತಿಭೆಯು ಸಂಪೂರ್ಣವಾಗಿ ವ್ಯಕ್ತವಾಯಿತು. ಈ ಪತ್ರಿಕೆಯಲ್ಲಿ ಅವನು ಹಲವಾರು ಬಾರಿ ಶ್ರೀರಾಮಕೃಷ್ಣರ ಹಾಗೂ ವಿವೇಕಾ ನಂದರ ಬಗ್ಗೆ ಅತ್ಯಂತ ಪ್ರಭಾವಶಾಲಿಯಾಗಿ ಬರೆದ. ಅಲ್ಲದೆ ವಿವೇಕಾನಂದರ ಬಗ್ಗೆ ಈತ ಬರೆದ ಸ್ಮೃತಿ ಚಿತ್ರಣವು ಬಂಗಾಳೀ ಸಾಹಿತ್ಯದಲ್ಲೇ ಅದ್ವಿತೀಯವಾದುದು. ಅತ್ಯಂತ ಪ್ರಾಮಾಣಿಕ ಹೃದಯದಿಂದ ಬರೆದ ಈ ನೆನಪುಗಳಲ್ಲಿ ಪಾಂಚ್ಕೋರಿ ತುಂಬ ಹೃದಯಸ್ಪರ್ಶಿಯಾದ ಭಾವನೆ ಗಳನ್ನು ವ್ಯಕ್ತಪಡಿಸಿದ್ದಾನೆ.</p>
  <p>ಹೀಗೆ ಸ್ವಾಮೀಜಿಯವರನ್ನು ಕಟುವಾಗಿ ಟೀಕಿಸಿದ ವ್ಯಕ್ತಿಗಳಲ್ಲಿ ಕೊನೆಗೆ ಅವರ ಮಾಹಾತ್ಮ್ಯ ವನ್ನು ಮನಗಂಡು ಅವರಲ್ಲಿ ಶರಣಾದ ಪಾಂಚ್ಕೋರಿ ವಂದ್ಯೋಪಾಧ್ಯಾಯನಂಥವರು ಹಲ ವರು. ಆದರೆ ಇಂತಹ ಹಲವಾರು ವ್ಯಕ್ತಿಗಳು, ಹಲವಾರು ಪತ್ರಿಕೆಗಳು ಏಕಕಾಲದಲ್ಲಿ ಅತ್ಯಂತ ನಿರ್ದಯವಾದ, ನೀಚಬುದ್ಧಿಪ್ರೇರಿತವಾದ ನಿಂದನೆಯಲ್ಲಿ ತೊಡಗಿದಾಗ, ಅದಕ್ಕೆ ಬಲಿಯಾದವನ ಸ್ಥಿತಿ ಹೇಗಿರಬಹುದು ! ಮುಂದೆ ಕಾಲಕ್ರಮದಲ್ಲಿ ಏನೇನಾಯಿತೆಂಬುದು ಬೇರೆ ವಿಚಾರ. ಏಕೆಂ ದರೆ ಮುಂದೇನಾದೀತೆಂದು ಆಗ ಯಾರಿಗೆ ತಿಳಿದಿತ್ತು ? ಆದರೆ ಇಂತಹ ಅಗ್ನಿಪರೀಕ್ಷೆಯ ಸಮಯ ದಲ್ಲೂ ಅತ್ಯಂತ ಸಮಾಧಾನಚಿತ್ತರಾಗಿದ್ದುದು ಸ್ವಾಮೀಜಿಯವರ ಧೀಮಂತಿಕೆಯನ್ನು ತೋರಿಸು ತ್ತದೆ.</p>
  <p>ಇರಲಿ, ಒಂದು ಮಹಾಕಾರ್ಯವನ್ನು ಹೊಸದಾಗಿ ಕೈಗೊಂಡಾಗ ಅದನ್ನು ವಿರೋಧಿಸುವವರು ಇದ್ದೇ ಇರುತ್ತಾರೆ. ಅಂತೆಯೇ ಅದರ ಮಹತ್ವವನ್ನು ಮನಗಂಡು ಅದಕ್ಕೆ ಪರವಾಗಿ ಕೆಲಸ ಮಾಡುವವರು ಇರುತ್ತಾರೆಂಬುದೂ ಅಷ್ಟೇ ನಿಜ. ಸ್ವಾಮೀಜಿಯವರ ವಿಷಯದಲ್ಲೂ ಇದು ಅನ್ವಯವಾಗುತ್ತದೆ. ಸ್ವಾಮಿ ಅಖಂಡಾನಂದರು ಮುರ್ಶಿದಾಬಾದಿನ ಬರಪೀಡಿತ ಪ್ರದೇಶಗಳಲ್ಲಿ ಕೆಲಸ ಮಾಡಿ ನೂರಾರು ಜನರಿಗೆ ನೆರವಾಗುತ್ತಿದ್ದ ವಿಷಯ ತಿಳಿದು ಸಂತಸಗೊಂಡ ಸ್ವಾಮೀಜಿ ಅವರಿಗೆ ಬರೆದ ಪತ್ರವನ್ನು ಹಿಂದೆ ನೋಡಿದ್ದೇವೆ. ಅಖಂಡಾನಂದರು ಆ ಪ್ರದೇಶಗಳಲ್ಲಿ ಇತರ ಯಾರದೇ ನೆರವಿಲ್ಲದೆ ಏಕಾಂಗಿಯಾಗಿ ದುಡಿಯುತ್ತಿದ್ದರು. ಇದನ್ನು ತಿಳಿದ ಸ್ವಾಮೀಜಿ ಅವರ ಕಾರ್ಯದಲ್ಲಿ ನೆರವಾಗಲು ನಿತ್ಯಾನಂದರನ್ನು ಹಾಗೂ ಸುರೇಶ್ವರಾನಂದರನ್ನು ಕಳಿಸಿಕೊಟ್ಟರು. ಅಲ್ಲದೆ ತಾವೂ ಈ ಬರಗಾಲಪರಿಹಾರದ ನಿಧಿಗಾಗಿ ಧನಸಂಗ್ರಹ ಮಾಡಲು ಪ್ರಾರಂಭಿಸಿದರು. ಕಲ್ಕತ್ತ ಮದ್ರಾಸು ವಾರಾಣಸಿಗಳಿಂದ ಮತ್ತು ಬೌದ್ಧರ ಮಹಾಬೋಧಿ ಸೊಸೈಟಿಯಿಂದ ಈ ಕಾರ್ಯಕ್ಕೆ ಸಹಾಯ ಒದಗಿತು. ಸ್ವಾಮಿ ಅಖಂಡಾನಂದರು ಪರಿಹಾರಕಾರ್ಯವನ್ನು ಎಷ್ಟು ಚೆನ್ನಾಗಿ ನೆರವೇರಿಸಿದರೆಂದರೆ ಸರ್ಕಾರೀ ಅಧಿಕಾರಿಯಾಗಿದ್ದ ಜಿಲ್ಲಾ ನ್ಯಾಯಾಧೀಶರು ತಮ್ಮ ವರದಿಯಲ್ಲಿ “ಸ್ವಾಮಿಗಳು ಕೆಲಸ ಮಾಡುತ್ತಿರುವ ಹಳ್ಳಿಗಳ ಜವಾಬ್ದಾರಿಯನ್ನೆಲ್ಲ ನಾನು ಸಂಪೂರ್ಣವಾಗಿ ಕಳಚಿಕೊಳ್ಳಲು ಸಾಧ್ಯವಾಗಿದೆ” ಎಂದು ತಿಳಿಸಿದರು.</p>
  <p>ಸ್ವಾಮೀಜಿಯವರಿಗೆ ಸಂತೋಷವುಂಟುಮಾಡಿದ ಮತ್ತೊಂದು ಸಂಗತಿಯೆಂದರೆ, ಅತ್ತ ಕಲ್ಕತ್ತದಲ್ಲಿ ರಾಮಕೃಷ್ಣ ಮಿಷನ್ನಿನ ಕಾರ್ಯಚಟುವಟಿಕೆಗಳು ಯಶಸ್ವಿಯಾಗಿ ಮುಂದುವರಿಯುತ್ತಿ ದ್ದುದು. ಸ್ವಾಮಿ ಬ್ರಹ್ಮಾನಂದರ ಅಧ್ಯಕ್ಷತೆಯಲ್ಲಿ ಮಠದ ಸಂನ್ಯಾಸಿಗಳೂ ಪ್ರಮುಖ ಗೃಹಸ್ಥ ಭಕ್ತರೂ ಸಭೆ ಸೇರಿ ಅನೇಕ ಪ್ರಮುಖ ವಿಷಯಗಳ ಬಗ್ಗೆ ನಿರ್ಧಾರ ಕೈಗೊಂಡಿದ್ದರು. ಅಲ್ಲದೆ ದಕ್ಷಿಣದ ಮದ್ರಾಸಿನಲ್ಲಿ ಸ್ವಾಮಿ ರಾಮಕೃಷ್ಣಾನಂದರು ತಮ್ಮ ಸ್ವಭಾವಸಹಜವಾದ ಉತ್ಸಾಹ ದಿಂದ ಸ್ವಾಮೀಜಿ ತಮಗೊಪ್ಪಿಸಿದ್ದ ಕಾರ್ಯವನ್ನು ಸಮರ್ಥವಾಗಿ ನಿರ್ವಹಿಸುತ್ತಿದ್ದರು. ಅವರು ಅಲ್ಲಿ ಸಂತರ ಹಾಗೂ ಅವತಾರಪುರುಷರ ಜೀವನ-ಸಂದೇಶಗಳ ಮೇಲೆ ಉಪನ್ಯಾಸ ಮಾಲೆಯನ್ನು ನಡೆಸಿದ್ದರು ; ವೇದಾಂತ ಉಪನಿಷತ್ತು ಗೀತೆಗಳ ಬಗ್ಗೆ ಮದ್ರಾಸಿನ ಹಲವಾರು ಸ್ಥಳಗಳಲ್ಲಿ ತರಗತಿಗಳನ್ನು ಪ್ರಾರಂಭಿಸಿದ್ದರು. ಹೀಗೆ ಅವರು ಕೆಲಕಾಲದಲ್ಲೇ ತಮ್ಮ ಅಂತಶ್ಶಕ್ತಿಯ ಬಲ ದಿಂದ ಹಾಗೂ ಕಾರ್ಯಕಲಾಪಗಳ ಸಮರ್ಥ ನಿರ್ವಹಣೆಯಿಂದ ಜನಮನವನ್ನು ಸೂರೆ ಗೊಂಡರು. ಇದೂ ಕೂಡ ಸ್ವಾಮೀಜಿಯವರ ಮನಸ್ಸಿಗೆ ಅತ್ಯಂತ ಆನಂದವನ್ನುಂಟುಮಾಡಿತು.</p>
  <p>ಸ್ವಾಮೀಜಿಯವರ ಬೋಧನೆಗಳಿಂದ ಆಕರ್ಷಿತರಾಗಿದ್ದ ಸಿಲೋನಿನ ಹಿಂದೂಗಳು ತಮ್ಮಲ್ಲಿಗೆ ಯಾರಾದರೊಬ್ಬ ಸ್ವಾಮಿಗಳನ್ನು ಕಳಿಸಿಕೊಡಬೇಕೆಂದು ಮತ್ತೆ ಮತ್ತೆ ಕೇಳಿಕೊಳ್ಳುತ್ತಿದ್ದರು. ಅವರ ಬೇಡಿಕೆಯನ್ನು ಮನ್ನಿಸಿ ಸ್ವಾಮೀಜಿ, ಸ್ವಾಮಿ ಶಿವಾನಂದರ ಮೇಲೆ ಈ ಜವಾಬ್ದಾರಿಯನ್ನು ಹೊರಿಸಿ ಕಳಿಸಿಕೊಟ್ಟರು. ಅಲ್ಲದೆ ತಮ್ಮ ಸೇವೆಯಲ್ಲಿ ನಿರತನಾಗಿದ್ದ ಜೆ. ಜೆ. ಗುಡ್ವಿನ್ನನನ್ನು ಮದ್ರಾಸಿಗೆ ಕಳಿಸಿಕೊಡುತ್ತ, “ನೀನು ಅಲ್ಲೊಂದು ಇಂಗ್ಲಿಷ್ ದಿನಪತ್ರಿಕೆಯನ್ನು ಹೊರಡಿಸಬೇಕು. ಜೊತೆಗೆ ‘ಬ್ರಹ್ಮವಾದಿನ್’ಗಾಗಿ ಕೆಲಸ ಮಾಡುತ್ತಿರುವ ಅಳಸಿಂಗನಿಗೂ ನೆರವಾಗು. ‘ಬ್ರಹ್ಮವಾದಿನ್’ನ ಪ್ರಸಾರ ಇನ್ನೂ ಅಧಿಕವಾಗುವಂತೆ ಎಲ್ಲರೂ ಶ್ರಮಿಸಿ” ಎಂದರು. ಅದರಂತೆಯೇ ಗುಡ್ವಿನ್ ವಿಧೇಯನಾಗಿ ಹೊಸ ಕಾರ್ಯವನ್ನು ವಹಿಸಿಕೊಳ್ಳಲು ತಕ್ಷಣ ಮದ್ರಾಸಿಗೆ ಹೊರಟುಬಂದ. ಆದರೆ ದಿನಪತ್ರಿಕೆಯ ಯೋಜನೆ ಕೈಗೂಡದಿದ್ದುದರಿಂದ ‘ಬ್ರಹ್ಮವಾದಿನ್’ನ ಕಾರ್ಯದಲ್ಲೇ ನಿರತನಾದ.</p>
  <p>ಅಮೆರಿಕದಲ್ಲಿ ಸ್ವಾಮಿ ಶಾರದಾನಂದರ ಕಾರ್ಯ ತುಂಬ ಯಶಸ್ವಿಯಾಗಿ ಸಾಗಿತ್ತು. ಆದರೆ ಲಂಡನ್ನಿನಲ್ಲಿ ಸ್ವಾಮಿ ಅಭೇದಾನಂದರ ಬೋಧನಾಕಾರ್ಯ ಅಷ್ಟೇನೂ ಫಲಕಾರಿಯಾಗಲಿಲ್ಲ. ಆದ್ದರಿಂದ ಅವರು ಸ್ವಾಮೀಜಿಯವರ ಆದೇಶದಂತೆ ಲಂಡನ್ನಿನ ಕೆಲಸವನ್ನು ನಿಲ್ಲಿಸಿ, ಶಾರದಾ ನಂದರಿಗೆ ನೆರವಾಗಲು ನ್ಯೂಯಾರ್ಕಿಗೆ ತೆರಳಿದರು.</p>
  <p>ಇತ್ತ ಸ್ವಾಮೀಜಿಯವರು ಆಲ್ಮೋರದಿಂದ ಹೊರಡುವ ಸಮಯ ಸನ್ನಿಹಿತವಾಯಿತು. ಈಗ ಅವರ ಆರೋಗ್ಯ ಮೊದಲಿಗಿಂತ ಸುಧಾರಿಸಿತ್ತು. ಸ್ವಾಮೀಜಿ ಆಲ್ಮೋರದಿಂದ ಹೊರಡುವ ಮೊದಲು ಅವರದ್ದೊಂದು ಉಪನ್ಯಾಸವನ್ನು ಏರ್ಪಡಿಸಬೇಕೆಂದು ಅಲ್ಲಿನ ನಾಗರಿಕರು ತುಂಬ ಉತ್ಸಾಹಿತರಾಗಿದ್ದರು. ಅಲ್ಲದೆ ಅಲ್ಲಿನ ಆಂಗ್ಲ ನಾಗರಿಕರೂ ಕೂಡ ಸ್ವಾಮೀಜಿಯವರ ಮಾತು ಗಳನ್ನು ಆಲಿಸಲು ಬಯಸಿದರು. ಭಾರತೀಯರಿಗಾಗಿ ಎರಡು ಉಪನ್ಯಾಸಗಳೂ ಆಂಗ್ಲ ಪ್ರಜೆಗಳಿ ಗಾಗಿ ಅಲ್ಲಿನ ‘ಇಂಗ್ಲಿಷ್ಕ್ಲಬ್’ನಲ್ಲಿ ಒಂದು ಉಪನ್ಯಾಸವೂ ಏರ್ಪಾಡಾದುವು.</p>
  <p>‘ಇಂಗ್ಲಿಷ್ ಕ್ಲಬ್’ನಲ್ಲಿ ಸುಶಿಕ್ಷಿತ ಸಭಿಕರನ್ನುದ್ದೇಶಿಸಿ ಸ್ವಾಮೀಜಿ ಮಾಡಿದ ಉಪನ್ಯಾಸದ ವಿಷಯ, ‘ವೇದಗಳ ಬೋಧನೆ ಮತ್ತು ಅದರ ಅನುಷ್ಠಾನ.’ ಪೂರ್ವಕಾಲದ ಅರೆನಾಗರಿಕ ಜನಗಳ ದೇವರಿಂದ ಹಿಡಿದು ವೇದಕಾಲದವರೆಗೆ ದೇವರ ಕಲ್ಪನೆಯು ಹೇಗೆ ವಿಕಾಸ ಹೊಂದಿದೆ ಎಂಬು ದನ್ನು ವಿವರಿಸಿದ ಸ್ವಾಮೀಜಿ, ಬಳಿಕ ವೇದಗಳ ಕಿರುಪರಿಚಯ ಮಾಡಿಕೊಟ್ಟರು. ಅನಂತರ ಆತ್ಮದ ವಿಚಾರ. ಪಾಶ್ಚಾತ್ಯರು ತಮ್ಮ ಧಾರ್ಮಿಕ ಸಮಸ್ಯೆಗಳಿಗೆ, ಆಧ್ಯಾತ್ಮಿಕ ರಹಸ್ಯಗಳಿಗೆ ಉತ್ತರವನ್ನು ಹುಡುಕುವುದು ಬಾಹ್ಯಜಗತ್ತಿನಲ್ಲಿ ; ಆದರೆ ಭಾರತೀಯರು ಆ ಉತ್ತರವು ಬಾಹ್ಯಜಗತ್ತಿನಲ್ಲಿ ಸಿಗಲಾರದೆಂಬುದನ್ನು ಕಂಡುಕೊಂಡು ಅನಂತರ ಅದನ್ನು ತಮ್ಮೊಳಗೇ ಕಂಡುಕೊಳ್ಳಲು ಪ್ರಯತ್ನಿಸುತ್ತಾರೆ ಎಂದರು ಸ್ವಾಮೀಜಿ. ಬಳಿಕ ಜೀವಾತ್ಮ-ಪರಮಾತ್ಮರ ನಡುವಣ ಸಂಬಂಧ, ಕೊನೆಗೆ ಜೀವಾತ್ಮನು ಪರಮಾತ್ಮನೊಂದಿಗೆ ಹೊಂದುವ ಐಕ್ಯ–ಇವುಗಳನ್ನು ಬಣ್ಣಿಸುತ್ತ ಸ್ವಾಮೀಜಿ ಸಂಪೂರ್ಣವಾಗಿ ತನ್ಮಯರಾಗಿಬಿಟ್ಟರು. ಬಹುಶಃ ಭಾರತೀಯ ಶ್ರೋತೃಗಳಿಗೆ ಆ ಬಗೆಯ ಅನುಭವ ಅಪೂರ್ವವಾದದ್ದು. ಅತ್ಯಂತ ಸ್ಪೂರ್ತಿಯುತರಾಗಿ ಮಾತನಾಡುತ್ತಿದ್ದ ಸ್ವಾಮೀಜಿ ಪ್ರಖರ ತೇಜಸ್ಸಿನಿಂದ ಕಂಗೊಳಿಸಿದರು. ಇದಕ್ಕೆ ಸಾಕ್ಷಿ ಅಂದಿನ ಸಭೆಯಲ್ಲಿ ಉಪಸ್ಥಿತ ಳಿದ್ದ ಮಿಸ್ ಹೆನ್ರಿಟಾ ಮುಲ್ಲರ್. ಆಕೆ ಹೇಳುತ್ತಾರೆ, “ಸ್ವಾಮೀಜಿಯವರು ಅಂದು ಮಾತನಾಡುತ್ತಿ ದ್ದಾಗ ಕೆಲಹೊತ್ತಿನವರೆಗೆ, ಅವರು-ಅವರ ವಾಣಿ-ಅವರ ಸಭಿಕರು-ಮತ್ತು ಅವರೆಲ್ಲರನ್ನೂ ಆವರಿಸಿಕೊಂಡಿದ್ದ ದಿವ್ಯ ಸ್ಫೂರ್ತಿ–ಎಲ್ಲವೂ ಒಂದಾಗಿಬಿಟ್ಟಿತ್ತು ! ಆಗ ಅಲ್ಲಿ ‘ನಾನು’ ‘ನೀನು’ ‘ಅದು’ ‘ಇದು’ ಎಂಬ ಪ್ರಭೇದದ ಪ್ರಜ್ಞೆಯೇ ಇರಲಿಲ್ಲ. ಅಲ್ಲಿದ್ದ ಪ್ರತಿಯೊಂದು ವಸ್ತುವೂ, ಪ್ರತಿಯೋರ್ವ ವ್ಯಕ್ತಿಯೂ ಆ ಮಹಾಚಾರ್ಯನ ವ್ಯಕ್ತಿತ್ವದಿಂದ ಹೊರಹೊಮ್ಮುತ್ತಿದ್ದ ಆಧ್ಯಾ ತ್ಮಿಕ ಪ್ರಭೆಯಲ್ಲಿ ಮುಳುಗಿ ಕರಗಿಯೇ ಹೋದಂತಿತ್ತು ! ಹೀಗೆ ಅವರೆಲ್ಲರನ್ನೂ ಸ್ವಾಮೀಜಿ ಒಂದು ಅತ್ಯುನ್ನತ ಭಾವಾವಸ್ಥೆಯಲ್ಲಿ ಹಿಡಿದಿಟ್ಟಿದ್ದರು.”</p>
  <p>ಸ್ವಾಮೀಜಿ ಆಲ್ಮೋರದಲ್ಲಿದ್ದ ಸಮಯದಲ್ಲೇ ಅವರಿಗೆ ಲಂಡನ್ನಿನ ಇ. ಟಿ. ಸ್ಟರ್ಡಿಯಿಂದ ಒಂದು ಪತ್ರ ಬಂದಿತು. ಮಿಸ್ ಮಾರ್ಗರೆಟ್ ನೋಬೆಲ್ಲಳು ಭಾರತಕ್ಕೆ ಬಂದು ಸ್ವಾಮೀಜಿಯವರ ಕಾರ್ಯದಲ್ಲಿ ನೆರವಾಗಲು ಇಚ್ಛಿಸಿದ್ದಾಳೆಂಬ ವಿಷಯವನ್ನು ಸ್ಟರ್ಡಿ ಬರೆದಿದ್ದ. ಇದನ್ನು ತಿಳಿದು ಸ್ವಾಮೀಜಿ ಮಾರ್ಗರೆಟ್ಟಳಿಗೊಂದು ಪತ್ರ ಬರೆದರು :</p>
  <p class="noindent">ಪ್ರಿಯ ಮಿಸ್ ನೋಬೆಲ್,</p>
  <p>ನಿನ್ನೆ ಸ್ಟರ್ಡಿಯಿಂದ ಒಂದು ಪತ್ರ ನನ್ನ ಕೈಸೇರಿತು. ನೀನು ಇಲ್ಲಿ ನಡೆಯುತ್ತಿರುವುದನ್ನು ಕಣ್ಣಾರೆ ಕಾಣುವ ಉದ್ದೇಶದಿಂದ ಭಾರತಕ್ಕೆ ಬರಲು ನಿರ್ಧರಿಸಿರುವೆಯೆಂಬ ವಿಷಯ ತಿಳಿಯಿತು. ಸ್ಟರ್ಡಿಯ ಆ ಪತ್ರಕ್ಕೆ ನಾನು ನಿನ್ನೆಯೇ ಉತ್ತರಿಸಿದೆ. ಆದರೆ ಇಲ್ಲಿನ (ಭಾರತದಲ್ಲಿನ) ನಿನ್ನ ಉದ್ದೇಶಿತ ಯೋಜನೆಗಳ ಬಗ್ಗೆ ಮಿಸ್ ಮುಲ್ಲರಳಿಂದ ಕೆಲವು ವಿಷಯಗಳು ತಿಳಿದುಬಂದುವು. ಆದ್ದರಿಂದ ನಾನೀಗ ಈ ಪತ್ರವನ್ನು ಬರೆಯಬೇಕಾಯಿತು. ಮತ್ತು ನಾನು ಹೇಳಬೇಕೆಂದಿರುವು ದನ್ನು ನೇರವಾಗಿ ತಿಳಿಸುವುದು ಒಳ್ಳೆಯದು.</p>
  <p>ನಿನಗೊಂದು ಮಾತನ್ನು ಸ್ಪಷ್ಟವಾಗಿ ಹೇಳಬಯಸುತ್ತೇನೆ ; ಏನೆಂದರೆ, ಭಾರತದಲ್ಲಿ ಆಗ ಬೇಕಾದ ಕಾರ್ಯದಲ್ಲಿ ನಿನಗೊಂದು ಮಹತ್ವದ ಪಾತ್ರವಿದೆ ಎಂಬುದು ನನಗೆ ದೃಢವಾಗಿದೆ. ಅದರಲ್ಲೂ ಮುಖ್ಯವಾಗಿ ಭಾರತೀಯ ಮಹಿಳೆಯರಿಗಾಗಿ ಕೆಲಸ ಮಾಡಲು ನಮಗಿಂದು ಬೇಕಾದುದು ಒಬ್ಬ ಪುರುಷನಲ್ಲ. ಸ್ತ್ರೀ–ಸಿಂಹಿಣಿಯಂತಹ ಒಬ್ಬ ಸ್ತ್ರೀ !</p>
  <p>ಶ್ರೇಷ್ಠ ಸ್ತ್ರೀಯರನ್ನು ನಿರ್ಮಾಣ ಮಾಡುವಲ್ಲಿ ಭಾರತವಿನ್ನೂ ಸಮರ್ಥವಾಗಿಲ್ಲ ; ಅಂತಹ ಸ್ತ್ರೀಯರನ್ನು ಅದು ಇತರ ರಾಷ್ಟ್ರಗಳಿಂದ ಎರವಲು ಪಡೆಯಬೇಕಾಗಿದೆ. ನಿನ್ನಲ್ಲಿರುವ ವಿದ್ಯೆ, ಪ್ರಾಮಾಣಿಕತೆ, ಪವಿತ್ರತೆ, ಅತಿಶಯ ಪ್ರೀತಿ, ಸಂಕಲ್ಪಶಕ್ತಿ ಮತ್ತು ಇವೆಲ್ಲಕ್ಕೂ ಮಿಗಿಲಾಗಿ ನಿನ್ನಲ್ಲಿ ಹರಿಯುತ್ತಿರುವ ವೀರ ಆಂಗ್ಲ ರಕ್ತ–ಇವುಗಳನ್ನೆಲ್ಲ ಗಮನಿಸಿದಾಗ ನಮ್ಮ ಆವಶ್ಯಕತೆಗೆ ತಕ್ಕಂತೆ ಮಾಡಿಸಿಟ್ಟಂತಹ ಮಹಿಳೆ ನೀನೇ ಸರಿ.</p>
  <p>ಆದರೆ ಕಷ್ಟಗಳು ಹಲವಾರು. ಇಲ್ಲಿ ಭಾರತದಲ್ಲಿ ಇರುವ ಸಂಕಟಗಳು, ಮೂಢ ನಂಬಿಕೆಗಳು, ದಾಸ್ಯ–ಇವುಗಳ ಅರಿವಿವಿಲ್ಲ ನಿನಗೆ. ನೀನಿಲ್ಲಿಗೆ ಬಂದರೆ ಮಡಿವಂತಿಕೆಯೇ ಮೊದಲಾದ ವಿಚಿತ್ರ ಭಾವನೆಗಳ ಅರೆಬೆತ್ತಲೆ ಸ್ತ್ರೀ ಪುರುಷರ ನಡುವೆ ಇರಬೇಕಾಗುತ್ತದೆ. ಮತ್ತೆ ಅವರೆಲ್ಲ ಬಿಳಿಯರನ್ನು ಕಂಡರೆ ಹೆದರಿಕೆಯಿಂದಲೊ ದ್ವೇಷದಿಂದಲೊ ಅವರನ್ನು ದೂರವಿಡುತ್ತಾರೆ. ಆದ್ದರಿಂದ ನೀನು ಅವರುಗಳ ದ್ವೇಷದ ನಡುವೆ ಜೀವಿಸಬೇಕಾಗುತ್ತದೆ. ಅಲ್ಲದೆ ಇಲ್ಲಿರುವ ಬಿಳಿಯರು ನಿನ್ನನ್ನು ಒಂದು ವಿಚಿತ್ರ ಪ್ರಾಣಿಯೆಂಬಂತೆ ನೋಡುತ್ತಾರೆ. ಮತ್ತು ನಿನ್ನ ಪ್ರತಿಯೊಂದು ಚಲನವಲನ ವನ್ನೂ ಸಂಶಯದೃಷ್ಟಿಯಿಂದ ನೋಡುತ್ತಾರೆ.</p>
  <p>ಇನ್ನು ಇಲ್ಲಿನ ಹವೆಯೋ ಭಯಂಕರ ಧಗೆ. ಇಲ್ಲಿನ ಹೆಚ್ಚಿನ ಸ್ಥಳಗಳಲ್ಲಿ ಚಳಿಗಾಲವೆಂದರೆ ಅದು ನಿಮ್ಮ ಸೆಖೆಗಾಲಕ್ಕೆ ಸಮ. ಇನ್ನು ದಕ್ಷಿಣ ಭಾರತವಂತೂ ಯಾವಾಗಲೂ ಧಗಧಗಿಸುತ್ತಲೇ ಇರುತ್ತದೆ. ನಗರಗಳ ಹೊರಗೆ ಹೋದರೆ ನಿನಗೆ ನಿನ್ನ ಪಾಶ್ಚಾತ್ಯ ರೀತಿಯ ಅನುಕೂಲತೆಗಳಾವುವೂ ಸಿಗಲಾರವು. ಇವುಗಳನ್ನೆಲ್ಲ ಗಮನಿಸಿಯೂ ನೀನು ಕಾರ್ಯರಂಗಕ್ಕೆ ಧುಮುಕುವ ಸಾಹಸ ಮಾಡುವೆಯಾದರೆ ನಿನಗೆ ಸ್ವಾಗತ, ನೂರು ಸಲ ಸ್ವಾಗತ . . . </p>
  <p>ಆದರೆ ಧುಮುಕುವ ಮುನ್ನ ಚೆನ್ನಾಗಿ ಪರ್ಯಾಲೋಚಿಸಿ ನೋಡು. ಒಂದು ವೇಳೆ, ನೀನು ಇಲ್ಲಿ ಮಾಡುವಷ್ಟು ಮಾಡಿಯೂ ಯಶಸ್ವಿಯಾಗದಿದ್ದರೆ, ಅಥವಾ ನಿನಗೇ ಸಾಕೆನಿಸಿದರೆ, ನನ್ನ ಕಡೆಯಿಂದ ನಿನಗೆ ಆಶ್ವಾಸನೆ ನೀಡುತ್ತೇನೆ–ನಾನು ನಿನಗೆ ನಿನ್ನ ಕೊನೆಯುಸಿರಿನವರೆಗೂ ಬೆಂಬಲವಾಗಿ ನಿಲ್ಲುತ್ತೇನೆ. ನೀನು ಭಾರತಕ್ಕಾಗಿ ಕೆಲಸ ಮಾಡು ಅಥವಾ ಬಿಡು, ನೀನು ವೇದಾಂತವನ್ನು ಅನುಸರಿಸು ಅಥವಾ ಬಿಡು, ನಾನಂತೂ ನಿನ್ನೊಂದಿಗೆ ಬೆಂಬಲವಾಗಿ ನಿಲ್ಲುತ್ತೇನೆ. ‘ಆನೆಯ ದಂತಗಳು ಹೊರಗೆ ಬರುತ್ತವೆಯೇ ಹೊರತು ಒಳಗೆಂದಿಗೂ ಹೋಗಲಾರವು’–ಇವು ಭಾಷೆಗೆ ತಪ್ಪದವನ ನುಡಿ. ನಾನಿದನ್ನು ನಿನಗೆ ಭರವಸೆ ನೀಡುತ್ತೇನೆ. ಆದರೆ ಇಲ್ಲಿ ನಿನಗೆ ಇನ್ನೊಂದು ಎಚ್ಚರಿಕೆಯನ್ನೂ ಕೊಡಬೇಕಾಗಿದೆ. ಏನೆಂದರೆ, ನೀನು ನಿನ್ನ ಕಾಲುಗಳ ಮೇಲೆ ನಿಲ್ಲಬೇಕೇ ಹೊರತು ಮಿಸ್ ಮುಲ್ಲರಳ ಅಥವಾ ಇನ್ನಾರ ರೆಕ್ಕೆಯ ಕೆಳಗೂ ಅಲ್ಲ . . .”</p>
  <p>ಈ ಪತ್ರದಲ್ಲಿ ಸ್ವಾಮೀಜಿ ಮಾರ್ಗರೆಟ್ಟಳಿಗೆ ನೀಡುವ ಎಚ್ಚರಿಕೆಯನ್ನೂ ಭರವಸೆಯನ್ನೂ ಗಮನಿಸಬೇಕು. ಅವರ ಕಾರ್ಯದಲ್ಲಿ ಪಾಲ್ಗೊಳ್ಳಲು ಆಂಗ್ಲ ಯುವತಿಯೊಬ್ಬಳು ಉತ್ಸಾಹದಿಂದ ಮುಂಬರುತ್ತಿರುವಾಗ, ಅವಳನ್ನು ಒಮ್ಮೆಗೇ ಸ್ವೀಕರಿಸದೆ ಆಕೆ ಎದುರಿಸಬೇಕಾಗಬಹುದಾದ ಕಷ್ಟಗಳನ್ನು ಸ್ಪಷ್ಟವಾಗಿ ಚಿತ್ರಿಸಿ ಆಕೆ ಮತ್ತೆ ಮತ್ತೆ ಆಲೋಚಿಸುವಂತೆ ಮಾಡುತ್ತಾರೆ. ಆದರೆ ಅವಳು ಒಮ್ಮೆ ತಮ್ಮ ಕಾರ್ಯಕ್ಕಾಗಿ ಸರ್ವಸ್ವವನ್ನೂ ತ್ಯಾಗಮಾಡಿ ಬಂದಳಾದರೆ ಆಕೆಯ ಲೋಪ ದೋಷಗಳಾವುದನ್ನೂ ಗಣಿಸದೆ ಎಂದೆಂದಿಗೂ ತಾವು ಆಕೆಗೆ ಬೆಂಬಲವಾಗಿರುವ ಆಶ್ವಾಸನೆ ನೀಡುತ್ತಾರೆ. ಭಾರತಕ್ಕಾಗಿ ಬಲಿದಾನವಾಗಲು ಸಿದ್ಧರಿರುವ ವ್ಯಕ್ತಿಗಳಿಗಾಗಿ ಸ್ವಾಮೀಜಿ ಏನು ಮಾಡಲೂ ಸಿದ್ಧ.</p>
  <p>ಹೀಗೆ ಮಾರ್ಗರೆಟ್ಟಳು ಭಾರತಕ್ಕೆ ಆಗಮಿಸುವ ಸಂಬಂಧವಾಗಿ ಆಕೆಯ ಹಾಗೂ ಸ್ವಾಮೀಜಿ ಯವರ ನಡುವೆ ಅನೇಕ ಮಹತ್ವಪೂರ್ಣ ಪತ್ರಗಳ ವಿನಿಮಯ ನಡೆಯಿತು. ಪ್ರಭುರಾಷ್ಟ್ರದವ ಳಾದ ಈ ಅಭಿಮಾನೀ ಆಂಗ್ಲ ಯುವತಿ ಸ್ವಾಮೀಜಿಯ ಆಂತರ್ಯವನ್ನು ಅರಿತಳು ; ಜೊತೆಗೆ ತನ್ನ ಜೀವನೋದ್ದೇಶವನ್ನೂ ಅರಿತಳು. ಮತ್ತು ಸಂಪೂರ್ಣ ವಿಶ್ವಾಸದಿಂದ ಭಾರತದೆಡೆಗೆ ಧಾವಿಸಿದಳು.</p>
  <h1>8</h1>
  <h1>ಕಾಶ್ಮೀರಪುರವಾಸ</h1>
  <p class="noindent">ಸ್ವಾಮೀಜಿಯವರು ಆಲ್ಮೋರದಲ್ಲಿದ್ದು ಆಗಲೇ ಮೂರು ತಿಂಗಳು ಕಳೆದುವು. ಕುಸಿದು ಹೋಗಿದ್ದ ಅವರ ಆರೋಗ್ಯ ಈಗ ತಕ್ಕಮಟ್ಟಿಗೆ ಸುಧಾರಿಸಿದೆ. ಈಗ ಅವರು ತಮ್ಮ ಕಾರ್ಯೋ ದ್ದೇಶದತ್ತ ಮುನ್ನಡಿಯಿಡಬೇಕಾಗಿದೆ. ಅಂತೆಯೇ, ಅವರಿಗೆ ಪಂಜಾಬ್ ಮತ್ತು ಕಾಶ್ಮೀರಗಳ ಕಡೆಯಿಂದ ತ್ವರಿತದ ಹಾಗೂ ಆದರದ ಕರೆಯೂ ಬರುತ್ತಿದೆ. ಆದ್ದರಿಂದ ಸ್ವಾಮೀಜಿ ಪರಿವಾರ ಸಮೇತರಾಗಿ ಆಗಸ್ಟ್ ಎರಡರಂದು ಆಲ್ಮೋರದಿಂದ ಹೊರಟರು. ಒಂಬತ್ತರಂದು ಅವರೆಲ್ಲ ಬರೇಲಿಗೆ ಬಂದರು. ಅಲ್ಲಿನ ನಾಗರಿಕರು ಅವರನ್ನು ಆದರಿಂದ ಬರಮಾಡಿಕೊಂಡರು. ಅಲ್ಲಿ ಅವರು ನಾಲ್ಕು ದಿನ ಉಳಿದುಕೊಂಡರು. ಈ ಅವಧಿಯಲ್ಲಿ ಒಮ್ಮೆ ಸ್ವಾಮೀಜಿಯವರು ಅಲ್ಲಿನ ಕೆಲವು ಕಾಲೇಜು ವಿದ್ಯಾರ್ಥಿಗಳೊಂದಿಗೆ ಸಂಭಾಷಿಸುತ್ತ, ಯುವಕರೆಲ್ಲ ಸೇರಿ ಸಂಘ ಕಟ್ಟಿಕೊಳ್ಳು ವುದರ ಮಹತ್ವವನ್ನು ವಿವರಿಸಿದರು. ಹೀಗೆ ಸಂಘಟಿತರಾದ ಯುವಕರು ವೇದಾಂತದ ಬೋಧನೆ ಗಳನ್ನು ಜೀವನದಲ್ಲಿ ಅಳವಡಿಸಿಕೊಂಡು ಆಚರಣೆಗೆ ತರಬೇಕು ಮತ್ತು ಇತರರಿಗಾಗಿ ಶ್ರಮಿಸ ಬೇಕು ಎಂದು ಬೋಧಿಸಿದರು. ಸ್ವಾಮೀಜಿಯವರ ಮಾತಿನಿಂದ ಪ್ರಭಾವಿತರಾದ ಆ ಯುವಕರು ಆಗಲೇ ಅವರ ಸನ್ನಿಧಿಯಲ್ಲೇ ಒಂದು ಸಂಘವನ್ನು ರಚಿಸಿಕೊಂಡರು.</p>
  <p>ಸ್ವಾಮೀಜಿ ಬರೇಲಿಯಿಂದ ಹೊರಟು 225 ಮೈಲಿ ದೂರದ ಅಂಬಾಲಾಗೆ ಬಂದರು. ಯಥಾ ಪ್ರಕಾರ ಅಲ್ಲಿಯೂ ಅದ್ಧೂರಿಯ ಸ್ವಾಗತ. ಇಲ್ಲಿ ಸೇವಿಯರ್ ದಂಪತಿಗಳೂ ಸ್ವಾಮೀಜಿಯವರ ತಂಡವನ್ನು ಕೂಡಿಕೊಂಡರು. ನಾಲ್ಕು ದಿನಗಳ ಕಾಲ ಇಲ್ಲಿಇಳಿದುಕೊಂಡ ಸ್ವಾಮೀಜಿ ಇಲ್ಲಿನ ವಿಭಿನ್ನ ವರ್ಗಗಳ ಜನರೊಂದಿಗೆ ಸಂಭಾಷಿಸಿ ಆಧುನಿಕ ಯುಗಕ್ಕೆ ತಾವು ನೀಡಲಿರುವ ಸಂದೇಶ ಗಳನ್ನು ಮನಮುಟ್ಟಿಸಿದರು. ಅವರೊಮ್ಮೆ ಈ ಊರಿನ ‘ಹಿಂದೂ-ಮುಸ್ಲಿಮ್ ಶಾಲೆ’ ಎಂಬ ಒಂದು ವಿದ್ಯಾಸಂಸ್ಥೆಗೆ ಭೇಟಿಯಿತ್ತು, ಅಲ್ಲಿನ ಚಟುವಟಿಕೆಗಳನ್ನು ಅತ್ಯಂತ ಆಸಕ್ತಿಯಿಂದ ವೀಕ್ಷಿಸಿ ದರು. ಭಾರತದ ಎರಡು ಪ್ರಮುಖ ಪಂಥಗಳು ಈ ರೀತಿ ಒಂದಾಗಿ ಸೇರಿರುವುದು ಒಂದು ಶುಭ ಸಂಕೇತವೇ ಸರಿ ಎಂದು ಅವರು ನುಡಿದರು.</p>
  <p>ಆಗಸ್ಟ್ 20ರಂದು ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಸಿಕ್ಖರ ಪವಿತ್ರ ಕ್ಷೇತ್ರವೂ ಅಂದಿನ ಪಂಜಾಬ್ ಪ್ರಾಂತ್ಯದ ಅತ್ಯಂತ ಸಂಪದ್ಭರಿತ ನಗರವೂ ಆದ ಅಮೃತಸರಕ್ಕೆ ಬಂದಾಗ, ನಿಲ್ದಾಣ ದಲ್ಲಿ ಅವರಿಗೆ ವೈಭವಯುತ ಸ್ವಾಗತ ದೊರಕಿತು. ಇಲ್ಲಿ ಅವರು ಎರಡು ದಿನ ಇಳಿದುಕೊಂಡು ಸುಪ್ರಸಿದ್ಧ ಸ್ವರ್ಣದೇವಾಲಯವನ್ನೂ ಇತರ ಸ್ಥಳಗಳನ್ನೂ ಸಂದರ್ಶಿಸಿದರು. ಅಲ್ಲದೆ ಸಮೀಪದ ಧರ್ಮಶಾಲಾ ಎಂಬ ಗಿರಿಧಾಮದಲ್ಲಿ ಹತ್ತು ದಿನ ವಿಶ್ರಮಿಸಿದರು. ಪಂಜಾಬಿನ ಇತರ ಪ್ರಮುಖ ನಗರಗಳಾದ ಲಾಹೋರ್, ರಾವಲ್ಪಿಂಡಿ ಮೊದಲಾದವುಗಳನ್ನು ಸಂದರ್ಶಿಸುವುದು ಸ್ವಾಮೀಜಿ ಯವರ ಉದ್ದೇಶವಾಗಿತ್ತು. ಆದರೆ ಮೊದಲು ತಮ್ಮೊಂದಿಗೆ ಕಾಶ್ಮೀರಕ್ಕೆ ಬರಬೇಕೆಂದು ಸೇವಿ ಯರ್ ದಂಪತಿಗಳು ಆಗ್ರಹಪಡಿಸಿದ್ದರಿಂದ ಅವರು ರಾವಲ್ಪಿಂಡಿ ಹಾಗೂ ಮುರ್ರಿಯ ಮುಖಾಂತರ ಕಾಶ್ಮೀರಕ್ಕೆ ಹೊರಟರು.</p>
  <p>ಸೆಪ್ಟೆಂಬರ್ 10ರಂದು ಸ್ವಾಮೀಜಿಯವರು ನಿರಂಜನಾನಂದರು, ಅದ್ಭುತಾನಂದರು, ಸೇವಿ ಯರ್ ದಂಪತಿಗಳು, ಬ್ರಹ್ಮಚಾರಿ ಕೃಷ್ಣಲಾಲ್ ಹಾಗೂ ಇನ್ನು ಕೆಲವರನ್ನು ಕೂಡಿಕೊಂಡು ಶ್ರೀನಗರಕ್ಕೆ ಬಂದರು. ಶ್ರೀನಗರವು ಪ್ರಪಂಚದ ಸೌಂದರ್ಯದ ಖನಿಗಳಲ್ಲೊಂದು. ಇಲ್ಲಿನ ಸೌಂದರ್ಯ ಸ್ವಾಮೀಜಿಯವರ ಮನಸೂರೆಗೊಂಡಿತು.</p>
  <p>ಕಾಶ್ಮೀರದ ಮಹಾರಾಜನ ಪರವಾಗಿ ಆತನ ಸೋದರ ರಾಜಾ ರಾಮಸಿಂಗ್, ಸ್ವಾಮೀಜಿಯವ ರನ್ನು ಅರಮನೆಗೆ ಬರಮಾಡಿಕೊಂಡು ಹೃತ್ಪೂರ್ವಕ ಸ್ವಾಗತ ನೀಡಿದ. (ಕಾಶ್ಮೀರದ ಮಹಾರಾಜ ಆಗ ನಗರದಲ್ಲಿರಲಿಲ್ಲ) ಬಳಿಕ ಅವರನ್ನು ಯೋಗ್ಯ ಆಸನದ ಮೇಲೆ ಕುಳ್ಳಿರಿಸಿ ತಾನು ಇತರ ಅಧಿ ಕಾರಿಗಳೊಂದಿಗೆ ನೆಲದ ಮೇಲೆ ಕುಳಿತು ಅವರೊಂದಿಗೆ ಮಾತುಕತೆ ನಡೆಸಿದ. ಈ ಸಂಭಾಷಣೆ ಸುಮಾರು ಎರಡು ಗಂಟೆಯ ಕಾಲ ನಡೆಯಿತು. ಸ್ವಾಮೀಜಿಯವರು ಹಿಂದೂಧರ್ಮದ ವಿಚಾರ ವಾಗಿ ಮಾತನಾಡಿದರಲ್ಲದೆ ಬಡ ಜನರನ್ನು ಮೇಲೆತ್ತುವ ಉಪಾಯಗಳ ಬಗ್ಗೆ ಚರ್ಚಿಸಿದರು. ಸ್ವಾಮೀಜಿಯವರ ಮಾತುಗಳಿಂದ ತುಂಬ ಪ್ರಭಾವಿತನಾದ ರಾಜಾ ರಾಮಸಿಂಗ್, ಅವರ ಕಾರ್ಯ ದಲ್ಲಿ ತನ್ನ ಸಂಪೂರ್ಣ ನೆರವು ನೀಡಲು ಮುಂದಾದ.</p>
  <p>ಸ್ವಾಮೀಜಿಯವರು ಕಾಶ್ಮೀರದಲ್ಲಿ ಸುಮಾರು ಒಂದು ತಿಂಗಳು ಉಳಿದುಕೊಂಡು, ಸುತ್ತ ಮುತ್ತಲ ಐತಿಹಾಸಿಕ ಕ್ಷೇತ್ರಗಳನ್ನು ಸಂದರ್ಶಿಸಿದರು. ಶ್ರೀನಗರದಲ್ಲಿ ಅವರ ದರ್ಶನಕ್ಕಾಗಿ ಸಾಧು ಗಳು ಪಂಡಿತರು ವಿದ್ಯಾರ್ಥಿಗಳು ಉನ್ನತ ಸರ್ಕಾರೀ ಅಧಿಕಾರಿಗಳು ಹಾಗೂ ಇತರ ನೂರಾರು ಜನರು ಬರುತ್ತಿದ್ದರು. ಒಂದು ದಿನ ಸ್ವಾಮೀಜಿ ವಿಶಾಲವಾದ ಪಂಡಿತಸಭೆಯನ್ನುದ್ದೇಶಿಸಿ ಮಾತ ನಾಡಿದರು. ಅವರ ಆಧ್ಯಾತ್ಮಿಕ ಅನುಭವದಿಂದೊಡಗೂಡಿದ ಮಾತುಗಳು ಪಂಡಿತರಿಗೆ ಹೊಸ ಬೆಳಕು ನೀಡಿದುವು. ಕಾಶ್ಮೀರವಾಸದಿಂದ ಸ್ವಾಮೀಜಿಯವರ ಆರೋಗ್ಯ ಬಹುಮಟ್ಟಿಗೆ ಸುಧಾರಿ ಸಿತು.</p>
  <p>ಶ್ರೀನಗರದಿಂದ ಹೊರಟ ಸ್ವಾಮೀಜಿ ಅಕ್ಟೋಬರ್ 16ರಂದು ಮತ್ತೆ ರಾವಲ್ಪಿಂಡಿಗೆ ಬಂದರು. ಇಲ್ಲಿ ಅವರಿಗೆ ವೈಭವದ ಸ್ವಾಗತ ನೀಡಲಾಯಿತು. ಇಲ್ಲಿನ ಆರ್ಯ ಸಮಾಜದ ಸ್ವಾಮಿ ಪ್ರಕಾಶಾನಂದರು, ಜಸ್ಟಿಸ್ ನಾರಾಯಣ ದಾಸ್ ಮತ್ತಿತರರು ಅವರನ್ನು ಭೇಟಿಯಾಗಿ ಮಾತುಕತೆ ನಡೆಸಿದರು. ಮರುದಿನ ಸರ್ದಾರ್ ಸುಜನ್ಸಿಂಗ್ ಎಂಬವರ ಸುಂದರ ಉದ್ಯಾನದಲ್ಲಿ ಬಹು ದೊಡ್ಡ ಸಭೆಯನ್ನುದ್ದೇಶಿಸಿ ಸ್ವಾಮೀಜಿ ಹಿಂದೂ ಧರ್ಮವನ್ನು ಕುರಿತು ಮಾತನಾಡಿದರು. ಸುಮಾರು ಎರಡು ಗಂಟೆಗಳ ಕಾಲ ಅವರು ಹಲವಾರು ವೇದೋಕ್ತಿಗಳನ್ನು ಉದ್ಧರಿಸುತ್ತ ಸುಲಲಿತವಾಗಿ ಮಾತನಾಡಿದರು. ಅಂದಿನ ಕಾರ್ಯಕ್ರಮದ ದೃಶ್ಯ ಅತ್ಯಂತ ಮನೋಹರವಾಗಿತ್ತು. ಅದನ್ನು ಕಂಡ ಪಾಶ್ಚಾತ್ಯ ಶಿಷ್ಯರೊಬ್ಬರು ಹೇಳುತ್ತಾರೆ, “ಭಾಷಣ ಕಾಲದಲ್ಲಿ ಸ್ವಾಮೀಜಿಯವರು, ತಮ್ಮ ಅಭ್ಯಾಸದಂತೆ, ವೇದಿಕೆಯ ಮೇಲೆ ಅತ್ತಿಂದಿತ್ತ ನಡೆದಾಡುತ್ತಿದ್ದರು. ಆಗಾಗ ಅವರು ತಳಿರುತೋರಣ ಹೂಮಾಲೆಗಳಿಂದ ಅಲಂಕೃತವಾದ ಕಂಬಕ್ಕೆ ಒರಗಿಕೊಳ್ಳುತ್ತಿದ್ದರು. ಅವರ ಕೊರಳಿಗೂ ಸುಂದರವಾದ ಪುಷ್ಪಹಾರವನ್ನು ಹಾಕಲಾಗಿತ್ತು ; ತಲೆಗೆ ವಿಧವಿಧದ ಪುಷ್ಪಗಳ ಕಿರೀಟ ವನ್ನು ತೊಡಿಸಲಾಗಿತ್ತು. ಕಾಷಾಯವಸ್ತ್ರಧಾರಿಯಾದ ಅವರು ಈ ಅಲಂಕಾರದಲ್ಲಿ ಗ್ರೀಕ್ ದೇವತೆ ಯಂತೆ ಕಂಗೊಳಿಸುತ್ತಿದ್ದರು. ಅಲ್ಲದೆ, ಇವೆಲ್ಲಕ್ಕೂ ಹಿನ್ನೆಲೆಯಾಗಿ, ಅಲ್ಲಿನ ಹಚ್ಚಹಸಿರು ಹುಲ್ಲಿನ ಮೇಲೆ ಬಣ್ಣಬಣ್ಣದ ಪೇಟಗಳನ್ನು ಧರಿಸಿದ್ದ ಸಭಿಕರು ಕಿಕ್ಕಿರಿದಿದ್ದುದು, ದಿಗಂತದಲ್ಲಿ ಸಂಧ್ಯಾ ಸೂರ್ಯನು ರಕ್ತವರ್ಣವನ್ನು ಬೀರುತ್ತ ಅಸ್ತಮಿಸುತ್ತಿದ್ದುದು–ಇವೆಲ್ಲ ಸೇರಿ ಅದ್ಭುತ-ರಮ್ಯ ನೋಟವೇರ್ಪಟ್ಟಿತ್ತು.”</p>
  <p>ರಾವಲ್ಪಿಂಡಿಯಲ್ಲಿ ಮುಸಲ್ಮಾನರ ಪ್ರಾಬಲ್ಯ ಹೆಚ್ಚು. ಅಲ್ಲಿ ಮುಸಲ್ಮಾನರ ಹಾಗೂ ಹಿಂದೂ ಸಂಸ್ಥೆಯಾದ ಆರ್ಯಸಮಾಜದವರ ನಡುವೆ ತೀವ್ರ ದ್ವೇಷದ ವಾತಾವರಣವಿತ್ತು. ಆಗಾಗ ಇದು ಸ್ಫೋಟಿಸಿ ಗಲಭೆಗೆ ಕಾರಣವಾಗುತ್ತಿತ್ತು. ಸ್ವಾಮೀಜಿಯವರನ್ನು ಭೇಟಿ ಮಾಡಿದ ಆರ್ಯ ಸಮಾಜದ ಸ್ವಾಮಿ ಪ್ರಕಾಶಾನಂದರೇ ಮೊದಲಾದವರು ಅವರ ಮುಂದೆ ಈ ಸಮಸ್ಯೆಯನ್ನಿಟ್ಟರು. ಆಗ ಸ್ವಾಮೀಜಿ ಈ ಮತೀಯ ವಿದ್ವೇಷದ ಪರಿಹಾರಕ್ಕೆ ತುಂಬ ಸಮಾಧಾನಕರವಾದ ಕೆಲವು ಸಲಹೆಗಳನ್ನು ನೀಡಿದರು.</p>
  <p>ಸ್ವಾಮೀಜಿಯವರು ಕಾಶ್ಮೀರ ರಾಜ್ಯಕ್ಕೆ ಆಗಮಿಸಿರುವ ಸುದ್ದಿ ತಿಳಿದು, ಆಗ ಜಮ್ಮುವಿನಲ್ಲಿದ್ದ ಕಾಶ್ಮೀರದ ಮಹಾರಾಜ ಅವರನ್ನು ತನ್ನಲ್ಲಿಗೆ ಆಹ್ವಾನಿಸಿದ. ಈ ಆಹ್ವಾನವನ್ನು ಮನ್ನಿಸಿ ಸ್ವಾಮೀಜಿ ತಮ್ಮ ಅನುಚರರೊಂದಿಗೆ ಅಕ್ಟೋಬರ್ 21ರಂದು ಜಮ್ಮುವಿಗೆ ಬಂದಾಗ ಅವರನ್ನು ರಾಜ ವೈಭವದಿಂದ ಸ್ವಾಗತಿಸಲಾಯಿತು. ಮಹಾರಾಜನ ಅತಿಥಿಗೃಹದಲ್ಲಿ ಅವರೆಲ್ಲ ಇಳಿದುಕೊಂಡರು. ನಿಸರ್ಗ ಸೌಂದರ್ಯದ ನೆಲೆವೀಡಾದ ಕಾಶ್ಮೀರದಲ್ಲಿ ಮಠದ ಒಂದು ಕೇಂದ್ರವನ್ನು ಸ್ಥಾಪಿಸ ಬೇಕೆಂಬ ಪ್ರಬಲ ಇಚ್ಛೆ ಸ್ವಾಮೀಜಿಯವರಿಗಿತ್ತು. ಆದ್ದರಿಂದ ಅವರು ಮರುದಿನ, ರಾಜ್ಯದ ಅಧಿಕಾರಿಯಾದ ಮಹೇಶಚಂದ್ರ ಭಟ್ಟಾಚಾರ್ಯರೊಂದಿಗೆ ಈ ವಿಷಯವಾಗಿ ಚರ್ಚಿಸಿದರು.</p>
  <p>ಮತ್ತೊಂದು ದಿನ ಕಾಶ್ಮೀರದ ರಾಜ ಸ್ವಾಮೀಜಿಯವರೊಂದಿಗೆ ಬಹಳ ಹೊತ್ತು ಸಂಭಾಷಣೆ ನಡೆಸಿದ. ಜೊತೆಗೆ ರಾಜನ ಸೋದರರೂ ಕೆಲವು ಉನ್ನತಾಧಿಕಾರಿಗಳೂ ಕುಳಿತಿದ್ದರು. ರಾಜರು ಗಳೊಂದಿಗೆ ನಡೆಸುವ ಸಂಭಾಷಣೆಗಳಿಗೆ ಸ್ವಾಮೀಜಿ ವಿಶೇಷ ಮಹತ್ವ ನೀಡುತ್ತಿದ್ದರು. ಏಕೆಂದರೆ ಅವರ ಅಭಿಪ್ರಾಯದಂತೆ, ಒಬ್ಬ ರಾಜನ ತಲೆಯನ್ನು ‘ಸರಿ’ಪಡಿಸಿದರೆ ಅವನ ಮೂಲಕ ಅವನ ಪ್ರಜೆಗಳೆಲ್ಲರಿಗೂ ಸನ್ಮಾರ್ಗವನ್ನು ತೋರಿಸಬಹುದು, ಸತ್ಪ್ರಜೆಗಳನ್ನಾಗಿಸಬಹುದು. ಆದ್ದರಿಂದ ಹಿಂದೂಧರ್ಮದ ಮರ್ಮ-ಮಹಿಮೆಗಳ ವಿಷಯವಾಗಿ ಮಾತನಾಡುತ್ತ ಅವರೆಂದರು : “ಅರ್ಥ ವಿಲ್ಲದ ಕಂದಾಚಾರಗಳಿಗೆ ಕಟ್ಟುಬಿದ್ದಿರುವುದಾಗಲಿ, ಬಾಹ್ಯಾಚರಣೆಗಳನ್ನೇ ಧರ್ಮವೆಂದು ಭಾವಿ ಸುವುದಾಗಲಿ ಕೇವಲ ಮೂರ್ಖತನ. ಈಗ ಏಳ್ನೂರು ವರ್ಷಗಳಿಂದ ನಾವು ದಾಸ್ಯಕ್ಕೆ ಗುರಿಯಾಗಿ ರುವುದು, ಈ ಕಾರಣದಿಂದಲೇ ಮತ್ತು ಧರ್ಮವನ್ನು ಯಥಾರ್ಥವಾಗಿ ಗ್ರಹಿಸದೆ ವಿಕೃತವಾಗಿ ಅರ್ಥೈಸಿದ್ದರಿಂದಲೇ. ಇಂದಿನ ದಿನಗಳಲ್ಲಿ ವ್ಯಭಿಚಾರವೇ ಮೊದಲಾದ ಮಹಾಪರಾಧಗಳನ್ನು ಮಾಡಿದರೂ ಅವನು ಜಾತಿಭ್ರಷ್ಟನಾಗುವುದಿಲ್ಲ ; ಆದರೆ ಇತರ ಜಾತಿಯವನ ಕೈಯಿಂದ ಏನನ್ನಾ ದರೂ ತಿಂದರೆ ಮಾತ್ರ ಅವನು ಜಾತಿಭ್ರಷ್ಟನಂತೆ ! ಇಂದಿನ ಪಾಪಕಲ್ಪನೆಯೆಲ್ಲ ಕೇವಲ ಆಹಾರಕ್ಕೆ ಮಾತ್ರ ಸಂಬಂಧಪಟ್ಟದ್ದಾಗಿದೆ.” ತಾವು ಸಮುದ್ರ ಪ್ರಯಾಣ ಮಾಡಿದುದನ್ನು ಅವರು ಬಲವಾಗಿ ಸಮರ್ಥಿಸಿಕೊಂಡರು. ಅಲ್ಲದೆ, “ಪರರಾಷ್ಟ್ರಗಳನ್ನು ಸಂದರ್ಶಿಸದಿದ್ದರೆ ನಮ್ಮ ವಿದ್ಯಾಭ್ಯಾಸವು ಪರಿಪೂರ್ಣವಾಗಲಾರದು” ಎಂದು ಅಭಿಪ್ರಾಯಪಟ್ಟರು. ಅನಂತರ ಅವರು ತಾವು ಅಮೆರಿಕದಲ್ಲಿ ಕೈಗೊಂಡ ಕಾರ್ಯಗಳ ಪ್ರಾಶಸ್ತ್ಯವನ್ನು ಕುರಿತು ಹಾಗೂ ಭಾರತದಲ್ಲಿನ ತಮ್ಮ ಕಾರ್ಯಯೋಜನೆ ಗಳ ಸ್ವರೂಪದ ಬಗ್ಗೆ ವಿವರಿಸಿದರು. ತಮ್ಮ ಮಾತನ್ನು ಮುಕ್ತಾಯಗೊಳಿಸುತ್ತ ಅವರು, “ನಾನು ನನ್ನ ರಾಷ್ಟ್ರದ ಶ್ರೇಯೋಭಿವೃದ್ಧಿಗಾಗಿ ದುಡಿಯುವ ಪ್ರಯತ್ನದಲ್ಲಿ ನರಕಕ್ಕೆ ಹೋಗಬೇಕಾಗಿ ಬಂದರೂ ಅದನ್ನು ನನ್ನ ಪಾಲಿನ ಪರಮಭಾಗ್ಯವೆಂದು ಭಾವಿಸುತ್ತೇನೆ” ಎಂದು ಘೋಷಿಸಿದರು. ಹೀಗೆ ಮಹಾರಾಜ ಹಾಗೂ ಸ್ವಾಮೀಜಿಯವರ ನಡುವಣ ಸಂಭಾಷಣೆ ಸುಮಾರು ನಾಲ್ಕು ಗಂಟೆ ಗಳ ಕಾಲ ನಡೆಯಿತು. ಸ್ವಾಮೀಜಿಯವರ ಮಾತುಗಳು ಅಲ್ಲಿದ್ದವರೆಲ್ಲರ ಮೇಲೆ ಆಳವಾದ ಪ್ರಭಾವ ಬೀರಿದುವು.</p>
  <p>ಮರುದಿನ ಸ್ವಾಮೀಜಿ ಮಹಾರಾಜನ ಕೋರಿಕೆಯ ಮೇರೆಗೆ ಒಂದು ಸಾರ್ವಜನಿಕ ಭಾಷಣ ಮಾಡಿದರು. ಅದನ್ನು ಕೇಳಿದ ಮಹಾರಾಜನಿಗೆ ಎಷ್ಟು ಸಂತೋಷವಾಯಿತೆಂದರೆ ಅದರ ಮರು ದಿನವೂ ಅವರ ಭಾಷಣವನ್ನಿರಿಸಿದ. ಆದರೆ ಅದರಿಂದಲೂ ತೃಪ್ತಿಯಾಗದೆ, ಸ್ವಾಮೀಜಿ ಅಲ್ಲಿ ಹತ್ತುಹನ್ನೆರಡು ದಿನಗಳಾದರೂ ಉಳಿದುಕೊಳ್ಳಬೇಕು ಮತ್ತು ಒಂದು ಐದಾರು ಭಾಷಣಗಳನ್ನಾ ದರೂ ಮಾಡಬೇಕು ಎಂದು ಕೇಳಿಕೊಂಡ. ಅವನ ಅರಿಕೆಯನ್ನು ಮನ್ನಿಸಿ ಸ್ವಾಮೀಜಿ ಜಮ್ಮುವಿ ನಲ್ಲಿ ಸುಮಾರು ಎಂಟು ದಿನ ಉಳಿದುಕೊಂಡರು.</p>
  <p>ಅಲ್ಲಿಯೂ ಯಥಾಪ್ರಕಾರ ಹಲವಾರು ಚರ್ಚೆಗಳು ಸಂಭಾಷಣೆಗಳು ನಡೆದುವು. ಈ ಸಂದರ್ಭ ಗಳಲ್ಲಿ ಒಮ್ಮೆ ಆರ್ಯಸಮಾಜದ ಸ್ವಾಮಿ ಅಚ್ಯುತಾನಂದರೊಂದಿಗೆ ಮಾತನಾಡುತ್ತ ಸ್ವಾಮೀಜಿ ಅವರಿಗೆ ಅವರ ಸಮಾಜದ ಕೆಲವು ಲೋಪದೋಷಗಳನ್ನು ತೋರಿಸಿಕೊಟ್ಟರು. ಆದರೆ ಅವುಗಳ ನ್ನೆಲ್ಲ ಸ್ವಾಮೀಜಿ ಅತ್ಯಂತ ಸಹೃದಯತೆಯಿಂದ ಹೇಳಿದ್ದರಿಂದ ಅಪಾರ್ಥಕ್ಕೆ ಎಡೆಯಿರಲಿಲ್ಲ.</p>
  <p>ಜಮ್ಮುವಿನಲ್ಲಿ ಸ್ವಾಮೀಜಿ ಸಂಭಾಷಣೆ-ಪ್ರವಚನಗಳನ್ನು ನಡೆಸಿದುದು ಹೆಚ್ಚಾಗಿ ಹಿಂದಿಯಲ್ಲಿ. ಆ ಹಿಂದೀ ಭಾಷೆಯಲ್ಲೂ ಅವರು ಎಷ್ಟೊಂದು ರಸವತ್ತಾಗಿ ಹಾಗೂ ಶಕ್ತಿಯುತವಾಗಿ ಮಾತ ನಾಡಿದರೆಂದರೆ, ಅದು ಕಾಶ್ಮೀರದ ಮಹಾರಾಜನಿಗೆ ತುಂಬ ಸಂತೋಷವನ್ನುಂಟುಮಾಡಿತು. ಅವರು ಅಷ್ಟು ಚೆನ್ನಾಗಿ ಹಿಂದಿಯಲ್ಲಿ ಮಾತನಾಡಬಲ್ಲರೆಂದು ಯಾರೂ ಊಹಿಸಿರಲಿಲ್ಲ. ಏಕೆಂ ದರೆ, ಬಂಗಾಳಿಗಳು ಹಿಂದಿಯಲ್ಲಿ ಮಾತನಾಡಿದರೆ ಅದರಲ್ಲಿ ಬಂಗಾಳಿಯ ‘ಸೋಂಕು’ಇದ್ದೇ ಇರುತ್ತದೆ. ಆದ್ದರಿಂದ ಹಿಂದಿಯ ಸಹಜ ಮಾಧುರ್ಯ ಅದರಲ್ಲಿರಲಾರದು. ಅಲ್ಲದೆ ಹಿಂದೀ ಭಾಷೆಯಲ್ಲಿ ಇಂಗ್ಲಿಷಿನ ಅನೇಕ ಸೌಲಭ್ಯಗಳಿಲ್ಲ. ಸ್ವಾಮೀಜಿಯವರ ಹಿಂದಿಯ ಶೈಲಿಯನ್ನು ಕೇಳಿ ಪ್ರಭಾವಿತನಾದ ಮಹಾರಾಜ, ಹಿಂದಿಯಲ್ಲಿ ಕೆಲವು ಲೇಖನಗಳನ್ನು ಬರೆದುಕೊಡುವಂತೆ ಕೇಳಿ ಕೊಂಡ. ಅದಕ್ಕೊಪ್ಪಿ ಅವರು ಬರೆದುಕೊಟ್ಟ ಲೇಖನಗಳು ಎಲ್ಲರಿಂದಲೂ ಮೆಚ್ಚುಗೆ ಗಳಿಸಿದುವು.</p>
  <p>ಸ್ವಾಮೀಜಿ ಹಾಗೂ ಅವರ ಸಂಗಡಿಗರನ್ನು ಸಿಯಾಲ್ಕೋಟಿಗೆ ಆಹ್ವಾನಿಸಿ, ಬಳಿಕ ತಮ್ಮೊಂ ದಿಗೆ ಕರೆದೊಯ್ಯಲು ಅಲ್ಲಿನ ಕೆಲವು ನಾಗರಿಕರು ಜಮ್ಮುವಿಗೇ ಬಂದು ಒಂದು ವಾರದಿಂದ ಕಾದಿ ದ್ದರು. ಅವರ ಒತ್ತಾಯದ ಆಮಂತ್ರಣವನ್ನು ಮನ್ನಿಸಿ ಸ್ವಾಮೀಜಿ ಸಿಯಾಲ್ಕೋಟಿಗೆ ಹೊರ ಟಾಗ, ಅವರನ್ನು ಮಹಾರಾಜ ಮನಸ್ಸಿಲ್ಲದ ಮನಸ್ಸಿನಿಂದ ಬೀಳ್ಕೊಡಬೇಕಾಯಿತು. ಅವರು ಕಾಶ್ಮೀರಕ್ಕೆ ಬಂದಾಗಲೆಲ್ಲ ತನ್ನ ಅತಿಥಿಯಾಗಿ ಉಳಿದುಕೊಳ್ಳಬೇಕೆಂದು ಆತ ಪ್ರಾರ್ಥಿಸಿಕೊಂಡ.</p>
  <h1>9</h1>
  <h1>ಪಂಚನದಿಗಳ ನಾಡಿನಲ್ಲಿ</h1>
  <p>ಪಂಜಾಬಿಗೆ ಭೇಟಿ ನೀಡಬೇಕೆಂಬುದು ಸ್ವಾಮೀಜಿಯವರ ಬಹುಕಾಲದ ಇಚ್ಛೆಯಾಗಿತ್ತು. ಪಂಜಾಬಿನ ಬಗ್ಗೆ ಅವರಿಗೊಂದು ವಿಶೇಷ ಅಭಿಮಾನ, ಆದರ, ಗೌರವ. ಕಾರಣ ಅದು ಧೀರರ ನಾಡು, ಸಾಹಸಿಗಳ ನೆಲೆವೀಡು ಎಂಬುದು. ಧೀರತೆಯನ್ನು ಯಾವಾಗಲೂ ಮೆಚ್ಚುವವರು ಸ್ವಾಮೀಜಿ. ವಿಶ್ವವನ್ನೇ ಜಯಿಸಿದ ಅಲೆಗ್ಸಾಂಡರ್ನಂಥವನನ್ನೇ ಕೆಚ್ಚೆದೆಯಿಂದ ಎದುರಿಸಿದ ಪೌರವನಿಂದ ಹಿಡಿದು, ಅಲ್ಲಿ ಜನ್ಮವೆತ್ತಿದ ಪರಾಕ್ರಮಿಗಳು ಅಸಂಖ್ಯಾತ. ಶತಶತಮಾನಗಳ ಅವಧಿಯಲ್ಲಿ ಭಾರತದ ಮೇಲೆ ದಂಡೆತ್ತಿ ಬಂದ ಪರ್ಷಿಯನ್ನರು, ಗ್ರೀಕರು, ಕುಷಾಣರು, ಹೂಣರು, ಮಂಗೋಲರೇ ಮೊದಲಾದವರ ದುರಾಕ್ರಮಣಕ್ಕೆ ಎದೆಯೊಡ್ಡಿ ನಿಂತ ನಾಡು ಈ ಪಂಜಾಬ್. ಅದರಲ್ಲೂ ಸಿಕ್ಖರ ಬಗ್ಗೆ ಸ್ವಾಮೀಜಿಯವರಿಗೆ ಹೆಚ್ಚಿನ ಅಭಿಮಾನ. ಗುರು ನಾನಕರನ್ನು ಅವರು ಅತ್ಯಂತ ಪೂಜ್ಯ ದೃಷ್ಟಿಯಿಂದ ಕಾಣುತ್ತಿದ್ದರು. ಮತ್ತೊಬ್ಬ ಸಿಕ್ಖ್ ಗುರುವಾದ ಗೋವಿಂದ ಸಿಂಗ್ನನ್ನು ಅವರು “ನಮ್ಮ ಜನಾಂಗದ ಗಂಡುಗಲಿಗಳಲ್ಲೊಬ್ಬ” ಎಂದು ಬಣ್ಣಿಸುತ್ತಾರೆ. ಇಂತಹ ಪಂಜಾಬಿಗೆ ಬರುವುದೆಂದರೆ ಅವರಿಗೆ ಅದೊಂದು ಮೈನವಿರೆಬ್ಬಿಸುವ ಅನುಭವ.</p>
  <p>ಅಂದಿನ ಪಂಜಾಬಿನ ಜನಸಂಖ್ಯೆಯಲ್ಲಿ ಮುಸಲ್ಮಾನರ ಪ್ರಮಾಣ ಸುಮಾರು 51% ಮತ್ತು ಸಿಕ್ಖರ ಪ್ರಮಾಣ 12%. ಆದರೆ ಪಂಜಾಬಿಗರೆಲ್ಲರೂ ಹಿಂದೂಗಳೇ ಸರಿ ಎಂಬುದು ಸ್ವಾಮೀಜಿ ಯವರ ಅಭಿಪ್ರಾಯ. ಏಕೆಂದರೆ ಸಿಕ್ಖರಾಗಲಿ ಮುಸಲ್ಮಾನರಾಗಲಿ ಅಲ್ಲಿನ ಮೂಲ ನಿವಾಸಿಗಳಾದ ಆರ್ಯರ ವಂಶಸ್ಥರೇ ಮತ್ತು ಆರ್ಯರ ಸಂಸ್ಕೃತಿಯನ್ನು ಹೊಂದಿರುವವರೇ ಅಲ್ಲವೆ ? ಆದ್ದ ರಿಂದ ಅವರೆಲ್ಲರೂ ಪವಿತ್ರ ಆರ್ಯಾವರ್ತಕ್ಕೆ ಸೇರಿದವರೇ*. ಆದರೆ ಈ ಪಂಜಾಬಿನಲ್ಲಿ ಧರ್ಮ ನದಿಯು ಬತ್ತಿಹೋದಂತಿತ್ತೆಂಬುದೇ ಸ್ವಾಮೀಜಿಯವರ ದುಃಖ. ಮತ್ತು ಅಲ್ಲಿ ಆ ಧರ್ಮ ನದಿಯು ಮತ್ತೊಮ್ಮೆ ಹರಿದು ಪಂಜಾಬಿಗೆ ಜೀವಕಳೆಯನ್ನೀಯುವಂತೆ ಮಾಡುವುದೇ ಅವರ ಭೇಟಿಯ ಮೂಲೋದ್ದೇಶವಾಗಿತ್ತು.</p>
  <p>ಅಕ್ಟೋಬರ್ 31ರಂದು ಸ್ವಾಮೀಜಿ ಹಾಗೂ ಅವರ ಸಂಗಡಿಗರು ಸಿಯಾಲ್ ಕೋಟನ್ನು ತಲುಪಿದಾಗ ಅವರಿಗೆ ಅಲ್ಲಿನ ನಾಗರಿಕರಿಂದ ಆದರದ ಸ್ವಾಗತ ದೊರಕಿತು. ಅಂದು ಸಂಜೆ ನಡೆದ ಭಾರೀ ಸಭೆಯನ್ನುದ್ದೇಶಿಸಿ ಸ್ವಾಮೀಜಿ ‘ಧರ್ಮ’ ಎಂಬ ವಿಷಯವಾಗಿ ಇಂಗ್ಲಿಷಿನಲ್ಲಿ ಮಾತನಾಡಿ ದರು. ಮುಂದೆ ಕೆಲವೇ ದಿನಗಳ ಬಳಿಕ ಅವರು ಲಾಹೋರಿನಲ್ಲಿ ಮಾಡಿದ ಭಾಷಣಗಳಂತೆಯೇ ಈ ಭಾಷಣವೂ ಕೂಡ ಅತ್ಯಂತ ಪ್ರಭಾವಪೂರ್ಣವೂ ಸ್ಫೂರ್ತಿದಾಯಕವೂ ಆಗಿತ್ತೆಂದು ತಿಳಿದು ಬರುತ್ತದೆ. ಆದರೆ ದುರದೃಷ್ಟದಿಂದ ಈ ಭಾಷಣದ ಬಗ್ಗೆ ವಿವರವಾದ ವರದಿಗಳು ಸಿಕ್ಕಿಲ್ಲ. ಮೊದಲಿಗೆ ಸ್ವಾಮೀಜಿ ಇಂಗ್ಲಿಷಿನಲ್ಲಿ ಮಾತನಾಡಿದರಾದರೂ, ಬಳಿಕ ತಾವೇ ಅದನ್ನು ಇಂಗ್ಲಿಷ್ ಬಾರದ ಸಾಮಾನ್ಯಜನಗಳಿಗಾಗಿ ಹಿಂದಿಯಲ್ಲಿ ಅನುವಾದಿಸಿ ಹೇಳಿದರು. ಇದಲ್ಲದೆ ಅವರು ಸಿಯಾಲ್ಕೋಟಿನಲ್ಲಿ ‘ಭಕ್ತಿ’ಎಂಬ ವಿಷಯವಾಗಿ ಹಿಂದಿಯಲ್ಲಿ ಮತ್ತೊಂದು ಭಾಷಣ ಮಾಡಿ ದರು. ಭಕ್ತಿ-ಭಾವ ವಿಹೀನವಾಗಿದ್ದ ಪಂಜಾಬಿನಲ್ಲಿ ಭಕ್ತಿರಸವನ್ನು ಹರಿಸುವುದೇ ಸ್ವಾಮೀಜಿ ಯವರ ಉದ್ದೇಶವಾಗಿತ್ತು.</p>
  <p>ಈ ಊರಿನಲ್ಲಿ ಸ್ವಾಮೀಜಿಯವರ ದರ್ಶನ-ಸಂದರ್ಶನಗಳನ್ನರಸಿ ಬಂದವರ ಪೈಕಿ ಇಬ್ಬರು ಸಂನ್ಯಾಸಿನಿಯರಿದ್ದರು. ಈ ತ್ಯಾಗಿಗಳಾದ ಸಂನ್ಯಾಸಿನಿಯರೊಂದಿಗೆ ಮಾತನಾಡುತ್ತ ಸ್ವಾಮೀಜಿ, ಹುಡುಗಿಯರಿಗಾಗಿಯೇ ಒಂದು ಶಾಲೆಯನ್ನು ತೆರೆಯುವಂತೆ ಸೂಚಿಸಿದರು. ಈ ಸೂಚನೆಯನ್ನು ಅಲ್ಲಿನ ನಾಗರಿಕರು ಸಂತೋಷದಿಂದ ಅಂಗೀಕರಿಸಿದರು. ಬಳಿಕ ಆ ಉದ್ದೇಶಕ್ಕಾಗಿ ಒಂದು ಸಮಿತಿ ರಚಿತವಾಯಿತು. ವಿದ್ಯಾರ್ಥಿನಿಯರಿಗೆ ಉಪಾಧ್ಯಾಯಿನಿಯರೇ ಶಿಕ್ಷಣ ನೀಡುವಂತಾಗಬೇಕು ಎಂದು ಸ್ವಾಮೀಜಿ ಅಭಿಪ್ರಾಯಪಟ್ಟರು. ಈ ಸಂದರ್ಭದಲ್ಲೇ ಅವರಿಗೆ ಮತ್ತೊಂದು ಆಲೋಚನೆ ಹೊಳೆಯಿತು–ಅನಾಥರಾದ ವಿಧವೆಯರಿಗೆ ಆಶ್ರಯ ಕೊಡಲು ಈ ಹೆಣ್ಣುಮಕ್ಕಳ ಶಾಲೆಗಳೇ ಯಾಕೆ ಒಂದು ಸಾಧನವಾಗಬಾರದು, ಎಂದು. ವಿದ್ಯಾವತಿಯರಾದ ವಿಧವೆಯರಿದ್ದರೆ ಸರಿಯೇ ಸರಿ ; ವಿದ್ಯೆಯಿಲ್ಲದ ವಿಧವೆಯರಿಗೂ ಕೂಡ ವಿದ್ಯಾಭ್ಯಾಸವನ್ನು ಕೊಟ್ಟು ಅವರನ್ನು ಶಿಕ್ಷಕಿಯರ ನ್ನಾಗಿ ಬಳಸಿಕೊಳ್ಳಬಹುದು ಎಂಬ ಆಲೋಚನೆ ಅವರಲ್ಲುಂಟಾಯಿತು. (ಆ ದಿನಗಳಲ್ಲಿ ಸಮಾಜ ದಲ್ಲಿ ಬಾಲವಿಧವೆಯರ ಪ್ರಮಾಣ ಬಹಳಷ್ಟಿದ್ದು ಅದೊಂದು ದೊಡ್ಡ ಸಮಸ್ಯೆಯೇ ಆಗಿತ್ತೆಂಬು ದನ್ನು ಇಲ್ಲಿ ಸ್ಮರಿಸಬಹುದು.)</p>
  <p>ಸಿಯಾಲ್ಕೋಟಿನಲ್ಲಿ ತಮ್ಮ ಕಾರ್ಯಯೋಜನೆಗಳ ಬೀಜವನ್ನು ಬಿತ್ತಿ ಸ್ವಾಮೀಜಿ ಲಾಹೋ ರಿಗೆ ಹೊರಟರು. ಅಲ್ಲಿ ರೈಲುನಿಲ್ದಾಣದಲ್ಲಿ ಭಾರೀ ಸಂಖ್ಯೆಯಲ್ಲಿ ನೆರೆದಿದ್ದ ನಾಗರಿಕರು ಅವರನ್ನು ಸ್ವಾಗತಿಸಿದರು. ಬಳಿಕ ಅವರನ್ನು ರಾಜಾ ಧ್ಯಾನ್ ಸಿಂಗನ ಅರಮನೆಗೆ ಮೆರವಣಿಗೆಯಲ್ಲಿ ಕರೆ ದೊಯ್ಯಲಾಯಿತು. ಅವರ ಮಾತನ್ನು ಆಲಿಸಲು ಅಲ್ಲಿ ಆಗಲೇ ಸುಮಾರು ನಾಲ್ಕು ಸಾವಿರ ಜನ ತುಂಬಿಹೋಗಿದ್ದರು. ಇನ್ನೂ ಸುಮಾರು ಎರಡು ಸಾವಿರ ಜನರು ನಿಲ್ಲಲೂ ಜಾಗ ಸಿಗದೆ ನಿರಾಶರಾಗಿ ಹಿಂದಿರುಗಬೇಕಾಯಿತು. ಮದರಾಸಿನ ಸಮಾರಂಭದ ವೇಳೆಯಲ್ಲಿ ಆದಂತೆಯೇ ಇಲ್ಲೂ ಜನಗಳ ಪ್ರಚಂಡ ಉತ್ಸಾಹದಿಂದ ಭಾರೀ ಕೋಲಾಹಲವೇರ್ಪಟ್ಟಿತ್ತು. ಆದರೂ ಸ್ವಾಮೀಜಿ ಬಹಳ ಪ್ರಯತ್ನಪಟ್ಟು ಒಂದೂವರೆ ಗಂಟೆಯ ಕಾಲ ಮಾತನಾಡಿ ಜನರಿಗೆ ಸಂತೋಷ ವನ್ನುಂಟುಮಾಡಿದರು.</p>
  <p>ಸಮಾರಂಭದ ಬಳಿಕ ಸ್ವಾಮೀಜಿ ಕೆಲಕಾಲ ಅರಮನೆಯಲ್ಲಿ ವಿಶ್ರಮಿಸಿ ಗಣ್ಯವ್ಯಕ್ತಿಗಳಿಗೆ ಸಂದರ್ಶನ ನೀಡಿದರು. ಅನಂತರ ಅವರು ಅಲ್ಲಿನ ‘ಟ್ರಿಬ್ಯೂನ್’ಎಂಬ ಪತ್ರಿಕೆಯ ಸಂಪಾದಕ ರಾದ ಶ್ರೀನಾಗೇಂದ್ರನಾಥ ಗುಪ್ತರ ಮನೆಗೆ ತೆರಳಿದರು. ಈ ಊರಿನ ಆರ್ಯಸಮಾಜೀಯರು ಸ್ವಾಮೀಜಿಯವರಿಗೆ ವಿಶೇಷ ಸತ್ಕಾರ ನೀಡಿದರು. ಸ್ವಾಮೀಜಿಯವರು ಪ್ರತಿದಿನವೂ ಅರಮನೆ ಯಲ್ಲಿ ಸಿಯಾಲ್ಕೋಟಿನ ಪಂಜಾಬೀ ಹಾಗೂ ಬಂಗಾಳೀ ನಿವಾಸಿಗಳನ್ನುದ್ದೇಶಿಸಿ ಮಾತನಾಡುತ್ತಿ ದ್ದರು. ಒಂದು ದಿನ ಸ್ವಾಮೀಜಿ ಎಲ್ಲರೆದುರಿನಲ್ಲಿ ಯಾರೋ ಒಬ್ಬ ವ್ಯಕ್ತಿಯನ್ನು ಮನಸಾರೆ ಪ್ರಶಂಸಿಸಿದರು. ಅದನ್ನೆಲ್ಲ ಕೇಳಿದವನೊಬ್ಬ, “ಸ್ವಾಮೀಜಿ, ನೀವೇನೋ ಅವನ ಬಗ್ಗೆ ಅಷ್ಟೆಲ್ಲ ಒಳ್ಳೆಯ ಮಾತನಾಡುತ್ತಿದ್ದೀರಿ. ಆದರೆ ಅವನಿಗೆ ನಿಮ್ಮ ಬಗ್ಗೆ ಗೌರವವಿಲ್ಲ” ಎಂದ. ಅದಕ್ಕೆ ಸ್ವಾಮೀಜಿ ತಕ್ಷಣ ಉತ್ತರಿಸಿದರು, “ಅವನು ಒಳ್ಳೆಯವನೆನ್ನಿಸಬೇಕಾದರೆ ನನ್ನನ್ನು ಗೌರವಿಸಲೇ ಬೇಕೆ ?”</p>
  <p>ಲಾಹೋರಿನಲ್ಲಿ ಸ್ವಾಮೀಜಿ ಮೂರು ಸಾರ್ವಜನಿಕ ಉಪನ್ಯಾಸಗಳನ್ನು ನೀಡಿದರು. ಜಮ್ಮುವಿ ನಲ್ಲಿ ಸ್ವಾಮೀಜಿಯವರ ತಂಡವನ್ನು ಕೂಡಿಕೊಂಡಿದ್ದ ಅವರ ನೆಚ್ಚಿನ ಶೀಘ್ರಲಿಪಿಕಾರ ಗುಡ್ ವಿನ್ನನ ಕೃಪೆಯಿಂದಾಗಿ ಈ ಮೂರು ಉಪನ್ಯಾಸಗಳು ನಮಗಿಂದು ಪೂರ್ಣವಾಗಿ ಲಭಿಸುವಂತಾ ಗಿದೆ. ಇವುಗಳಲ್ಲಿ ಮೊದಲನೆಯದು “ಹಿಂದೂ ಧರ್ಮದ ಸಾಮಾನ್ಯ ತತ್ತ್ವಗಳು<span class="en">” (The Common Bases of Hinduism)</span>. ಮಾತನಾಡಲು ಎದ್ದುನಿಂತೊಡನೆ ಅವರಲ್ಲೊಂದು ಸ್ಫೂರ್ತಿ ಚಿಮ್ಮಿತು. ಅತ್ಯಂತ ರೋಮಾಂಚಕಾರಿಯಾದ ತಮ್ಮ ಈ ಭಾಷಣವನ್ನು ಸ್ವಾಮೀಜಿ ಹೀಗೆ ಪ್ರಾರಂಭಿಸಿದರು :</p>
  <p>“ಪವಿತ್ರ ನಾಡಾದ ಆರ್ಯಾವರ್ತದಲ್ಲಿಯೂ ಅತಿ ಪವಿತ್ರ ಸ್ಥಳವೆಂದು ಖ್ಯಾತಿಗೊಂಡಿರು ವಂಥದು–ಈ ಪಂಜಾಬು !ಮನು ಮಹರ್ಷಿಯು ‘ಬ್ರಹ್ಮಾವರ್ತ’ವೆಂದು ಕರೆದುದು ಈ ಕ್ಷೇತ್ರವನ್ನೇ. ಅಗಾಧ ಆಧ್ಯಾತ್ಮಿಕ ಜಿಜ್ಞಾಸೆಯ ಅಲೆಯು ಉದಿಸಿದುದು–ಮತ್ತು ಮುಂದೆ ಅದು ಇಡಿಯ ಜಗತ್ತನ್ನೇ ಆವರಿಸಲಿರುವುದು–ಈ ಕ್ಷೇತ್ರ(ಪಂಜಾಬ್)ದಲ್ಲಿಯೇ. ಪ್ರಪಂಚದ ಮೂಲೆ ಮೂಲೆಗಳಿಗೆ ನುಗ್ಗಿ ಮೇಘಗರ್ಜನೆಗೈಯುತ್ತಿರುವ ಆಧ್ಯಾತ್ಮಿಕ ಉತ್ಕಾಂಕ್ಷೆಯ ಪ್ರವಾಹಗಳು ಜನ್ಮತಳೆದು ಒಂದುಗೂಡಿ ಹರಿದುದು ಈ ನಾಡಿನಿಂದಲೇ. ಭಾರತ ದೇಶದ ಮೇಲೆ ತಂಡೋಪ ತಂಡವಾಗಿ ದಂಡೆತ್ತಿ ಬಂದ ಬರ್ಬರ ಜನರಿಗೆ ಮೊದಲು ತನ್ನೆದೆಯನ್ನು ಅಡ್ಡವಾಗಿ ಒಡ್ಡಿದುದು ಈ ನಾಡು. ಈ ಎಲ್ಲ ದುರಾಕ್ರಮಣಗಳನ್ನೆದುರಿಸಿಯೂ ಈ ನಾಡು ತನ್ನ ವೈಭವವನ್ನು, ಶಕ್ತಿಯನ್ನು ಇನ್ನೂ ಉಳಿಸಿಕೊಂಡಿದೆ. ಈಚಿನ ಶತಮಾನಗಳಲ್ಲಿ, ಸಾಧು ನಾನಕರು ತಮ್ಮ ಅದ್ಭುತವಾದ ವಿಶ್ವ ಪ್ರೇಮವನ್ನು ಬೋಧಿಸಿದುದು ಇಲ್ಲಿಯೆ. ಅವರ ವಿಶಾಲ ಹೃದಯವು ವಿಕಸಿತವಾದುದು, ಸಮಸ್ತ ಹಿಂದೂಗಳನ್ನು ಮಾತ್ರವಲ್ಲದೆ ಮಹಮ್ಮದೀಯರೂ ಸೇರಿದಂತೆ ಸಕಲ ಜಗತ್ತನ್ನೇ ಆಲಿಂಗಿಸಲು ಅವರು ತಮ್ಮ ಬಾಹುಗಳನ್ನು ಹೊರಚಾಚಿದುದು ಇಲ್ಲಿಯೇ. ನಮ್ಮ ಜನಾಂಗದ ಧೀರಾಗ್ರಣಿಗಳ ಲ್ಲೊಬ್ಬರೂ ಇತ್ತೀಚಿನವರೂ ಆದ ಗುರು ಗೋವಿಂದ ಸಿಂಗರು ಧರ್ಮಕ್ಕಾಗಿ, ತಮ್ಮ ಹಾಗೂ ತಮ್ಮಿಷ್ಟಮಿತ್ರರೆಲ್ಲರ ರಕ್ತವನ್ನು ಚೆಲ್ಲಿದುದು ಈ ನಾಡಿನಲ್ಲೇ ಅಲ್ಲವೆ ?</p>
  <p>“ಪಂಚನದಿಗಳ ಈ ನಾಡಿನಲ್ಲಿ*, ಈ ನಮ್ಮ ಪುರಾತನ ದೇಶದಲ್ಲಿ, ನಾನೀಗ ನಿಮ್ಮ ಮುಂದೆ ಗುರುವಿನಂತೆ ನಿಂತಿಲ್ಲ ; ಏಕೆಂದರೆ ನಾನು ಇತರರಿಗೆ ಬೋಧಿಸುವಷ್ಟು ಪ್ರಾಜ್ಞನಲ್ಲ. ಬದಲಾಗಿ, ನಮ್ಮ ಪಶ್ಚಿಮದ ಬಂಧುಗಳಾದ ನಿಮ್ಮೊಂದಿಗೆ ಕುಶಲೋಪರಿಯ ಮಾತುಗಳನ್ನಾಡಿ, ಅಭಿಪ್ರಾಯ ವಿನಿಮಯ ಮಾಡಿಕೊಳ್ಳಲು ಪೂರ್ವ ಪ್ರಾಂತ್ಯದಿಂದ ಬಂದು ಇಲ್ಲಿ ನಿಂತಿದ್ದೇನೆ . . .”</p>
  <p>ಬಳಿಕ ಸ್ವಾಮೀಜಿ, ಹಿಂದೂ ಧರ್ಮಕ್ಕೆ ಸೇರಿದ ವಿವಿಧ ಮತಪಂಥಗಳೆಲ್ಲದರ ಹಿಂದಿರುವ ಮೂಲಭೂತ ತತ್ತ್ವಗಳ ಬಗ್ಗೆ ಪ್ರಸ್ತಾಪಿಸುತ್ತ ಹೀಗೆಂದರು :</p>
  <p>“ಮಹನೀಯರೇ, ನೀವು ನನ್ನನ್ನು ನಿಮ್ಮಲ್ಲಿಗೆ ಬರಮಾಡಿಕೊಂಡಿರುವುದು ಹಿಂದೂಧರ್ಮದ ಪುನಃಸ್ಥಾಪನೆಯ ಉದ್ದೇಶದಿಂದ . . . ಇಂದು ನಿಮ್ಮ ಮುಂದೆ ನಾವೆಲ್ಲರೂ ಒಪ್ಪಿರುವ ವಿಷಯ ಗಳನ್ನಿಟ್ಟು, ಸಾಧ್ಯವಾದರೆ, ನಾವೆಲ್ಲರೂ ಒಪ್ಪಬಹುದಾದ ಹಿಂದೂಧರ್ಮದ ಸಾಮಾನ್ಯ ಆಧಾರ ವೊಂದನ್ನು ಕಂಡುಕೊಳ್ಳುವುದು ನನ್ನ ಉದ್ದೇಶ. . . ಇದುವರೆಗೆ ಜನ್ಮವೆತ್ತಿ ಆತ್ಮಗೌರವದಿಂದ ನಡೆದ ಮಾನವರಲ್ಲಿ ನಾನೂ ಒಬ್ಬ. ಆದರೆ, ನಾನು ಹೆಮ್ಮೆ ಪಡುವುದು ಖಂಡಿತವಾಗಿಯೂ ನನ್ನ ಬಗ್ಗೆ ಅಲ್ಲ, ನನ್ನ ಪೂರ್ವಜರ ಬಗ್ಗೆ. ನಾನು ಚರಿತ್ರೆಯನ್ನು ಹೆಚ್ಚುಹೆಚ್ಚಾಗಿ ಓದಿದಂತೆಲ್ಲ, ಇನ್ನಷ್ಟು ಮತ್ತಷ್ಟು ಹಿಂದಿನ ಕಾಲದೊಳಕ್ಕೆ ಇಣಿಕಿ ನೋಡಿದಂತೆಲ್ಲ, ನಮ್ಮ ಪೂರ್ವಿಕರ ಬಗೆಗಿನ ಅಭಿಮಾನ ನನ್ನಲ್ಲಿ ಹೆಚ್ಚುಹೆಚ್ಚಾಗುತ್ತ ಬಂದಿದೆ. ನನ್ನ ನಂಬಿಕೆಗನುಸಾರವಾಗಿಯೇ ಕೆಲಸ ಮಾಡುವ ಶ್ರದ್ಧೆ-ಶಕ್ತಿಗಳು ನನ್ನಲ್ಲಿ ಉಂಟಾಗಿ, ಮಣ್ಣಧೂಳಿನಲ್ಲಿ ಬಿದ್ದಿದ್ದ ನನ್ನನ್ನು ಅವು ಮೇಲೆತ್ತಿ ನಿಲ್ಲಿಸಿವೆ ; ಮಹಾತ್ಮರಾದ ಆ ನಮ್ಮ ಪೂರ್ವಿಕರು ಹಾಕಿಕೊಟ್ಟ ಮಾರ್ಗದಲ್ಲಿ ಮುಂಬರಿ ಯುವಂತೆ ನನ್ನನ್ನು ಪ್ರೇರೇಪಿಸಿವೆ, ಓ ಪ್ರಾಚೀನ ಆರ್ಯರ ಪುತ್ರರಿರಾ, ಭಗವಂತನ ಕೃಪೆಯಿಂದ ನೀವೂ ಈ ಅಭಿಮಾನವನ್ನು ಹೊಂದಿರಿ ! ನಿಮ್ಮ ಪೂರ್ವಿಕರ ಕುರಿತಾದ ಶ್ರದ್ಧೆಯು ನಿಮಗೆ ರಕ್ತ ಗತವಾಗಲಿ ; ಅದು ನಿಮ್ಮ ಜೀವನದ ಅವಿಚ್ಛಿನ್ನ ಅಂಗವಾಗಲಿ ! ಅದು ಇಡಿಯ ಜಗತ್ತಿಗೆ ಸನ್ಮಂಗಳವನ್ನುಂಟುಮಾಡಲಿ !”</p>
  <p>ಹಿಂದೂಧರ್ಮದ ವಿವಿಧ ಪಂಥಗಳ ಸಾಮಾನ್ಯ ತತ್ತ್ವಗಳಾವುವು ಎಂಬ ವಿಷಯಕ್ಕೆ ಬರುವ ಮುನ್ನ ಸ್ವಾಮೀಜಿ, ತಾವು ಎಲ್ಲ ಭಾಷಣಗಳಲ್ಲೂ ಹೇಳುತ್ತ ಬಂದಿದ್ದಂತೆ, ಧರ್ಮವೇ ಭಾರತದ ಜೀವನಾಡಿ ಎಂಬ ಅಂಶವನ್ನು ಎತ್ತಿಹಿಡಿದರು :</p>
  <p>“ಪ್ರತಿಯೊಬ್ಬ ಮನುಷ್ಯನಿಗೂ ಅವನದೇ ಆದ ವ್ಯಕ್ತಿತ್ವವಿರುವಂತೆ ಪ್ರತಿಯೊಂದು ಜನಾಂ ಗಕ್ಕೂ ಒಂದು ವ್ಯಕ್ತಿತ್ವವಿದೆ. ಪ್ರತಿಯೊಂದು ಜನಾಂಗಕ್ಕೂ ತಾನು ನೆರವೇರಿಸಬೇಕಾದ ಉದ್ದೇಶ ವೊಂದಿರುತ್ತದೆ. ಇತರರಿಗೆ ಅದು ಕೊಡಬೇಕಾದ ಸಂದೇಶವೊಂದಿರುತ್ತದೆ. ನಾವು ನಮ್ಮ ಕಥೆ ಗಳಲ್ಲಿ ಕೇಳಿಲ್ಲವೆ–ಕೆಲವು ರಾಕ್ಷಸರ ಜೀವಗಳು ಪಕ್ಷಿಗಳಲ್ಲಿ ಅಡಗಿರುತ್ತವೆ ; ಈ ಪಕ್ಷಿಗಳನ್ನು ಕೊಂದಲ್ಲದೆ ಆ ರಾಕ್ಷಸರಿಗೆ ಬೇರಾವ ವಿಧದಲ್ಲೂ ಸಾವಿಲ್ಲ, ಎಂದು ? ಜನಾಂಗಗಳ ವಿಷಯ ದಲ್ಲಿಯೂ ಹೀಗೆಯೇ. ಪ್ರತಿಯೊಂದು ಜನಾಂಗಜೀವನಕ್ಕೂ ಮೂಲ ಒಂದಿರುತ್ತದೆ. ಅದನ್ನು ಮುಟ್ಟಿದ್ದಲ್ಲದೆ ಆ ಜನಾಂಗಕ್ಕೆ ನಾಶವಿಲ್ಲ. ಈ ದೃಷ್ಟಿಯಿಂದ ನೋಡಿದಾಗ, ಚರಿತ್ರೆಯಲ್ಲಿ ಕಂಡು ಬರುವ ಪರಮಾದ್ಭುತ ಸಂಗತಿಯೊಂದನ್ನು ನಾವು ಅರ್ಥಮಾಡಿಕೊಳ್ಳಬಲ್ಲೆವು. ಈ ನಮ್ಮ ಪವಿತ್ರ ನಾಡಿನ ಮೇಲೆ ಅನಾಗರಿಕ ತಂಡಗಳು ಒಂದಾದಮೇಲೊಂದರಂತೆ ದುರಾಕ್ರಮಣ ನಡೆಸಿದುವು. ‘ಅಲ್ಲಾ ಹೋ ಅಕ್ಬರ್’ ಎಂಬ ಧ್ವನಿ ನೂರಾರು ವರ್ಷಗಳ ಕಾಲ ಆಕಾಶದಲ್ಲೆಲ್ಲ ಪ್ರತಿಧ್ವನಿಸಿತು. ಯಾವ ಹಿಂದೂವಿಗೂ ತನ್ನ ಕೊನೆಯ ಗಳಿಗೆ ಯಾವಾಗ ಸನ್ನಿಹಿತವಾಗುವುದೆಂದು ಗೊತ್ತಿರಲಿಲ್ಲ. ಜಗತ್ತಿನ ಚರಿತ್ರೆಯಲ್ಲಿ, ಎಲ್ಲಕ್ಕಿಂತ ಹೆಚ್ಚಿನ ಸಂಕಟವನ್ನೂ ಪರಾಧೀನತೆಯನ್ನೂ ಅನುಭವಿಸಿದ ರಾಷ್ಟ್ರವೆಂದರೆ ನಮ್ಮದೇ. ಆದರೂ ನಾವು ವಿನಾಶ ಹೊಂದಿಲ್ಲ ; ಮತ್ತು ಅಗತ್ಯವಾದಲ್ಲಿ, ಪುನಃ ಪುನಃ ಕಷ್ಟಗಳನ್ನು ಎದುರಿಸಲು ಸಿದ್ಧರಿದ್ದೇವೆ.”</p>
  <p> ಹಿಂದೂಧರ್ಮದಲ್ಲಿ ಇಷ್ಟೊಂದು ಬಗೆಯ, ಇಷ್ಟೊಂದು ಸಂಖ್ಯೆಯ ಮತಪಂಥಗಳೇಕೆ ? ಎಂಬ ಪ್ರಶ್ನೆಯ ಬಗ್ಗೆ ಪ್ರಸ್ತಾಪಿಸಿದ ಸ್ವಾಮೀಜಿ ಹೀಗೆ ನುಡಿದರು :</p>
  <p>“ಈ ದೇಶದಲ್ಲಿ ಅಸಂಖ್ಯಾತ ಪಂಥಗಳು ಆಗಿಹೋಗಿವೆ ; ಈಗಲೂ ಅವು ಸಾಕಷ್ಟು ಸಂಖ್ಯೆ ಯಲ್ಲಿವೆ, ಮುಂದೆಯೂ ಇರುತ್ತವೆ. ಏಕೆಂದರೆ ಇದು ನಮ್ಮ ಧರ್ಮದ ಒಂದು ವೈಶಿಷ್ಟ್ಯ. ಹಿಂದೂಧರ್ಮದ ಮೂಲತತ್ತ್ವಗಳನ್ನು, ಹಲವಾರು ದೃಷ್ಟಿಗಳಿಂದ ಕಂಡು ಅರ್ಥೈಸಲು ಸಾಧ್ಯ ವಿರುವಂತೆ ರಚಿಸಲಾಗಿದೆ. ಆದ್ದರಿಂದ ಕ್ರಮೇಣ ಇವುಗಳ ಆಧಾರದ ಮೇಲೆ ನೂರಾರು ವಿವರ ಗಳು ದಿನಂಪ್ರತಿಯ ವ್ಯವಹಾರದಲ್ಲಿ ಆಚರಣೆಗೆ ತರಲು ಸಾಧ್ಯವಾಗುವಂತೆ ಸುವಿಸ್ತಾರವಾಗಿ ರಚಿ ತವಾಗಿವೆ. ಈ ವಿವರಗಳ ಹಿಂದಿನ ಮೂಲತತ್ತ್ವಗಳು ಮಾತ್ರ ಆಕಾಶದಂತೆ ವಿಶಾಲವೂ ಪ್ರಕೃತಿ ಯಂತೆ ಶಾಶ್ವತವೂ ಆಗಿವೆ. ಆದ್ದರಿಂದ ಭಿನ್ನಭಿನ್ನ ಮತಗಳು-ಸಂಪ್ರದಾಯಗಳು ಇರಬೇಕಾದ್ದು ಸಹಜವೇ. ಆದರೆ ಯಾವುದು ಇರಬಾರದು ಎಂದರೆ ಗುಂಪುಗಾರಿಕೆ-ಮತಾಂಧತೆಗಳು.”</p>
  <p>“ಸಮಸ್ತ ಹಿಂದೂಗಳಿಗೂ ಪವಿತ್ರವಾದ ಗ್ರಂಥಗಳೆಂದರೆ ವೇದಗಳು. ಮತ್ತು ಎಲ್ಲ ಪಂಥ ಗಳಿಗೂ ವೇದಗಳೇ ಅಂತಿಮ ಪ್ರಮಾಣ. ಆದ್ದರಿಂದ, ಸ್ವಾಮೀಜಿ ಹೇಳುತ್ತಾರೆ–ಮೊದಲನೆಯ ದಾಗಿ, ನಾವೆಲ್ಲರೂ “ವೇದಗಳ ಹೆಸರಿನಲ್ಲಿ” ಸಹೋದರರು. ಎರಡನೆಯದಾಗಿ, ನಾವು ಪ್ರತಿಯೊ ಬ್ಬರೂ ದೇವರನ್ನು ಒಪ್ಪುತ್ತೇವೆ. ಆ ದೇವರ ಕಲ್ಪನೆಗಳು ಪರಸ್ಪರ ಎಷ್ಟೇ ಭಿನ್ನವಾಗಿರಬಹುದು. ಮತ್ತು, ಇವುಗಳಲ್ಲಿ ಒಂದು ಕಲ್ಪನೆ ಮತ್ತೊಂದಕ್ಕಿಂತ ಉತ್ತಮವಾಗಿರಬಹುದು ; ಆದರೆ ಯಾವುದೂ ತುಚ್ಛವಾದದ್ದಲ್ಲ, ನೆನಪಿಡಿ.” ಮೂರನೆಯದಾಗಿ, ಇತರ ಎಲ್ಲ ಧರ್ಮಗಳೂ ಸಾರುವುದೇನೆಂದರೆ ಈ ಜಗತ್ತು ಇಂತಿಷ್ಟು ಸಾವಿರ ವರ್ಷಗಳ ಹಿಂದೆ ಸೃಷ್ಟಿಸಲ್ಪಟ್ಟಿತು ಮತ್ತು ಇಂತಿಷ್ಟು ವರ್ಷಗಳ ಬಳಿಕ ಅದು ಶಾಶ್ವತವಾಗಿ ನಾಶವಾಗುತ್ತದೆ ಎಂದು. ಆದರೆ ಸಮಸ್ತ ಹಿಂದೂಗಳು ನಂಬುವುದೇನೆಂದರೆ, ಸೃಷ್ಟಿಯು ಆದ್ಯಂತರಹಿತವಾದುದು ಎಂದು. ಹಿಂದೂ ಗಳೆಲ್ಲರೂ ಒಪ್ಪುವ ಇನ್ನೊಂದು ಅಂಶವೇನೆಂದರೆ, ಮನುಷ್ಯನು ಕೇವಲ ಅವನ ದೇಹವಲ್ಲ ಅಥವಾ ಮನಸ್ಸೂ ಅಲ್ಲ ; ಅವನು ಇವೆರಡನ್ನೂ ಮೀರಿದ ಆತ್ಮವೆಂಬ ವಸ್ತು, ಎಂದು. ಅಲ್ಲದೆ ಹಿಂದೂಧರ್ಮದಲ್ಲಿ ಮಾತ್ರವೇ ಕಂಡುಬರುವ ಒಂದು ತತ್ತ್ವವೆಂದರೆ, ಮುಕ್ತಿಯ ಕಲ್ಪನೆ. ಇತರೆಲ್ಲ ಧರ್ಮಗಳು ಬೋಧಿಸುವ ಅತ್ಯುನ್ನತ ಆದರ್ಶವೆಂದರೆ ಸ್ವರ್ಗ. ಸ್ವರ್ಗವೆಂದರೆ ಮತ್ತಷ್ಟು ಭೋಗ. ಆದರೆ ಮುಕ್ತಿಯೆಂದರೆ ಇಂದ್ರಿಯಭೋಗಗಳೆಲ್ಲವನ್ನೂ ಮೀರಿದ ಅತ್ಯುನ್ನತ ಸ್ಥಿತಿ. ಅಲ್ಲದೆ, ‘ಆತ್ಮವು ಸಹಜವಾಗಿಯೇ ಪರಿಶುದ್ಧವಾದುದು, ಅನಂತ ಶಕ್ತಿಯುಳ್ಳದ್ದು’ ಎಂಬ ತತ್ತ್ವವನ್ನು ಹಿಂದೂಧರ್ಮವು ಮಾತ್ರವೆ ಬೋಧಿಸುವುದು. ನಾವು ಪ್ರತಿಯೊಬ್ಬರೂ ಸರ್ವಶಕ್ತ ನಾದ ಭಗವಂತನ ಮಕ್ಕಳು, ಅನಂತ ಜ್ಯೋತಿಯ ಕಿಡಿಗಳು ಎಂಬುದನ್ನರಿಯಬೇಕು” ಎಂದು ಸ್ವಾಮೀಜಿ ಸಾರಿದರು. “ನಾನು ಕೇವಲ ನೀರಿನ ಮೇಲಿನ ಒಂದು ಗುಳ್ಳೆಯಾಗಿರಬಹುದು, ನೀನು ಪರ್ವತೋಪಮವಾದ ಅಲೆಯಾಗಿರಬಹುದು. ಆದರೇನಂತೆ ? ನನ್ನ ಮತ್ತು ನಿನ್ನ–ಇಬ್ಬರ ಹಿಂದಿರುವುದೂ ಅದೇ ಅನಂತ ಸಾಗರ !”</p>
  <p>ಹೀಗೆ, ಹಿಂದೂಧರ್ಮದ ಸಕಲ ಮತಪಂಥಗಳಿಗೂ ಸಾಮಾನವಾದ ಹಲವಾರು ಮೂಲ ಭೂತ ತತ್ತ್ವಗಳಿವೆ. ಈ ತತ್ತ್ವಗಳು ಸಂಪ್ರದಾಯವಾದಿಗಳಿಗೂ ಸುಧಾರಣೆಯನ್ನು ಬೆಂಬಲಿಸು ವವರಿಗೂ ಸಮಾನವಾಗಿ ಒಪ್ಪಿಗೆಯಾಗುವಂತಿವೆ. ಅಲ್ಲದೆ, ಧರ್ಮವಿರುವುದು ಬೋಧನೆಯ ಲ್ಲಲ್ಲ, ಅನುಷ್ಠಾನದಲ್ಲಿ–ಸಾಕ್ಷಾತ್ಕಾರದಲ್ಲಿ. ಭಗವಂತನನ್ನು ಸಾಕ್ಷಾತ್ಕರಿಸಿಕೊಳ್ಳಲೇಬೇಕು ಎಂದು ಮತ್ತೆ ಮತ್ತೆ ಸಾರುವುದು ನಮ್ಮ ಹಿಂದೂ ಗ್ರಂಥಗಳು ಮಾತ್ರವೇ. ದೇವರಿದ್ದಾನೆಂಬುದಕ್ಕೆ ಅತಿ ದೊಡ್ಡ ಪುರಾವೆಯೆಂದರೆ ನಮ್ಮ ತರ್ಕಶಕ್ತಿಯಲ್ಲ, ಬದಲಾಗಿ, ಅವನನ್ನು ಹಿಂದಿನವರೂ ಕಂಡಿದ್ದರು, ಇಂದಿನವರೂ ಕಂಡಿದ್ದಾರೆ ಎಂಬುದು. ಯಾವನು ಭಗವಂತನನ್ನು ಕಂಡಿದ್ದಾ ನೆಯೋ ಅವನನ್ನು ಮಾತ್ರವೇ ‘ಧಾರ್ಮಿಕ’ ವ್ಯಕ್ತಿ ಎನ್ನಬಹುದು. ಇದನ್ನು ಅರ್ಥಮಾಡಿ ಕೊಂಡಾಗ, ಮತಾಂಧತೆ ತಾನಾಗಿಯೇ ತೊಲಗಿಹೋಗುತ್ತದೆ. ಆದ್ದರಿಂದ, ಯಾವನಾದರೂ ಮತದ ಹೆಸರಿನಲ್ಲಿ ಹೊಸದೊಂದು ಗಲಭೆಯನ್ನೆಬ್ಬಿಸಲು ಹೊರಟರೆ ಅವನನ್ನು ಕೇಳಿ–‘ನೀನು ದೇವರನ್ನು ನೋಡಿದ್ದೀಯಾ ? ನೋಡಿರದಿದ್ದರೆ, ದೇವರ ಹೆಸರಿನಲ್ಲಿ ಬೋಧನೆ ಮಾಡಲು ನಿನಗೇನು ಅಧಿಕಾರವಿದೆ ? ಕುರುಡನು ಕುರುಡನಿಗೆ ದಾರಿ ತೋರಿಸಿದಂತೆ !’ . . . ನೀವು ಅಧ್ಯಾತ್ಮಶೀಲರಾಗುವವರೆಗೆ ಭಾರತದ ಪುನರುತ್ಥಾನವಿಲ್ಲ. ಅಲ್ಲದೆ ಇಡೀ ವಿಶ್ವದ ಕಲ್ಯಾಣಕ್ಕೆ ಅದು ಅತ್ಯಾವಶ್ಯಕ. ಪಾಶ್ಚಾತ್ಯ ನಾಗರಿಕತೆಯ ಅಸ್ತಿಭಾರವೇ ಅಲುಗಾಡುತ್ತಿದೆ. ಪರಕೀಯರನ್ನು ಅನುಕರಿಸಲು ಪರದಾಡಬೇಡಿ ; ಅನುಕರಣೆಯು ಸಂಸ್ಕೃತಿಯಲ್ಲ. ಇತರರಿಂದ ನಾವು ಕಲಿಯ ಬೇಕಾದದ್ದು ಖಂಡಿತವಾಗಿಯೂ ಸಾಕಷ್ಟಿದೆ ; ಯಾರು ಹೊಸದಾಗಿ ಕಲಿಯಲು ನಿರಾಕರಿಸು ತ್ತಾರೆಯೋ ಅವರು ಸತ್ತಂತೆಯೇ ಸರಿ. ಆದ್ದರಿಂದ ಇತರರಲ್ಲಿ ಒಳ್ಳೆಯ ಅಂಶಗಳು ಏನೇ ನಿವೆಯೋ ಅವೆಲ್ಲವನ್ನೂ ಕಲಿತುಕೊಳ್ಳಿ. ರಕ್ತಗತಮಾಡಿಕೊಳ್ಳಿ ; ಆದರೆ ನೀವೇ ಅವರಾಗಬೇಡಿ. ಭಾರತೀಯತೆಯನ್ನು ತ್ಯಜಿಸಬೇಡಿ. ಕಡೆಯದಾಗಿ ನಾನು ಹೇಳಬಯಸುವ ಮಾತೆಂದರೆ ಇದು– ಭಾರತದಲ್ಲಿ ಧರ್ಮವೆಂಬುದು ಬಹುಕಾಲದಿಂದಲೂ ಸ್ಥಗಿತಗೊಂಡಿದೆ, ಮೃತಪ್ರಾಯವಾಗಿದೆ. ಅದನ್ನು ನಾವೀಗ ಪುನಶ್ಚೇತನಗೊಳಿಸಬೇಕಾಗಿದೆ. ಅದು ಸಕಲ ಭಾರತೀಯರ ಜೀವನದಲ್ಲೂ ನೆಲಸುವಂತೆ ಮಾಡಲು ನಾನು ನಿರ್ಧರಿಸಿದ್ದೇನೆ.”</p>
  <p>ಇದು ಲಾಹೋರಿನಲ್ಲಿ ಸ್ವಾಮೀಜಿ “ಹಿಂದೂಧರ್ಮದ ಮೂಲಭೂತ ತತ್ತ್ವಗಳು” ಎಂಬ ವಿಷಯವನ್ನು ಕುರಿತು ನೀಡಿದ ಪ್ರಥಮ ಉಪನ್ಯಾಸದ ಸಾರಾಂಶ. ಇದಾದ ಮೇಲೆ ಅವರು ಲಾಹೋರಿನಲ್ಲಿ “ಭಕ್ತಿ” ಹಾಗೂ “ವೇದಾಂತ” ಎಂಬ ವಿಷಯಗಳ ಮೇಲೆ ಮತ್ತೆರಡು ಉಪನ್ಯಾಸಗಳನ್ನು ಮಾಡಿದರು. ವೇದಾಂತವನ್ನು ಕುರಿತು ಮಾಡಿದ ಉಪನ್ಯಾಸದಲ್ಲಿ ಸ್ವಾಮೀಜಿ ಯವರು ಅದ್ವೈತ ವೇದಾಂತವನ್ನು ಅತ್ಯಂತ ಸ್ಪಷ್ಟವಾಗಿ ಹಾಗೂ ಪರಿಣಾಮಕಾರಿಯಾಗಿ ಪ್ರತಿಪಾದಿಸಿದರು. “ಹಿಂದೂಧರ್ಮದ ಮನೋವೈಜ್ಞಾನಿಕ ಹಾಗೂ ತಾತ್ತ್ವಿಕ ನೆಲೆಗಟ್ಟನ್ನು ಸ್ವಾಮೀಜಿ ವಿವರಿಸಿದ ರೀತಿ ಅದ್ಭುತವಾಗಿತ್ತು . . . ಉಪನ್ಯಾಸದ ಮೊದಲಿನಿಂದ ಕಡೆಯವರೆಗೂ ಅವರು ಬೋಧಿಸಿದ್ದು ಶಕ್ತಿಯನ್ನು ; ಮತ್ತು, ಮನುಷ್ಯನಲ್ಲಿ, ಮನುಷ್ಯತ್ವದಲ್ಲಿ ನಂಬಿಕೆಯಿದ್ದರೆ ಭಗವಂತನಲ್ಲಿ ನಂಬಿಕೆ ತಾನಾಗಿಯೇ ಉಂಟಾಗುತ್ತದೆ ಎಂಬುದನ್ನು. ಭಾರತದಲ್ಲಿ ಅವರು ನೀಡಿದ ಉಪನ್ಯಾಸಗಳಲ್ಲೆಲ್ಲ ಶ್ರೇಷ್ಠತಮವಾದ ಈ ಉಪನ್ಯಾಸದ ಪ್ರತಿಯೊಂದು ಪದವೂ ಶಕ್ತಿಪ್ರದವಾಗಿತ್ತು, ಶಕ್ತಿಪೂರ್ಣವಾಗಿತ್ತು” ಎಂದು ಗುಡ್ವಿನ್ ಬರೆದಿದ್ದಾರೆ.</p>
  <p>ವೇದಾಂತದ ತತ್ತ್ವಗಳನ್ನು ಹಾಗೂ ಅದರ ತರ್ಕಬದ್ಧತೆಯನ್ನು ವಿವರಿಸಲು ಸ್ವಾಮೀಜಿ ತಮ್ಮ ಈ ಉಪನ್ಯಾಸದ ಬಹುಪಾಲನ್ನು ವಿನಿಯೋಗಿಸಿದರು. ಕಡೆಯಲ್ಲಿ ಅವರು ಆ ವೇದಾಂತವು ಕೇವಲ ನೀರಸವಾದ—ನಿರರ್ಥಕವಾದ ತತ್ತ್ವವಾದವಲ್ಲವೆಂಬುದನ್ನು ಮನವರಿಕೆ ಮಾಡಿಕೊಡುತ್ತ, ವೇದಾಂತದ ಅನುಷ್ಠಾನದ ಬಗ್ಗೆ ಅತ್ಯಂತ ಉಜ್ವಲವಾಗಿ ಮಾತನಾಡಿದರು–</p>
  <p>“. . . ಇದೇ ಅದ್ವೈತ ವೇದಾಂತದ ಅನುಷ್ಠಾನದ ಅಂಶ : ನಿಮ್ಮಲ್ಲಿ ನೀವು ಶ್ರದ್ಧೆಯಿಡಿ. ನಿಮಗೆ ಲೌಕಿಕ ಸಂಪತ್ತು ಬೇಕಾದರೆ ಕಷ್ಟಪಟ್ಟು ದುಡಿಯಿರಿ ; ಅದು ನಿಮಗೆ ಲಭಿಸಿಯೇ ಲಭಿಸುತ್ತದೆ. ಬೇಕಾದರೆ ಬೌದ್ಧಿಕ ಭೂಮಿಕೆಯಲ್ಲಿ ಸಾಧನೆ ಮಾಡಿ ; ನೀವು ಪ್ರಚಂಡ ಮೇಧಾಶಾಲಿಗಳಾಗುತ್ತೀರಿ. ನಿಮಗೆ ಮುಕ್ತಿ ಬೇಕಾದರೆ ಆಧ್ಯಾತ್ಮಿಕ ಭೂಮಿಕೆಯಲ್ಲಿ ಸಾಧನೆ ಮಾಡಿ; ನೀವು ಮುಕ್ತರಾಗುತ್ತೀರಿ, ನಿರ್ವಾಣ ಸುಖವನ್ನು ಪಡೆಯುತ್ತೀರಿ. ಆದರೆ ಈ ವೇದಾಂತ ವಾದದಲ್ಲಿ ಒಂದೇ ಒಂದು ದೋಷವೆಂದರೆ, ಇದುವರೆವಿಗೂ ಅದು ಆಧ್ಯಾತ್ಮಿಕ ಭೂಮಿಕೆಯಲ್ಲೇ ಸ್ಥಗಿತವಾಗಿಬಿಟ್ಟಿತ್ತು ಎನ್ನುವುದು. ಈಗ ಅದನ್ನು ಕರ್ಮಭೂಮಿಕೆಗೆ ಎಳೆದು ತರುವ ಸಮಯ ಸನ್ನಿಹಿತವಾಗಿದೆ. ಇನ್ನು ಮುಂದೆ ಅದೊಂದು ರಹಸ್ಯವಾಗಿ ಉಳಿಯಬಾರದು. ಅದು ಹಿಮಾ ಲಯದ ಗುಹಾಂತರಗಳಲ್ಲಿರುವ ಸಾಧುಸಂನ್ಯಾಸಿಗಳ ಆಸ್ತಿಯಾಗಿ ಉಳಿಯಬಾರದು. ಅದು ಸಾಮಾನ್ಯ ಜನರ ದಿನನಿತ್ಯದ ಉಪಯೋಗದ ವಸ್ತುವಾಗಬೇಕು. ಅದು ಅರಸರ ಅರಮನೆಗಳಲ್ಲೂ ಪುಷಿಗಳ ಪರ್ಣಕುಟಿಗಳಲ್ಲೂ ಬಡವರ ಗುಡಿಸಲುಗಳಲ್ಲೂ ಕಾರ್ಯರೂಪಕ್ಕೆ ಬರಬೇಕು. ಎಲ್ಲೆಲ್ಲಿಯೂ ಅದನ್ನು ಕಾರ್ಯಗತಗೊಳಿಸಲು ಸಾಧ್ಯವಿದೆ. ಆದ್ದರಿಂದ, ನೀವು ಸ್ತ್ರೀಯಾಗಿರ ಬಹುದು ಇಲ್ಲವೆ ಶೂದ್ರರಾಗಿರಬಹುದು, ನೀವು ಹೆದರಬೇಕಾದ ಕಾರಣವಿಲ್ಲ. ಗೀತೆಯಲ್ಲಿ ಶ್ರೀಕೃಷ್ಣ ಹೇಳುವಂತೆ–‘ಸ್ವಲ್ಪಮಪ್ಯಸ್ಯ ಧರ್ಮ ಸ್ಯತ್ರಾಯತೇ ಮಹತೋ ಭಯಾತ್’–ಈ ತತ್ತ್ವದ ಸ್ವಲ್ಪಮಾತ್ರ ಅನುಷ್ಠಾನವೂ ನಮ್ಮನ್ನು ಮಹತ್ತಾದ ಭಯದಿಂದ ಪಾರುಮಾಡುತ್ತದೆ . . .”</p>
  <p>“ಪಂಜಾಬಿನ ತರುಣರಿರಾ, ಇದನ್ನು ತಿಳಿಯಿರಿ. ವಂಶಪಾರಂಪರ್ಯವಾಗಿ ಬಂದ, ರಾಷ್ಟ್ರದ ಸಮಸ್ತ ಮಹಾಪಾಪವು ನಮ್ಮ ತಲೆಯ ಮೇಲಿದೆ. ನೀವು ಸಾವಿರ ಸುಧಾರಕ ಸಂಘಗಳನ್ನೂ ಇಪ್ಪತ್ತು ಸಾವಿರ ರಾಜಕೀಯ ಪಂಗಡಗಳನ್ನೂ ಸೇರಿಸಬಹುದು. ಆದರೆ ಅವುಗಳಿಂದಲೇ ನಾವು ಉದ್ಧಾರವಾಗಲಾರೆವು. ಎಲ್ಲಿಯವರೆಗೆ ನಿಜವಾದ ಸಹಾನುಭೂತಿಯೂ, ಪ್ರೀತಿಯೂ, ಎಲ್ಲರಿ ಗಾಗಿ ಮರುಗುವ ಅಂತಃಕರಣವೂ ನಮ್ಮಲ್ಲಿ ಉಂಟಾಗುವುದಿಲ್ಲವೋ, ಎಲ್ಲಿಯವರೆಗೆ ಬುದ್ಧನ ಹೃದಯವು ಮತ್ತೆ ಭರತಖಂಡದಲ್ಲಿ ಆವಿರ್ಭವಿಸುವುದಿಲ್ಲವೋ, ಎಲ್ಲಿಯವರೆಗೆ ಶ್ರೀಕೃಷ್ಣನ ಬೋಧನೆಗಳು ಅನುಷ್ಠಾನಕ್ಕೆ ಬರುವುದಿಲ್ಲವೋ ಅಲ್ಲಿಯವರೆಗೂ ನಮಗೆ ಯಾವುದೇ ಭವಿಷ್ಯ ವಿಲ್ಲ . . . ಪ್ರತಿಯೊಂದು ಪಾಶ್ಚಾತ್ಯ ರಾಷ್ಟ್ರದಲ್ಲಿಯೂ ನನ್ನನ್ನು ಎಷ್ಟು ಆದರದಿಂದ ಸ್ವಾಗತಿಸಿ ಸ್ವೀಕರಿಸಿದರೆಂದು ನಾನಿಲ್ಲಿ ಹೇಳದಿದ್ದರೆ ನಾನು ಮಹಾ ಕೃತಘ್ನನಾಗುತ್ತೇನೆ. ರಾಷ್ಟ್ರನಿರ್ಮಾಣಕ್ಕೆ ಅಂತಹ ಹೃದಯದ ಆಧಾರ ಇಲ್ಲಿ ಎಲ್ಲಿದೆ ? ನಾಲ್ಕು ಜನ ಸೇರಿ ಒಂದು ಸಹಕಾರ ಸಂಘವನ್ನು ಮಾಡಿಕೊಳ್ಳುವುದೇ ತಡ, ಒಬ್ಬರನ್ನೊಬ್ಬರು ವಂಚಿಸಲು ಪ್ರಯತ್ನಿಸುತ್ತೇವೆ ; ಸಂಘವು ಕುಸಿದು ಬಿದ್ದು ಚೂರಾಗುತ್ತದೆ. ಇಂಗ್ಲಿಷರನ್ನು ಅನುಕರಿಸಿ ಅವರಂತೆಯೇ ಮಹಾಸಾಮ್ರಾಜ್ಯವನ್ನು ನಿರ್ಮಾಣ ಮಾಡುವ ಮಾತನಾಡುತ್ತೀರಿ. ಆದರೆ ಅದಕ್ಕೆ ತಳಪಾಯವೆಲ್ಲಿದೆ ? ನಮ್ಮ ತಳಪಾಯ ವೇನಿದ್ದರೂ ಕೇವಲ ಮರಳು. ಆದ್ದರಿಂದಲೆ ಅದರ ಮೇಲೆ ಕಟ್ಟಿದ್ದೆಲ್ಲವೂ ಕ್ಷಣಮಾತ್ರದಲ್ಲಿ ಕುಸಿದು ಭೂಗತವಾಗುತ್ತದೆ. ಆದ್ದರಿಂದ, ಲಾಹೋರಿನ ಯುವಕರೇ, ಅದ್ವೈತವೇದಾಂತದ ಅದ್ಭುತ ವೈಜಯಂತಿಯನ್ನು ಮತ್ತೊಮ್ಮೆ ಗಗನದೆತ್ತರಕ್ಕೆ ಎತ್ತಿಹಿಡಿಯಿರಿ. ಈ ವೇದಾಂತದ ಆಧಾರದ ಮೇಲೆ ನಿಂತಲ್ಲದೆ, ಎಲ್ಲರಲ್ಲೂ ಯಾವಾಗಲೂ ಏಕಮಾತ್ರ ಈಶ್ವರನನ್ನು ಕಾಣುವ ಸಮ ದರ್ಶಿತ್ವವೂ ಪ್ರೀತಿಯೂ ಉಂಟಾಗಲಾರದು. ಪ್ರೀತಿಯ ಧ್ವಜವನ್ನು ಬಿಚ್ಚಿ ಎತ್ತಿಹಿಡಿಯಿರಿ. ಉತ್ತಿಷ್ಠತ ! ಜಾಗ್ರತ ! ಪ್ರಾಪ್ಯವರಾನ್ನಿಬೋಧತ !. . . ಮೊದಲು ಅನ್ನ, ಆಮೇಲೆ ಅಧ್ಯಾತ್ಮ. ನಮ್ಮವರಿಗೆ ಹೊಟ್ಟೆಗಿಲ್ಲದಿದ್ದರೂ ಧರ್ಮವಂತೂ ಅಜೀರ್ಣವಾಗುವಷ್ಟಿದೆ. ನಮ್ಮಲ್ಲಿ ಎರಡು ಮಹಾ ಪಾತಕಗಳಿವೆ–ಒಂದು, ದೌರ್ಬಲ್ಯ ; ಮತ್ತೊಂದು, ದ್ವೇಷ–ಶುಷ್ಕಹೃದಯತೆ. ನೀವು ಸಾವಿರ ಸಿದ್ಧಾಂತಗಳನ್ನು ಹರಡಬಹುದು, ಲಕ್ಷ ಪಂಥಗಳನ್ನು ಸೃಜಿಸಬಹುದು. ಆದರೆ ಎಲ್ಲಿಯ ವರೆಗೆ ನಿಮ್ಮಲ್ಲಿ ಇತರರಿಗಾಗಿ ಮರುಗುವ ಹೃದಯವಿಲ್ಲವೋ, ಅಲ್ಲಿಯವರೆಗೆ ನಿಮ್ಮ ಸಿದ್ಧಾಂತ ಬೋಧನೆಯೂ ಮತಪ್ರಚಾರವೂ ಕೆಲಸಕ್ಕೆ ಬರುವುದಿಲ್ಲ.”</p>
  <p>“ಮಹನೀಯರೆ, ಅದ್ವೈತವೇದಾಂತದ ಅತ್ಯಮೂಲ್ಯ ಅಂಶಗಳಲ್ಲಿ ಕೆಲವನ್ನು ನಿಮ್ಮ ಮುಂದಿ ಡಲು ಪ್ರಯತ್ನಿಸಿದ್ದೇನೆ. ಅವುಗಳನ್ನು ಕಾರ್ಯತಃ ಪ್ರಯೋಗಿಸುವ ಸಮಯವೀಗ ಬಂದಿದೆ. ಈ ದೇಶದಲ್ಲಿ ಮಾತ್ರವಲ್ಲ, ಇತರ ದೇಶಗಳಲ್ಲಿಯೂ ಅದನ್ನೀಗ ಕಾರ್ಯಗತಗೊಳಿಸಬೇಕಾಗಿದೆ. ಆಧುನಿಕ ವಿಜ್ಞಾನದ ಪ್ರಚಂಡ ಆಘಾತಗಳಿಂದಾಗಿ, ದ್ವೈತವಾದದ ಪಿಂಗಾಣಿಯ ಅಸ್ತಿಭಾರದ ಮೇಲೆ ನಿಂತ ಧರ್ಮಗಳು ಎಲ್ಲೆಲ್ಲಿಯೂ ತತ್ತರಿಸುತ್ತಿವೆ. ದ್ವೈತಿಗಳು ಶಾಸ್ತ್ರಪಾಠಗಳನ್ನು ಜಗ್ಗಿ ತಿರುಚಿ ವಕ್ರವ್ಯಾಖ್ಯಾನಗಳನ್ನು ಹೇಳಲು ಯತ್ನಿಸುತ್ತಿರುವುದು ಈ ದೇಶದಲ್ಲಿ ಮಾತ್ರವೇ ಅಲ್ಲ. ಎಳೆದತ್ತ ಹಿಗ್ಗಲು ಶಾಸ್ತ್ರಗಳೇನು ರಬ್ಬರೇ ? ಸ್ವಸಂರಕ್ಷಣಾರ್ಥವಾಗಿ ಈ ಮತಪ್ರಮುಖರು ವಿವಿಧೋಪಾಯಗಳನ್ನು ಕಂಡುಹಿಡಿಯುತ್ತಿರುವುದು ಇಲ್ಲಿ ಮಾತ್ರವೇ ಅಲ್ಲ. ಯೂರೋಪು ಅಮೆರಿಕಗಳಲ್ಲಿ ಆ ಕಾರ್ಯವು ಇನ್ನೂ ಭರದಿಂದ ಸಾಗುತ್ತಿದೆ. ಈ ಅದ್ವೈತವೇದಾಂತವು ಭರತ ಖಂಡದಿಂದ ಅಲ್ಲಿಗೂ ದಾಳಿಯಿಡಬೇಕು ; ಈಗಾ.ಗಲೇ ಅದು ಅಲ್ಲಿ ಕಾಲಿಟ್ಟಿದೆ. ಆದರೆ ನಾವು ಹಿಡಿದ ಕೆಲಸವನ್ನು ಇನ್ನೂ ಮುಂದುವರಿಸಬೇಕು ; ಅವರ ನಾಗರಿಕತೆಗಳನ್ನೂ ಉಳಿಸಬೇಕು. ಏಕೆಂದರೆ ಈಗ ಪಾಶ್ಚಾತ್ಯ ದೇಶಗಳಲ್ಲಿ ಪ್ರಾಚೀನ ಸಂಪ್ರದಾಯಗಳೆಲ್ಲ ಸಡಿಲವಾಗಿ ನವೀನ ಜೀವನ ರೀತಿಗಳು ಬೇರೂರುತ್ತಿವೆ. ಯಾವ ಜನಾಂಗವೇ ಆಗಲಿ ಅಂತಹ ತಳಹದಿಯ ಮೇಲೆ ಬಹಳ ಕಾಲ ನಿಲ್ಲಲಾರದು. ಅಂತಹ ತಳಹದಿಯ ಮೇಲೆ ಕಟ್ಟಿದ ನಾಗರಿಕತೆಗಳೆಲ್ಲ ಮಣ್ಣುಪಾಲಾ ಗಿವೆ ಎಂಬುದನ್ನು ಜಗತ್ತಿನ ಇತಿಹಾಸವು ಸಾರಿ ಹೇಳುತ್ತಿದೆ. . . ಪಾಶ್ಚಾತ್ಯ ರಾಷ್ಟ್ರಗಳ ವಿಲಾಸ- ವಿಭ್ರಮಗಳು ನಮ್ಮ ದೇಶಕ್ಕೆ ನುಗ್ಗದಂತೆ ತಡೆದು ಆಧುನಿಕ ವಿಜ್ಞಾನಶಾಸ್ತ್ರದ ಆಘಾತವನ್ನು ಎದುರಿಸಬಲ್ಲ ಅದ್ವೈತವೇದಾಂತವನ್ನು ಎಲ್ಲರಿಗೂ ಬೋಧಿಸಬೇಕು. ಅಷ್ಟೇ ಅಲ್ಲ, ಇತರ ರಾಷ್ಟ್ರ ಗಳಿಗೂ ನಾವು ನೆರವಾಗಬೇಕು. ಆದರೆ ಎಲ್ಲಕ್ಕಿಂತ ಹೆಚ್ಚಾಗಿ ಇಲ್ಲಿ ನಾವು ಮಾಡಬೇಕಾದ ಕೆಲಸ ಅಗಾಧವಾಗಿದೆ ಎಂಬುದನ್ನು ನಿಮಗೆ ನೆನಪಿಸಿಕೊಡುತ್ತಿದ್ದೇನೆ. ಮೊಟ್ಟಮೊದಲನೆಯದಾಗಿ, ಅಧೋಗತಿಗಿಳಿಯುತ್ತಿರುವ ಲಕ್ಷಾಂತರ ಭಾರತೀಯರನ್ನು ನಾವು ಕೈಹಿಡಿದು ಮೇಲೆತ್ತಬೇಕಾ ಗಿದೆ.”</p>
  <p>ವೇದಾಂತ ಹಾಗೂ ಅದರ ಅನುಷ್ಠಾನವನ್ನು ಕುರಿತ ಈ ಸಾರ್ವಜನಿಕ ಭಾಷಣವು ಅತ್ಯಂತ ಪ್ರಭಾವಶಾಲಿಯಾಗಿತ್ತು. ಇದರ ಪರಿಣಾಮವಾಗಿ ಲಾಹೋರಿನ ಯುವಕರು ದೀನರಲ್ಲಿ ನಾರಾಯಣನನ್ನು ಕಂಡು ಸೇವೆ ಮಾಡುವುದಕ್ಕಾಗಿ ಕೂಡಲೇ ಒಂದು ಸಂಘವನ್ನು ನಿರ್ಮಾಣ ಮಾಡಿಕೊಂಡರು.</p>
  <p>ಸ್ವಾಮೀಜಿಯವರು ಹಿಂದೂಧರ್ಮ ಹಿಂದೂಸಂಸ್ಕೃತಿಗಳನ್ನು ಪುನಸ್ಸಂಸ್ಥಾಪನೆ ಮಾಡಲು ಕಾರ್ಯಯೋಜನೆಗಳನ್ನು ಹಾಕಿಕೊಂಡಿದ್ದುದೇನೋ ನಿಜವೆ. ಆದರೆ ಆ ಕಾರಣದಿಂದಾಗಿ ಇತರ ಮತಗಳವರ, ಇತರ ಸಂಪ್ರದಾಯಗಳವರ ಭಾವನೆಗೆ ಧಕ್ಕೆಯುಂಟಾಗುವಂತೆ ಎಂದಿಗೂ ಮಾತ ನಾಡುತ್ತಿರಲಿಲ್ಲ. ಒಮ್ಮೆ ಕೆಲವು ಸಂಪ್ರದಾಯಸ್ಥ ಹಿಂದೂಗಳು ಆರ್ಯಸಮಾಜದ ವಿರುದ್ಧವಾಗಿ ಸಾರ್ವಜನಿಕ ಸಭೆಯಲ್ಲಿ ಮಾತನಾಡಬೇಕೆಂದು ಸ್ವಾಮೀಜಿಯವರನ್ನು ಆಗ್ರಹಪೂರ್ವಕವಾಗಿ ಕೇಳಿ ಕೊಂಡರು. ಸ್ವಾಮೀಜಿ ಅದಕ್ಕೆ ಸುತರಾಂ ಒಪ್ಪಲಿಲ್ಲ. ಆದರೆ ಅವರು ಶ್ರಾದ್ಧಕರ್ಮದ ವಿಷಯ ವಾಗಿ ಮಾತನಾಡಲು ಒಪ್ಪಿಕೊಂಡರು. ಆರ್ಯಸಮಾಜದವರು ಈ ಶ್ರಾದ್ಧಕರ್ಮಾದಿಗಳನ್ನೆಲ್ಲ ನಂಬುವವರಲ್ಲ. ಸ್ವಾಮೀಜಿ ಆ ವಿಷಯವಾಗೇನೋ ಮಾತನಾಡಿದರು ; ಆದರೆ ಮಾತಿನ ಸಂದರ್ಭದಲ್ಲಿ ಆರ್ಯಸಮಾಜದವರನ್ನು ಸ್ವಲ್ಪವೂ ಟೀಕಿಸಲು ಹೋಗಲಿಲ್ಲ. ಅಂದಿನ ಭಾಷಣಕ್ಕೆ ಹಲವಾರು ಜನ ಆರ್ಯಸಮಾಜದ ಮುಖಂಡರು ಆಗಮಿಸಿದ್ದರು. ಈ ಸಂಪ್ರದಾಯಗಳ ಬಗ್ಗೆ ಸ್ವಾಮೀಜಿಯವರ ಅಭಿಪ್ರಾಯವೇನೆಂಬುದನ್ನು ತಿಳಿಯುವುದು ಅವರ ಉದ್ದೇಶ. ಸ್ವಾಮೀಜಿ ಶ್ರಾದ್ಧಕರ್ಮದ ಆವಶ್ಯಕತೆಯ ಬಗ್ಗೆ ವಿವರವಾಗಿ ಮಾತನಾಡಿದರು. ಆಗ ಆರ್ಯಸಮಾಜದ ಮುಖಂಡರು ಸ್ವಾಮೀಜಿಯವರ ಮಾತುಗಳನ್ನು ಒಪ್ಪದೆ ಶ್ರಾದ್ಧಕರ್ಮಗಳೆಲ್ಲ ಮೂಢನಂಬಿಕೆ ಯೆಂದು ವಾದಿಸಿದರು. ಆದರೆ ಸ್ವಾಮೀಜಿ ಸ್ವಲ್ಪವೂ ತಾಳ್ಮೆಗೆಡದೆ ಗೌರವಪೂರ್ಣವಾಗಿಯೇ ಆರ್ಯಸಮಾಜದವರ ವಾದವನ್ನು ಖಂಡಿಸಿದರು. ಅನಾದಿಕಾಲದಿಂದ ನಡೆದುಕೊಂಡು ಬರು ತ್ತಿರುವ ಈ ಶ್ರಾದ್ಧಕಾರ್ಯ ಅಥವಾ ಪಿತೃಪೂಜೆ ಎನ್ನುವುದೇ ಹಿಂದೂಧರ್ಮದ ಮೂಲ, ಧರ್ಮ ಶ್ರದ್ಧೆ ಪ್ರಾರಂಭವಾದದ್ದೇ ಅಲ್ಲಿಂದ ಎಂದು ಅವರು ವಿವರಿಸಿದರು. ‘ಮೊಟ್ಟಮೊದಲು ಹಿಂದೂ ಗಳು ತಮ್ಮ ಪಿತೃಗಳನ್ನು ಒಬ್ಬ ಮನುಷ್ಯನ ಮೇಲೆ ಆವಾಹನೆ ಮಾಡಿ ಆ ಮನುಷ್ಯನ ಮೂಲಕ ಪಿತೃಗಳನ್ನು ಪೂಜಿಸುತ್ತಿದ್ದರು, ಪಿಂಡಪ್ರದಾನ ಮಾಡುತ್ತಿದ್ದರು. ಆದರೆ ಈ ಮಧ್ಯವರ್ತಿಯಾದ ಮನುಷ್ಯನು ಶಾರೀರಿಕವಾಗಿ ಬಹಳ ಯಾತನೆಗಳನ್ನು ಅನುಭವಿಸುತ್ತಿದ್ದ. ಮೊದಮೊದಲು ಜನರಿಗೆ ಇದೇಕೆ ಹೀಗಾಗುತ್ತಿದೆ ಎನ್ನುವುದು ಅರ್ಥವಾಗಲಿಲ್ಲ. ಆದರೆ ಬರಬರುತ್ತ ಅವರಿಗೆ ಅರಿವಾಯಿತು –ಪಿತೃಗಳನ್ನು ಆವಾಹನೆ ಮಾಡಿದ್ದರಿಂದಲೇ ಈ ಮನುಷ್ಯನು ಯಾತನೆಗೆ ಗುರಿಯಾಗುತ್ತಿರು ವುದು ಎಂದು. ಆದ್ದರಿಂದ ಅವರು ದರ್ಭೆಯಿಂದ ಒಂದು ಆಕೃತಿಯನ್ನು ಮಾಡಿ (ಇದಕ್ಕೆ ‘ಕುಶ ಪುತ್ಥಳಿ’ ಎನ್ನುತ್ತಾರೆ) ಪಿತೃಗಳನ್ನು ಆವಾಹನೆ ಮಾಡಿ ಪೂಜೆ-ಪಿಂಡಪ್ರದಾನ ಮಾಡಲು ಪ್ರಾರಂಭಿ ಸಿದರು. ಈ ಪಿತೃಪೂಜೆಯೇ ಮುಂದೆ ವೈದಿಕವಾದಂತಹ ದೇವತಾರಾಧನೆಯ ರೂಪವನ್ನು ಪಡೆದು ಕೊಂಡಿತು’ ಎಂದು ಸ್ವಾಮೀಜಿ ವಿವರಿಸಿದರು.</p>
  <p>ಪಂಜಾಬಿನಲ್ಲಿ ಸನಾತನ ಹಿಂದೂ ಸಂಪ್ರದಾಯದವರು ಎಷ್ಟು ಪ್ರಬಲರೋ ಆರ್ಯಸಮಾಜ ದವರೂ ಅಷ್ಟೇ ಬಲಿಷ್ಠರು. ಸನಾತನಿಗಳಾದ ಹಿಂದೂಗಳು ಅನಾದಿಯಿಂದ ಬಂದ ಹಿಂದೂ ಸಂಪ್ರದಾಯಗಳನ್ನು ಬಲವಾಗಿ ಹಿಡಿದುಕೊಂಡವರಾದರೆ ಆರ್ಯ ಸಮಾಜದವರು ಅದೇ ಹಿಂದೂ ತತ್ತ್ವಗಳಿಗೆ ಹೊಸ ವ್ಯಾಖ್ಯಾನ ಬರೆದು ಅದನ್ನು ಹೊಸ ರೀತಿಯಿಂದ ಆಚರಿಸುವವರು. ಈ ಎರಡು ಬಣಗಳ ನಡುವೆ ಅಲ್ಲಿ ನಿತ್ಯಕಲಹ. ಸ್ವಾಮೀಜಿ ಪಂಜಾಬಿನಲ್ಲಿದ್ದಾಗ ಈ ಕದನ ಕುತೂಹಲಿಗಳ ನಡುವೆ ರಾಜಿ ಮಾಡಿಸುವುದೇ ಅವರ ಮುಖ್ಯ ಕಾರ್ಯವಾಗಿತ್ತು. ಅವರು ಈ ಪ್ರಯತ್ನದಲ್ಲಿ ಸಾಕಷ್ಟು ಯಶಸ್ವಿಗಳೂ ಆದರು–ತತ್ಕಾಲಕ್ಕೆ ! ಎರಡು ಪಂಗಡದವರೂ ಅವ ರನ್ನು ತುಂಬ ಗೌರವಾದರಗಳಿಂದ ನೋಡಿಕೊಂಡರು. ಎರಡು ಪಂಗಡದವರೂ ಅವರ ವಾಣಿ ಯನ್ನು ಕೇಳಲು ಬರುತ್ತಿದ್ದರು. ಸ್ವಾಮೀಜಿಯವರು ಆರ್ಯಸಮಾಜದವರ ಧ್ಯೇಯ ಧೋರಣೆಗಳ ವಿಷಯದಲ್ಲಿ ತುಂಬ ಉದಾರಭಾವವನ್ನು ತಾಳಿದ್ದರು. ಅಂತೆಯೇ ಆರ್ಯಸಮಾಜದವರೂ ಸ್ವಾಮೀಜಿಯವರನ್ನು ತುಂಬ ಪೂಜ್ಯಭಾವದಿಂದ ಕಾಣುತ್ತಿದ್ದರು. ಈ ಬಗೆಯ ಸಂಬಂಧ ಎಷ್ಟು ನಿಕಟವಾಗಿತ್ತೆಂದರೆ ಆರ್ಯಸಮಾಜದ ಹಲವಾರು ಮುಖಂಡರು ಸ್ವಾಮೀಜಿಯವರನ್ನು ತಮ್ಮ ಸಮಾಜದ ಪ್ರಧಾನ ನಾಯಕರಾಗಬೇಕೆಂದು ಬಯಸಿದ್ದಾರೆಂಬ ಬಲವಾದ ವದಂತಿ ಹರಡಿ ಕೊಂಡಿತು !</p>
  <p>ಸ್ವಾಮೀಜಿಯವರು ಹಲವಾರು ಸಂದರ್ಭಗಳಲ್ಲಿ ಪಂಜಾಬಿಗಳ ಶುಷ್ಕ ಹೃದಯತೆಯನ್ನು ಟೀಕಿಸಿದರು–“ನಿಮ್ಮ ಹೃದಯದಲ್ಲಿ ಭಾವನೆ ಎನ್ನುವುದು ಬತ್ತಿಯೇ ಹೋಗಿರುವಂತಿದೆ. ಐದು ನದಿಗಳ ನಾಡಾದ ಪಂಜಾಬಿನಲ್ಲಿ ಆಧ್ಯಾತ್ಮಿಕತೆಯೆಂಬುದು ತುಂಬ ಶುಷ್ಕವಾಗಿದೆ. ಧರ್ಮದಲ್ಲಿ ಭಕ್ತಿಭಾವ ಎಂಬ ಒಂದು ಅಂಶವಿದೆ. ಈ ಭಕ್ತಿಭಾವವನ್ನು ನೀವು ಚೆನ್ನಾಗಿ ಬೆಳೆಸಿಕೊಳ್ಳಬೇಕು” ಎಂದು. ಪಂಜಾಬಿನಲ್ಲಿ ಬಂಗಾಳದ ಶ್ರೀಚೈತನ್ಯರ ಸಂಕೀರ್ತನೆಯನ್ನೊಂದಿಷ್ಟು ಕಲಿಸಿ ಪ್ರಚಲಿತ ಗೊಳಿಸಿದರೆ ಜನರ ಹೃದಯದಲ್ಲಿ ಭಕ್ತಿಭಾವ ಉದಿಸಬಹುದು ಎಂದು ಸ್ವಾಮೀಜಿ ಭಾವಿಸಿದರು.</p>
  <p>ಸ್ವಾಮಿ ರಾಮತೀರ್ಥರೆಂದು ಮುಂದೆ ಪ್ರಸಿದ್ಧರಾದ ಶ್ರೀ ತೀರ್ಥರಾಮ ಗೋಸ್ವಾಮಿಯವರು ಲಾಹೋರಿನ ನಾಗರಿಕರು. ಇವರು ಅಲ್ಲಿನ ಒಂದು ಕಾಲೇಜಿನಲ್ಲಿ ಗಣಿತಶಾಸ್ತ್ರದ ಪ್ರಾಧ್ಯಾಪಕರಾಗಿ ದ್ದರು. ತೀರ್ಥರಾಮರು ಆಗಲೇ ಸ್ವಾಮೀಜಿಯವರ ಕೃತಿಗಳೆಲ್ಲವನ್ನೂ ಅಧ್ಯಯನ ಮಾಡಿದ್ದರು. ಅಲ್ಲದೆ ಲಾಹೋರಿನಲ್ಲಿ ಅವರ ಭಾಷಣಗಳನ್ನೆಲ್ಲ ಉತ್ಸಾಹದಿಂದ ಕೇಳಿದರು. ಸ್ವಾಮೀಜಿಯವರ ವ್ಯಕ್ತಿತ್ವದಿಂದ ಗಾಢವಾಗಿ ಪ್ರಭಾವಿತರಾಗಿದ್ದ ತೀರ್ಥರಾಮರು ತಮ್ಮ ಕಾಲೇಜಿಗೆ ಬರಮಾಡಿ ಕೊಂಡು ಒಂದು ಭಾಷಣವನ್ನೇರ್ಪಡಿಸಿದರು. ಅಲ್ಲದೆ ಸ್ವಾಮೀಜಿ ಹಾಗೂ ಅವರ ಶಿಷ್ಯವರ್ಗದವ ರನ್ನು ತಮ್ಮ ಮನೆಗೆ ಭೋಜನಕ್ಕೆ ಆಹ್ವಾನಿಸಿದರು. ಭೋಜನವಾದ ಮೇಲೆ ಸ್ವಾಮೀಜಿ ಒಂದು ಹಾಡನ್ನು ಹಾಡಿದರು–</p>
  <div>		ಜಹಾಂ ರಾಮ್ ವಹಾಂ ನಹಿ ಕಾಮ್ ।<br/>		ಜಹಾಂ ಕಾಮ್ ತಹಾಂ ನಹಿ ರಾಮ್ ॥</div>
  <p class="noindent">ಎಂದರೆ–</p>
  <div>		ಎಲ್ಲಿ ರಾಮನಿರುವನೊ ಅಲ್ಲಿ ಕಾಮವಿಲ್ಲ,<br/>		ಎಲ್ಲಿ ಕಾಮವಿರುವುದೊ ಅಲ್ಲಿ ರಾಮನಿಲ್ಲ.</div>
  <p>ಸ್ವಾಮೀಜಿ ಹಾಡಿದ ರೀತಿಯನ್ನು ಬಣ್ಣಿಸುತ್ತ ತೀರ್ಥರಾಮರು “ಅವರು ತಮ್ಮ ಸುಶ್ರಾವ್ಯವಾದ ಮಧುರ ಕಂಠದಿಂದ ಹಾಡಿದಾಗ ಆ ಹಾಡಿನ ಅರ್ಥವು ಅಲ್ಲಿದ್ದವರ ಹೃದಯದಲ್ಲಿ ಸ್ಫುರಿಸಿ ರೋಮಾಂಚನವನ್ನುಂಟುಮಾಡಿತು” ಎಂದು ಹೇಳಿದ್ದಾರೆ.</p>
  <p>ಸ್ವಾಮೀಜಿಯವರು ತೀರ್ಥರಾಮ ಗೋಸ್ವಾಮಿಯವರ ವೈಯಕ್ತಿಕ ಗ್ರಂಥ ಭಂಡಾರವನ್ನು ಕಂಡು ಬಹಳ ಸಂತೋಷಪಟ್ಟರು. ತಮ್ಮಲ್ಲಿದ್ದ ಅಸಂಖ್ಯಾತ ಗ್ರಂಥಗಳ ಪೈಕಿ ಯಾವುದ ನ್ನಾದರೂ ತೆಗೆದುಕೊಳ್ಳುವಂತೆ ತೀರ್ಥರಾಮರು ಅವರನ್ನು ಕೇಳಿಕೊಂಡರು. ಆಗ ಸ್ವಾಮೀಜಿ, ವಾಲ್ಟ್ ವಿಟ್ಮನ್ ಎಂಬವನು ಬರೆದ <span class="en">Leaves of Grass</span> ಎಂಬ ಗ್ರಂಥವನ್ನು ಮಾತ್ರ ಆರಿಸಿಕೊಂಡರು. ಈ ವಾಲ್ಟ್ ವಿಟ್ಮನ್ನನನ್ನು ಸ್ವಾಮೀಜಿ ‘ಅಮೆರಿಕದ ಸಂನ್ಯಾಸಿ’ ಎಂದು ಕರೆಯುತ್ತಿದ್ದರು.</p>
  <p>ಒಂದು ಸಂಜೆ ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಲಾಹೋರಿನ ರಸ್ತೆಯಲ್ಲಿ ನಡೆದು ಕೊಂಡು ಹೋಗುತ್ತಿದ್ದರು. ಇವರ ಪೈಕಿ ಅವರ ಅನೇಕ ಸೋದರಸಂನ್ಯಾಸಿಗಳೂ ನಗರದ ಯುವಕರೂ ಪ್ರೊ ॥ ತೀರ್ಥರಾಮರೂ ಇದ್ದರು. ಇವರೆಲ್ಲ ಹಲವಾರು ಸಣ್ಣ ಪುಟ್ಟ ಗುಂಪು ಗಳಾಗಿ, ಬೇರೆ ಬೇರೆ ವಿಷಯಗಳ ಬಗ್ಗೆ ಮಾತನಾಡಿಕೊಳ್ಳುತ್ತ ಸಾಗುತ್ತಿದ್ದರು. ತೀರ್ಥರಾಮರಿದ್ದ ಗುಂಪಿನಲ್ಲಿ ಒಬ್ಬರು ಅವರನ್ನು ಸಾಂದರ್ಭಿಕವಾಗಿ ಕೇಳಿದರು, “ನಿಜವಾದ ಮಹಾತ್ಮರು ಎಂದರೆ ಯಾರು ? ಅಂಥವರ ಲಕ್ಷಣವೇನು ?” ಎಂದು. ಅದಕ್ಕುತ್ತರವಾಗಿ ತೀರ್ಥರಾಮರು ತಮ್ಮ ಅಭಿಪ್ರಾಯವನ್ನು ಹೇಳಿದರು, “ನೋಡಿ, ಯಾವನು ತನ್ನ ಅಹಮಿಕೆಯನ್ನು ಕರಗಿಸಿಕೊಳ್ಳುವುದರ ಮೂಲಕ ತನ್ನ ವೈಯಕ್ತಿಕತೆಯನ್ನೆ ಹೋಗಲಾಡಿಸಿಕೊಂಡು ಸರ್ವರ ಆತ್ಮವಾಗಿ ಬದುಕು ತ್ತಾನೆಯೋ ಅವನೇ ಆದರ್ಶ ಮಹಾತ್ಮ. ಯಾವುದೇ ಸ್ಥಳದಲ್ಲಿ ಬಿಸಿಲು ಹೆಚ್ಚಾಗಿ ಬಿದ್ದಿತೆಂದರೆ ಅಲ್ಲಿನ ಗಾಳಿ ಆ ಶಾಖವನ್ನು ಹೀರಿಕೊಂಡು ಬಿಸಿಯಾಗುತ್ತದೆ, ಹಗುರವಾಗುತ್ತದೆ ; ತತ್ಪರಿ ಣಾಮವಾಗಿ ಅದು ಮೇಲೇರುತ್ತದೆ. ಹೀಗೆ ಗಾಳಿ ಮೇಲೇರಿದಾಗ ಅಲ್ಲಿ ಉಂಟಾದ ನಿರ್ವಾತವನ್ನು ತುಂಬಲು ಸುತ್ತಲಿನ ಗಾಳಿ ಅಲ್ಲಿಗೆ ನುಗ್ಗುತ್ತದೆ. ಹೀಗೆ ಇಡೀ ವಾತಾವರಣದಲ್ಲೆಲ್ಲ ಚಲನೆ ಯುಂಟಾಗುತ್ತದೆ. ಅಂತೆಯೇ ಒಬ್ಬ ಮಹಾತ್ಮನಾದವನು ತನ್ನ ಅಸಾಧಾರಣ ವ್ಯಕ್ತಿತ್ವದ ಪ್ರಭಾವ ದಿಂದ ಸಮಸ್ತ ರಾಷ್ಟ್ರದಲ್ಲೇ ಹೊಸ ಶಕ್ತಿ-ಸ್ಫೂರ್ತಿಗಳನ್ನು ಜಾಗೃತಗೊಳಿಸುತ್ತಾನೆ.”</p>
  <p>ತೀರ್ಥರಾಮರ ಈ ಮಾತುಗಳನ್ನು ಗಮನಿಸಿದಾಗ, ಅವರು ಸ್ವಾಮಿ ವಿವೇಕಾನಂದರನ್ನು ಮನಸ್ಸಿನಲ್ಲಿಟ್ಟುಕೊಂಡೇ ಈ ಮಾತುಗಳನ್ನಾಡಿದ್ದಾರೆಂಬುದು ವ್ಯಕ್ತವಾಗುತ್ತದೆ. ಈ ಸಮಯ ದಲ್ಲಿ ಅನತಿ ದೂರದಲ್ಲಿ ಸಾಗುತ್ತಿದ್ದ ಸ್ವಾಮೀಜಿಯವರ ಗುಂಪಿನವರು ಮೌನವಾಗಿದ್ದುದರಿಂದ ಅವರ ಕಿವಿಗೂ ಈ ಮಾತುಗಳು ಬಿದ್ದುವು. ತಕ್ಷಣ ಸ್ವಾಮೀಜಿ ಇದ್ದಕ್ಕಿದ್ದಂತೆ ಅಲ್ಲಿಯೇ ನಿಂತು ದೃಢ ಸ್ವರದಲ್ಲಿ ಹೇಳಿದರು :</p>
  <p>“ನನ್ನ ಗುರುಗಳಾದ ಶ್ರೀರಾಮಕೃಷ್ಣದೇವರು ಅಂಥವರಾಗಿದ್ದರು !”</p>
  <p>ಇದೊಂದು ಸ್ವಾರಸ್ಯಕರ ಪ್ರಸಂಗ. ಸ್ವಾಮೀಜಿಯವರು ಶ್ರೀರಾಮಕೃಷ್ಣರನ್ನು ಕುರಿತು ಆಡಿದ ಮಾತು ಅವರ ಗುರುಭಕ್ತಿಯ ದ್ಯೋತಕ ಎಂದು ನಾವು ತಿಳಿಯಬಹುದು. ಆದರೆ ಅಷ್ಟೇ ಅಲ್ಲ; ಇಲ್ಲಿ ಗಮನಾರ್ಹವಾದ ಮತ್ತೊಂದು ಅಂಶವಿದೆ : ತೀರ್ಥರಾಮರು ಮಹಾತ್ಮರ ವಿಷಯವಾಗಿ ಹೇಳಿದುದು ಸ್ವಾಮೀಜಿಯವರನ್ನು ಉದ್ದೇಶಿಸಿ. ಅಲ್ಲದೆ, ಅಹಮಿಕೆಯನ್ನು ಸಂಪೂರ್ಣವಾಗಿ ಕರಗಿಸಿಕೊಂಡವರೇ ನಿಜವಾದ ಮಹಾತ್ಮರೆಂದೂ ಅವರು ಹೇಳುತ್ತಾರೆ. ಆದರೆ ಆ ಮಾತು ತಮ್ಮ ಗುರುದೇವನಿಗೆ ಅನ್ವಯವಾಗುತ್ತದೆಂದು ಹೇಳುತ್ತಿದ್ದಾರೆ ಸ್ವಾಮೀಜಿ ! ಸ್ವಾಮೀಜಿಯವರ ಅಹಂ ಕಾರರಾಹಿತ್ಯವು ಇದರಿಂದ ಮತ್ತಷ್ಟು ಸ್ಪಷ್ಟವಾಯಿತು ; ಅಲ್ಲದೆ ಅವರನ್ನು ಮಹಾತ್ಮರೆಂದು ಕರೆದ ತೀರ್ಥರಾಮರ ಮಾತಿಗೆ ಮತ್ತಷ್ಟು ಪುಷ್ಟಿ ದೊರಕಿದಂತಾಯಿತು !</p>
  <p>ಸ್ವಾಮೀಜಿಯವರು ತಮ್ಮ ಆತಿಥ್ಯ ಸ್ವೀಕರಿಸಿ ಹೊರಟಾಗ ತೀರ್ಥರಾಮರು ತಮ್ಮ ವಿಶ್ವಾಸದ ಸಂಕೇತವಾಗಿ ಅವರಿಗೊಂದು ಸುಂದರವಾದ ಚಿನ್ನದ ಕೈಗಡಿಯಾರವನ್ನು ಉಡುಗೊರೆಯಾಗಿ ನೀಡಿದರು. ಅದನ್ನು ಸ್ವಾಮೀಜಿ ಸಂತೋಷದಿಂದ ಸ್ವೀಕರಿಸಿದರು ; ಆದರೆ ಮರುಕ್ಷಣದಲ್ಲೇ ಆ ಕೈ ಗಡಿಯಾರವನ್ನು ತೀರ್ಥರಾಮರ ಕೋಟಿನ ಜೇಬಿನಲ್ಲಿಟ್ಟು, “ನನ್ನ ಈ ಕೈಗಡಿಯಾರವನ್ನು ನನ್ನದೇ ಆದ ಈ ಜೇಬಿನಲ್ಲಿ ಇಟ್ಟುಕೊಂಡಿರುತ್ತೇನೆ” ಎಂದರು. ಇದೊಂದು ಅತ್ಯಂತ ಅರ್ಥ ಪೂರ್ಣವಾದ ಘಟನೆ. ತೀರ್ಥರಾಮರು ಸ್ವಭಾವತಃ ಅದ್ವೈತ ಮನೋಭಾವದ ವ್ಯಕ್ತಿ. ಆದ್ದರಿಂದ ಸ್ವಾಮೀಜಿ ಈ ಸಂದರ್ಭದಲ್ಲಿ ಅದ್ವೈತವನ್ನು ಆಚರಿಸಿಯೇ ತೋರಿಸಿಕೊಟ್ಟರು.</p>
  <p>ಸ್ವಾಮೀಜಿಯವರ ವ್ಯಕ್ತಿತ್ವದಿಂದ ತೀರ್ಥರಾಮರು ಎಷ್ಟು ಪ್ರಭಾವಿತರಾದರೆಂಬುದು ಅವರು ತಮ್ಮ ಪರಿಚಿತರಾದ ಪಂಡಿತ ದೀನದಯಾಳು ವ್ಯಾಖ್ಯಾನವಾಚಸ್ಪತಿ ಎಂಬವರಿಗೆ ಬರೆದ ಈ ಪತ್ರದಿಂದ ಮನವರಿಕೆಯಾಗುತ್ತದೆ :</p>
  <div>“ಶ್ರೀ ಮಹಾರಾಜ್ ಜೀ,</div>
  <p>“ವಂದನೆಗಳು. ಇಲ್ಲಿ ಹತ್ತು ದಿನಗಳನ್ನು ಕಳೆದು ಸ್ವಾಮಿ ವಿವೇಕಾನಂದಜಿಯವರು ಡೆಹರಾ ಡೂನಿಗೆ ಹೊರಟರು. ಅವರು ಇಲ್ಲಿ ಮೂರು ಭಾಷಣಗಳನ್ನು ಮಾಡಿದರು. ಮೊದಲನೆಯದು ‘ಸಕಲ ಹಿಂದೂಗಳಿಗೂ ಸಮಾನವಾಗಿ ಅನ್ವಯಿಸುವ ತತ್ತ್ವಗಳು’ ಹಾಗೂ ಎರಡನೆಯದು ‘ಭಕ್ತಿ’ ಎಂಬ ವಿಷಯದ ಮೇಲೆ . . . ಮೂರನೆಯ ಭಾಷಣದ ವಿಷಯ ‘ವೇದಾಂತ’. ಇದರ ಮೇಲೆ ಅವರು ಎರಡೂವರೆ ಗಂಟೆಗಳ ಕಾಲ ಮಾತನಾಡಿದರು. ಸಭಿಕರು ಎಷ್ಟು ತನ್ಮಯರಾಗಿದ್ದರೆಂದರೆ ಮತ್ತು ಅಲ್ಲಿ ಎಂತಹ ವಾತಾವರಣ ನಿರ್ಮಾಣವಾಗಿತ್ತೆಂದರೆ, ಕಾಲದೇಶಗಳ ಪ್ರಜ್ಞೆಯೇ ಅಡಗಿಹೋಗಿತ್ತು ! ಕೆಲವು ಸಲವಂತೂ ಶ್ರೋತೃಗಳು ತಮ್ಮನ್ನು ಪರಬ್ರಹ್ಮವಸ್ತುವಿನೊಂದಿಗೆ ತಾದಾತ್ಮ್ಯಗೊಳಿಸಿಕೊಂಡೇ ಆ ಮಾತುಗಳನ್ನು ಅರ್ಥಮಾಡಿಕೊಳ್ಳಬೇಕಾಗಿತ್ತು. ಆ ಮಾತುಗಳು ವ್ಯಕ್ತಿಯ ಅಭಿಮಾನ ಅಹಂಕಾರಗಳನ್ನು ಬೇರುಸಹಿತ ಕಿತ್ತೊಗೆಯುವಂತಿದ್ದುವು. ಒಟ್ಟಿನಲ್ಲಿ ಅದೊಂದು ಅಭೂತಪೂರ್ವ ಯಶಸ್ಸನ್ನು ಗಳಿಸಿದ ಭಾಷಣ. ಆ ಉಪನ್ಯಾಸವನ್ನು ಯಾರೇ ಕೇಳಿರಲಿ–ಅವರು ಇಂಗ್ಲಿಷರಾಗಿರಬಹುದು, ಕ್ರೈಸ್ತರಾಗಿರಬಹುದು, ಮುಸಲ್ಮಾನರಾಗಿರ ಬಹುದು, ಬ್ರಾಹ್ಮಸಮಾಜದವರಾಗಿರಬಹುದು ಅಥವಾ ಆರ್ಯಸಮಾಜದವರಾಗಿರಬಹುದು– ಅದು ಅವರೆಲ್ಲರ ಕಣ್ಣು ತೆರೆಸುವಂತಿತ್ತು.</p>
  <p>“ಸ್ವಾಮೀಜಿಯವರು ಸಾರ್ವಜನಿಕ ಭಾಷಣಗಳನ್ನೇನೋ ಮಾಡಿದರು, ನಿಜ. ಆದರೆ ಅವರ ಜ್ಞಾನರಾಶಿಯ ಅಗಾಧತೆಯು ಅವರ ಸಂಭಾಷಣೆಗಳಲ್ಲಿ ವ್ಯಕ್ತವಾಗುವಂತೆ ಭಾಷಣಗಳಲ್ಲಿ ಪ್ರತಿಫಲಿಸುವುದಿಲ್ಲ. ಸ್ವಾಮೀಜಿಯವರು ಆರ್ಯಸಮಾಜದ ಹಾಗೂ ಬ್ರಾಹ್ಮ ಸಮಾಜದ ಮುಖಂಡರೊಂದಿಗೆ ಖಾಸಗಿಯಾಗಿ ಸಂಭಾಷಣೆ ನಡೆಸಿದ ಸಂದರ್ಭದಲ್ಲಿ ನಾನೂ ಹಾಜರಿದ್ದೆ. ಅವರುಗಳ ಪ್ರಶ್ನೆಗಳಿಗೆಲ್ಲ ಸ್ವಾಮೀಜಿ ಎಂತಹ ರಭಸದಿಂದ ಉತ್ತರಿಸುತ್ತಿದ್ದರೆಂದರೆ ಮತ್ತು ಅವರ ವಾದಗಳ ದೋಷಗಳನ್ನು ಅವರ ಮುಂದೆಯೆ ಹೇಗೆ ಬಗೆದು ತೋರಿಸುತ್ತಿದ್ದರೆಂದರೆ ಅವರು ಸುಮ್ಮನೆ ತಲೆ ತಗ್ಗಿಸಿಕೊಂಡು ಹಿಂದಿರುಗುತ್ತಿದ್ದರು. ಆದರೆ ಅತ್ಯಂತ ಸ್ವಾರಸ್ಯಕರ ವಿಷಯವೇನೆಂದರೆ ಸ್ವಾಮೀಜಿಯವರ ಮಾತುಗಳು ಯಾರ ಭಾವಕ್ಕೂ ಘಾಸಿಯುಂಟುಮಾಡು ತ್ತಿರಲಿಲ್ಲ. ಅತ್ಯಲ್ಪ ಸಮಯದಲ್ಲಿ ಸ್ವಾಮೀಜಿಯವರು ಅವರವರು ಪ್ರತಿಪಾದಿಸುವ ತತ್ತ್ವಗಳ ಅಸಮಂಜಸತೆಯನ್ನು ಅವರವರೇ ಒಪ್ಪಿಕೊಳ್ಳುವಂತೆ ಮಾಡಿಬಿಡುತ್ತಿದ್ದರು. ಸ್ವಾಮೀಜಿಯವರು ಪುರಾಣಗಳನ್ನೂ ಶ್ರಾದ್ಧಕರ್ಮಗಳನ್ನೂ ಮೂರ್ತಿಪೂಜೆಯನ್ನೂ ಸಾರ್ವಜನಿಕವಾಗಿ ಎತ್ತಿಹಿಡಿ ದರು. ಅಲ್ಲದೆ ಅವರು ಒಳ್ಳೆಯ ಪಂಡಿತರು ಸಹ. ವೇದಗಳ ಹೆಚ್ಚಿನ ಶ್ಲೋಕಗಳೆಲ್ಲ ಅವರಿಗೆ ಕಂಠಸ್ಥವಾಗಿವೆ. ಅವರು ಶಾರೀರಕ ಸೂತ್ರಗಳ ಮೇಲಿನ ಶಾಂಕರಭಾಷ್ಯ, ಶ್ರೀಭಾಷ್ಯ, ಮಾಧ್ವ ಭಾಷ್ಯಗಳನ್ನು ಅಧ್ಯಯನ ಮಾಡಿದ್ದಾರೆ. ಅವರು ವಲ್ಲಭಾಚಾರ್ಯರ ಅಣುಭಾಷ್ಯವನ್ನು ಅಧ್ಯ ಯನ ಮಾಡುವವರಿದ್ದಾರೆ. ಸಾಂಖ್ಯ ಮತ್ತು ಯೋಗಗಳಲ್ಲಂತೂ ಅವರಿಗೆ ಸಂಪೂರ್ಣ ಪ್ರಭುತ್ವವಿದೆ. ಇನ್ನು ಭಗವದ್ಗೀತೆಯ ಮೇಲೆ ವ್ಯಾಖ್ಯಾನ ನೀಡುವಲ್ಲಿ ಅವರು ಅತ್ಯಂತ ಸಮರ್ಥರು. ಜೊತೆಗೆ ಅವರು ತುಂಬ ಮಧುರವಾಗಿ ಹಾಡುತ್ತಾರೆ . . . ”</p>
  <p>ಹೀಗೆ ಸ್ವಾಮಿ ವಿವೇಕಾನಂದರಿಂದ ಹೊಸ ಸ್ಫೂರ್ತಿಯೊಂದನ್ನು ಪಡೆದುಕೊಂಡ ತೀರ್ಥ ರಾಮರು ಸಕಾಲದಲ್ಲಿ ಸಂನ್ಯಾಸವನ್ನು ಸ್ವೀಕರಿಸಿ ಸ್ವಾಮಿ ರಾಮತೀರ್ಥರೆಂಬ ನಾಮಧೇಯದಿಂದ ಪ್ರಸಿದ್ಧರಾಗಿ, ವೇದಾಂತಪ್ರಸಾರ ಕಾರ್ಯದಲ್ಲಿ ನಿರತರಾದರು.</p>
  <p>ಸ್ವಾಮೀಜಿ ಲಾಹೋರಿನಲ್ಲಿದ್ದಾಗ ಹೃದಯಸ್ಪರ್ಶಿಯಾದ ಒಂದು ಘಟನೆ ನಡೆಯಿತು. ಅವರ ಬಾಲ್ಯ ಸ್ನೇಹಿತನಾದ ಮೋತಿಲಾಲ್ ಬೋಸ್ ಎಂಬವನು ಸರ್ಕಸ್ ಕಂಪನಿಯೊಂದರ ಮಾಲಿಕ ನಾಗಿದ್ದ. ಸ್ವಾಮೀಜಿ ಲಾಹೋರಿಗೆ ಬಂದಿದ್ದಾಗ ಅಲ್ಲಿ ಮೋತಿಲಾಲನ ಸರ್ಕಸ್ ಪ್ರದರ್ಶನಗಳು ನಡೆಯುತ್ತಿದ್ದುವು. ಒಂದು ದಿನ ಈತ ಸ್ವಾಮೀಜಿಯವರನ್ನು ನೋಡಲು ಬಂದ. ಆದರೆ ಈಗ ಅವರನ್ನು ಹೇಗೆ ಮಾತನಾಡಿಸುವುದು ಎಂದು ಅವನಿಗೆ ತಿಳಿಯಲಿಲ್ಲ. ಏಕೆಂದರೆ, ಸ್ವಾಮೀಜಿ ಯವರೇನೋ ಅವನಿಗೆ ಚಿರಪರಿಚಿತರು, ಇಬ್ಬರೂ ಹಲವಾರು ವರ್ಷ ಜೊತೆಯಾಗಿ ಆಟವಾಡಿ ಕೊಂಡಿದ್ದವರು. ಆದರೆ ಇಡೀ ಜಗತ್ತಿಗೆ ಅವರೀಗ ಸ್ವಾಮಿ ವಿವೇಕಾನಂದರು ! ಪ್ರತಿಯೊಬ್ಬರೂ ಅವರಿಗೆ ಪೂಜ್ಯತೆಯಿಂದ ಬಾಗಿ ನಮಿಸುತ್ತಿದ್ದಾರೆ ! ಆದರೆ ತನಗೆ ಸುಪರಿಚಿತನಾದ ‘ನರೇಂದ್ರ’ ನಿಗೆ ತಾನು ನಮಸ್ಕರಿಸಿ “ಸ್ವಾಮೀಜಿ” ಎಂದು ಸಂಬೋಧಿಸಿದರೆ ಸರಿಯಾದೀತೆ ಎಂದು ಆಲೋಚಿಸಿದ ಮೋತಿ. ಕಡೆಗೆ ಅವನು ಹಿಂಜರಿಯುತ್ತ ಅವರನ್ನೇ ಕೇಳಿದ, “ನಾನೀಗ ನಿಮ್ಮನ್ನು ಹೇಗೆ ಕರೆಯಬೇಕು ? ನರೇನ್ ಅಂತಲೇ ? ಅಥವಾ ಸ್ವಾಮೀಜಿ ಅಂತಲೇ ?” ಎಂದು. ಅದಕ್ಕೆ ಸ್ವಾಮೀಜಿ ತಕ್ಷಣ, “ಇದೇನು ಮೋತಿ, ನಿನಗೆ ತಲೆಗಿಲೆ ಕೆಟ್ಟಿಲ್ಲತಾನೆ ? ನಾನು ನಿನ್ನ ಅದೇ ನರೇನ್, ನೀನು ನನ್ನ ಅದೇ ಮೋತಿ, ಅಲ್ಲವೆ !” ಎನ್ನುತ್ತಾ ವಿಶ್ವಾಸದಿಂದ ತಬ್ಬಿಕೊಂಡರು.</p>
  <p>ಹೀಗೆ ಸ್ವಾಮೀಜಿ ವಿಶ್ವವಿಖ್ಯಾತರಾಗಿ ಪಾಶ್ಚಾತ್ಯ ರಾಷ್ಟ್ರಗಳಿಂದ ಹಿಂದಿರುಗಿದ್ದರೂ, ಮತ್ತು ಭಾರತದಲ್ಲೂ ಅವರಿಗೆ ವೈಭವದ ಸತ್ಕಾರ ಸಿಗುತ್ತಿದ್ದರೂ ತಮ್ಮ ಬಾಲ್ಯದ ಸ್ನೇಹಿತರನ್ನೂ ಹಳೆಯ ಪರಿಚಿತರನ್ನೂ ಅದೇ ವಿಶ್ವಾಸದಿಂದಲೇ ನೋಡಿಕೊಳ್ಳುತ್ತಿದ್ದರು ; ಅದೇ ನರೇನನಾಗಿ ವ್ಯವಹರಿಸುತ್ತಿದ್ದರು. ಸ್ವಾಮೀಜಿಯವರ ಸ್ನೇಹಿತರು ಅವರ ವಿಶ್ವಾಸ-ಸ್ನೇಹಗಳಲ್ಲಿ ಯಾವುದೇ ಬಗೆಯ ವ್ಯತ್ಯಾಸವನ್ನೂ ಕಾಣುತ್ತಿರಲಿಲ್ಲ.</p>
  <h1>10</h1>
  <h1>ಆತ್ಮೀಯರ ಆತಿಥ್ಯ</h1>
  <p class="noindent">ಸ್ವಾಮೀಜಿ ಲಾಹೋರಿನಲ್ಲಿದ್ದದ್ದು ಒಟ್ಟು ಹತ್ತು ದಿನ. ಆದರೆ ಅದು ಲಾಹೋರ್ನಗರದ ಚರಿತ್ರೆಯಲ್ಲೇ ಒಂದು ಪ್ರಮುಖ ಘಟನೆಯಾಗಿ ಪರಿಣಮಿಸಿತು. ಅವರನ್ನು ಇನ್ನಷ್ಟು ದಿನ ತಮ್ಮಲ್ಲಿಯೇ ಉಳಿಸಿಕೊಳ್ಳಲು ಲಾಹೋರಿನ ನಾಗರಿಕರು ಬಹಳವಾಗಿ ಪ್ರಯತ್ನಪಟ್ಟರೂ ಅದು ಸಾಧ್ಯವಾಗಲಿಲ್ಲ. ಏಕೆಂದರೆ ಆ ದಿನಗಳಲ್ಲಿ ವಿರಾಮವಿಲ್ಲದೆ ಶ್ರಮಿಸಿದ್ದರ ಪರಿಣಾಮವಾಗಿ ಸ್ವಾಮೀಜಿಯವರ ದೇಹಾರೋಗ್ಯ ಮತ್ತೆ ಕೆಟ್ಟಿತು. ಪರ್ವತ ಪ್ರದೇಶಗಳಲ್ಲಿ ಪಡೆದ ವಿಶ್ರಾಂತಿ ಯಿಂದಾಗಿ ಸುಧಾರಿಸಿದ್ದ ಅವರ ಆರೋಗ್ಯಸ್ಥಿತಿ ಮತ್ತೆ ಮೊದಲಿನಂತೆಯೇ ಆಯಿತು. ಹೀಗಾಗಿ ಬಯಲು ಸೀಮೆಯಲ್ಲಿ ಅವರು ಯಾವ ಭಾಷಣ ಪ್ರವಾಸದ ಕಾರ್ಯಕ್ರಮವನ್ನು ಹಾಕಿಕೊಂಡಿ ದ್ದರೋ ಅದನ್ನು ಅಲ್ಲಿಗೇ ನಿಲ್ಲಿಸಬೇಕಾಯಿತು. ಈಗ ಅವರು ಲಾಹೋರಿನಿಂದ ಮತ್ತೆ ಹಿಮಾ ಲಯದ ತಪ್ಪಲು ಪ್ರದೇಶವಾದ ಡೆಹರಾಡೂನಿಗೆ ಹೊರಟರು.</p>
  <p>ಇಲ್ಲಿ ಕೆಲದಿನಗಳ ಕಾಲ ಶಾಂತವಾದ ಏಕಾಂತಜೀವನ ನಡೆಸಬೇಕೆಂಬುದು ಸ್ವಾಮೀಜಿಯವರ ಉದ್ದೇಶವಾಗಿತ್ತು. ಆದರೆ ಯಾವಾಗ ಅವರ ಆಗಮನದ ವಿಚಾರ ಅಲ್ಲಿನ ಜನರ ಕಿವಿಗೆ ಬಿದ್ದಿತೊ, ಜನ ಅವರನ್ನು ಮುತ್ತಲು ಪ್ರಾರಂಭವಾಯಿತು. ಆದ್ದರಿಂದ ಸಂಪೂರ್ಣ ವಿಶ್ರಾಂತಿ ತೆಗೆದು ಕೊಳ್ಳುವ ಇಚ್ಛೆ ಕೈಗೂಡಲಿಲ್ಲ.</p>
  <p>ಡೆಹರಾಡೂನಿನಲ್ಲಿ ಸ್ವಾಮೀಜಿ ತಮ್ಮ ಪರಿವಾರದವರಿಗಾಗಿ ಶ್ರೀಭಾಷ್ಯದ ಮೇಲೆ ತರಗತಿ ಗಳನ್ನು ಪ್ರಾರಂಭಿಸಿದರು. ಇಲ್ಲಿ ಪ್ರಾರಂಭವಾದ ಈ ತರಗತಿಗಳು ಮುಂದೆ ಅವರು ಹೋದಲ್ಲೆಲ್ಲ ಮುಂದುವರಿದುವು. ಕೆಲದಿನಗಳ ಮೇಲೆ ಸ್ವಾಮೀಜಿ ಸಾಂಖ್ಯಶಾಸ್ತ್ರದ ಮೇಲೂ ತರಗತಿಯನ್ನು ಪ್ರಾರಂಭಿಸಿ, ತಮ್ಮ ಜೊತೆಯಲ್ಲಿದ್ದ ಆರ್ಯಸಮಾಜದ ಸ್ವಾಮಿ ಅಚ್ಯುತಾನಂದರಿಗೆ ಆ ತರ ಗತಿಯ ಜವಾಬ್ದಾರಿಯನ್ನು ಒಪ್ಪಿಸಿದರು. ಸ್ವಾಮೀ ಅಚ್ಯುತಾನಂದರು ಸಂಸ್ಕೃತದಲ್ಲಿ ಪ್ರಕಾಂಡ ಪಂಡಿತರಾದರೂ ಕೆಲಕೆಲವು ಶ್ಲೋಕಗಳನ್ನು ಸರಿಯಾದ ರೀತಿಯಲ್ಲಿ ವ್ಯಾಖ್ಯಾನಿಸಲು ಅವರಿಗೆ ಸಾಧ್ಯವಾಗುತ್ತಿರಲಿಲ್ಲ. ಅಂತಹ ಸಂದರ್ಭಗಳಲ್ಲಿ ಸ್ವಾಮೀಜಿ ಕೆಲವೇ ಮಾತುಗಳಲ್ಲಿ ಅವುಗಳ ಅರ್ಥವನ್ನು ಸ್ಪಷ್ಟಗೊಳಿಸುತ್ತಿದ್ದರು. ಡೆಹರಾಡೂನಿನಲ್ಲಿ ಸುಮಾರು ಹತ್ತು ದಿನಗಳನ್ನು ಕಳೆದು ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಶಹರಾನ್ಪುರದ ಮೂಲಕ ರಾಜಸ್ಥಾನದ ಕಡೆಗೆ ಪಯಣಿಸಿದರು. ಖೇತ್ರಿಯ ಕಡೆಯಿಂದ ಆಗಲೇ ಅವರಿಗೆ ಆಮಂತ್ರಣಗಳ ಮೇಲೆ ಆಮಂ ತ್ರಣಗಳು ಬರುತ್ತಿದ್ದುವು. ರಾಜಾ ಅಜಿತ್ಸಿಂಗನಿಗಂತೂ ಯಾವಾಗ ಸ್ವಾಮೀಜಿಯವರನ್ನು ತನ್ನ ರಾಜ್ಯಕ್ಕೆ ಬರಮಾಡಿಕೊಂಡು ಉಪಚರಿಸಿಯೇನೆಂಬ ತವಕ. ಅಲ್ಲದೆ ತನ್ನ ಪ್ರಜೆಗಳೆಲ್ಲರಿಗೂ ಅವರ ಅಮೃತವಾಣಿಯನ್ನು ಪಾನ ಮಾಡಿಸಬೇಕೆಂಬ ಆತುರ. ಆದ್ದರಿಂದ ಅವರನ್ನು ಕರೆತರಲು ಆತ ತನ್ನ ದೂತರನ್ನು ಡೆಹರಾಡೂನಿಗೇ ಕಳಿಸಿಕೊಟ್ಟಿದ್ದ.</p>
  <p>ಸ್ವಾಮೀಜಿ ತಮ್ಮ ಪ್ರಯಾಣವನ್ನು ಮುಂದುವರಿಸಿ ದೆಹಲಿಗೆ ಬಂದರು. ಇಲ್ಲಿ ಅವರು ನಟಕೃಷ್ಣ ಎಂಬ ತಮ್ಮ ಹಳೆಯ ಪರಿಚಯಸ್ಥನ ಮನೆಯಲ್ಲಿ ಇಳಿದುಕೊಂಡರು. ಹಿಂದೆ ಅವರು ಪರಿವ್ರಾಜಕರಾಗಿ ಸಂಚರಿಸುತ್ತಿದ್ದಾಗ ಈತನನ್ನು ಭೇಟಿಯಾಗಿದ್ದರು. ನಟಕೃಷ್ಣ ಒಬ್ಬ ಸಾಧಾರಣ ಗೃಹಸ್ಥ. ದೆಹಲಿಯ ಹಲವಾರು ಶ್ರೀಮಂತರು, ಗಣ್ಯರು ಸ್ವಾಮೀಜಿಯವರನ್ನು ತಮ್ಮ ಅತಿಥಿ ಯಾಗಿರುವಂತೆ ವಿನಂತಿಸಿಕೊಂಡರಾದರೂ ಅವರು ತಮ್ಮ ಈ ಹಳೆಯ ಸ್ನೇಹಿತನ ಮನೆಯಲ್ಲೇ ಇರಲು ಇಷ್ಟಪಟ್ಟರು.</p>
  <p>ಡಿಸೆಂಬರ್ 1ರಂದು ಸ್ವಾಮೀಜಿ ತಮ್ಮ ಪರಿವಾರದೊಂದಿಗೆ ಅಲ್ವರ್ ರಾಜ್ಯದ ಮೂಲಕ ಖೇತ್ರಿಯ ಕಡೆಗೆ ಹೊರಟರು. ಖೇತ್ರಿಯ ಮಹಾರಾಜನು ಸ್ವಾಮೀಜಿಯವರನ್ನು ಹತ್ತಿರದ ಬೇರೊಂದು ದಾರಿಯಲ್ಲಿ ಕರೆಸಿಕೊಳ್ಳಲು ಪಲ್ಲಕ್ಕಿಯನ್ನು ಸಿದ್ಧಪಡಿಸಿದ್ದ. ಆದರೆ ಅಲ್ವರಿಗೆ ಭೇಟಿ ನೀಡಿಯೇ ಮುಂದುವರಿಯಬೇಕೆಂದು ಸ್ವಾಮೀಜಿ ನಿರ್ಧರಿಸಿದ್ದುದರಿಂದ ನೇರವಾಗಿ ಖೇತ್ರಿಗೆ ಹೋಗಲು ಒಪ್ಪಲಿಲ್ಲ.</p>
  <p>ಅಲ್ವರಿನಲ್ಲಿ ಸ್ವಾಮೀಜಿ ಹಾಗೂ ಅವರ ಸಂಗಡಿಗರಿಗೆ ವೈಭವದ ಸ್ವಾಗತ ದೊರಕಿತು. ಆ ಸಮಯದಲ್ಲಿ ಅಲ್ಲಿನ ಮಹಾರಾಜ ರಾಜಧಾನಿಯಲ್ಲಿರಲಿಲ್ಲ. ಸ್ವಾಮೀಜಿ ಹಿಂದೊಮ್ಮೆ ಅಲ್ವರಿಗೆ ಆಗಮಿಸಿದ್ದಾಗ ಅವರಿಗೆ ಇಲ್ಲಿ ಹಲವಾರು ಜನ ಸ್ನೇಹಿತರಾಗಿದ್ದರು, ಶಿಷ್ಯರಾಗಿದ್ದರು. ಅವರನ್ನೆಲ್ಲ ಮತ್ತೊಮ್ಮೆ ನೋಡುವ ಉದ್ದೇಶದಿಂದಲೇ ಸ್ವಾಮೀಜಿ ಇಲ್ಲಿಗೆ ಬಂದದ್ದು. ರೈಲುನಿಲ್ದಾಣದಲ್ಲಿ ಸ್ವಾಮೀಜಿಯವರಿಗೆ ಸಂಭ್ರಮದ ಸ್ವಾಗತ ಸತ್ಕಾರ ನಡೆಯುತ್ತಿತ್ತು ; ನಗರದ ಗಣ್ಯ ವ್ಯಕ್ತಿಗಳೆಲ್ಲ ಅಲ್ಲಿ ನೆರೆದಿದ್ದರು. ಆ ಹೊತ್ತಿಗೆ ಸ್ವಲ್ಪ ದೂರದಲ್ಲಿ ನಿಂತಿದ್ದ ಒಬ್ಬ ಮನುಷ್ಯನು. ಸ್ವಾಮೀಜಿ ಯವರ ಕಣ್ಣಿಗೆ ಬಿದ್ದ. ಅವನೊಬ್ಬ ಬಡವ. ಸಾಮಾನ್ಯವಾದ ಉಡಿಗೆ, ತೊಡಿಗೆ. ಅವನನ್ನು ಕಂಡ ತಕ್ಷಣ ಸ್ವಾಮೀಜಿ ಅವನನ್ನು ಗುರುತಿಸಿ “ರಾಮ್ಸ್ನೇಹಿ ! ಓ ರಾಮ್ ಸ್ನೇಹಿ !” ಎಂದು ಕೂಗಿ ಕರೆದರು. ಈತ ಅವರ ಬಡಶಿಷ್ಯರಲ್ಲೊಬ್ಬ. ಹಿಂದೆ ಸ್ವಾಮೀಜಿ ಪರಿವ್ರಾಜಕರಾಗಿ ಬಂದಿದ್ದಾಗ ಅವರ ಸಂಪರ್ಕಕ್ಕೆ ಬಂದಿದ್ದವನು. ಅವರು ಅವನನ್ನು ನೋಡಿ ಮಾತನಾಡಿದುದು ನಾಲ್ಕೈದು ವರ್ಷಗಳ ಹಿಂದೆ ! ಈ ಅವಧಿಯಲ್ಲಿ ಅವರು ಭಾರತದಲ್ಲಿ ಮಾತ್ರವಲ್ಲದೆ ಪಾಶ್ಚಾತ್ಯ ರಾಷ್ಟ್ರ ಗಳಲ್ಲೂ ಅಸಂಖ್ಯಾತ ಜನರನ್ನು ಭೇಟಿಯಾಗಿದ್ದಾರೆ. ಅಲ್ಲದೆ ಈಗ ಇಲ್ಲಿ ಗಣ್ಯವ್ಯಕ್ತಿಗಳ ಸಮೂಹ ದಲ್ಲಿ ನಿಂತು ಸತ್ಕಾರ ಸ್ವೀಕರಿಸುತ್ತಿದ್ದಾರೆ. ಇಂತಹ ಸಂದರ್ಭದಲ್ಲೂ ಅವರು ಯಾವ ಘನತೆ ಗೌರವಗಳನ್ನೂ ಲೆಕ್ಕಿಸದೆ ಆ ಬಡ ಶಿಷ್ಯನನ್ನು ಬಳಿಗೆ ಬರಮಾಡಿಕೊಂಡು ಅತ್ಯಂತ ವಿಶ್ವಾಸದಿಂದ, “ಏನಪ್ಪ, ಚೆನ್ನಾಗಿದ್ದೀಯಾ ? ಮನೆಯವರು ಸ್ನೇಹಿತರು ಎಲ್ಲ ಹೇಗಿದ್ದಾರೆ ?” ಎಂದು ವಿಚಾರಿಸಿಕೊಂಡರು ಸ್ವಾಮೀಜಿಯವರು. ಈ ಒಂದೆರಡು ಮಾತಿನಿಂದಲೇ ರಾಮ್ಸ್ನೇಹಿಗಾದ ಆನಂದ ವರ್ಣನಾತೀತ.</p>
  <p>ಅಲ್ವರಿನಲ್ಲಿ ಹಲವಾರು ಜನ ಸ್ವಾಮೀಜಿಯವರನ್ನು ತಮ್ಮ ಮನೆಗಳಿಗೆ ಆಹ್ವಾನಿಸಿ ಸತ್ಕರಿಸಿ ದರು. ಹಿಂದೆ ಅವರು ಇಲ್ಲಿಗೆ ಬಂದಿದ್ದಾಗ ಒಬ್ಬಳು ಬಡ ಮುದುಕಿಯ ಮನೆಯಲ್ಲಿ ಊಟ ಮಾಡಿದ್ದರು. ಈ ಸಲವೂ ಅವರನ್ನು ತನ್ನ ಮನೆಗೆ ಕರೆದು ಉಪಚರಿಸಬೇಕೆಂಬ ಆಸೆ ಆ ಮುದುಕಿಗೆ. ಆದರೆ ಈಗ ಅವರು ಹಿಂದಿನಂತೆ ಬಡ ಸಂನ್ಯಾಸಿಯಲ್ಲ ; ಅವರ ಅಂತಸ್ತು ಬೆಳೆದು ಬಿಟ್ಟಿದೆ. ಜೊತೆಗೆ ನಗರದ ಭಾರೀ ವ್ಯಕ್ತಿಗಳೆಲ್ಲ ಅವರನ್ನು ಆಮಂತ್ರಿಸುತ್ತಿದ್ದಾರೆ. ಹೀಗಿರುವಾಗ ತಾನು ಅವರನ್ನು ಹೇಗೆ ಕರೆಯಬಲ್ಲೆ ? ಒಂದು ವೇಳೆ ತಾನು ಕರೆದು ಅವರು ಒಪ್ಪಿ ಬಂದರೂ ತನ್ನ ಬಡ ಅಡಿಗೆ ಅವರಿಗೆ ಹಿಡಿಸೀತೆ ? ಇದು ಆ ಮುದುಕಿಯ ಚಿಂತೆ. ಆದರೆ ಅವಳು ತಾನಾಗಿಯೇ ಅವರನ್ನು ಕರೆಯಬೇಕಾಗಿಬರಲಿಲ್ಲ. ಸ್ವತಃ ಸ್ವಾಮೀಜಿಯವರೇ ಅವಳಿಗೆ ಹೇಳಿಕಳಿಸಿದರು–ತಾವು ಅವಳ ಮನೆಗೆ ಬರುತ್ತಿದ್ದೇವೆ, ಹಿಂದಿನ ಸಲದಂತೆಯೇ ದಪ್ಪನೆಯ ಚಪಾತಿ ಮಾಡಿಹಾಕಬೇಕು ಎಂದು. ಇದನ್ನು ಕೇಳಿ ಮುದುಕಿಯ ಸಂಭ್ರಮಕ್ಕೆ ಪಾರವೇ ಇಲ್ಲ. ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಬಂದರು. ಅವರಿಗೆಲ್ಲ ಚಪಾತಿಗಳನ್ನು ಬಡಿಸುತ್ತ ಆ ಹೆಂಗಸು, “ಮಗು, ನಿಮಗೆಲ್ಲ ಒಳ್ಳೆಯ ಅಡಿಗೆ ಮಾಡಿ ಬಡಿಸಬೇಕು ಅಂತ ನನ್ನ ಆಸೆ. ಆದರೆ ನಾನು ಬಡವಿ. ಅದೆಲ್ಲ ನನ್ನಿಂದೆಲ್ಲಾದೀತಪ್ಪ ?” ಎಂದಳು. ಆದರೆ ಸ್ವಾಮೀಜಿ ತಮ್ಮ ಶಿಷ್ಯರ ಮುಂದೆ, “ನೋಡಿ, ಈಕೆಗೆ ಎಷ್ಟು ಭಕ್ತಿ, ಎಷ್ಟು ವಾತ್ಸಲ್ಯ ! ಇವಳು ಮಾಡಿರುವ ಚಪಾತಿಗಳು ಎಷ್ಟು ಸಾತ್ವಿಕವಾಗಿವೆ ನೋಡಿ!” ಎಂದು ಮತ್ತೆ ಮತ್ತೆ ಹೇಳಿ ಕೊಂಡಾಡಿದರು. ಬಳಿಕ ಅಲ್ಲಿಂದ ಹೊರಡುವಾಗ ಅವಳಿಗೆ ಗೊತ್ತಾಗದಂತೆ ಮನೆಯ ಯಜಮಾನನ ಕೈಯಲ್ಲಿ ನೂರು ರೂಪಾಯಿ ನೋಟನ್ನು ತುರುಕಿ ಬಂದರು.</p>
  <p>ಅಲ್ವರಿನಲ್ಲಿ ಕೆಲದಿನವಿದ್ದು, ಸ್ವಾಮೀಜಿ ಜೈಪುರಕ್ಕೆ ಬಂದರು. ಅಲ್ಲಿ ಅವರು ಖೇತ್ರಿ ರಾಜರಿಗೆ ಸೇರಿದ ಅತಿಥಿಗೃಹದಲ್ಲಿ ಇಳಿದುಕೊಂಡರು. ಹಿಂದೆ ಪರಿವ್ರಾಜಕರಾಗಿದ್ದಾಗಲೂ ಸ್ವಾಮೀಜಿ ಯವರಿಗೆ ಇಲ್ಲಿಯೇ ವಸತಿ ಕಲ್ಪಿಸಲಾಗಿತ್ತು. ಈ ಸಂದರ್ಭದಲ್ಲಿ ಅವರು ತಮ್ಮ ಶಿಷ್ಯರ ಮುಂದೆ ಹೇಳಿದರು, “ಹಿಂದೆ ನಾನು ಇಲ್ಲಿದ್ದಾಗ ಇಲ್ಲಿನ ಅಡಿಗೆಯವನು ನನಗೆ ದಿನಕ್ಕೆ ನಾಲ್ಕು ಚಪಾತಿ ಹಾಕುತ್ತಿದ್ದ–ಅದೂ ಒಲ್ಲದ ಮನಸ್ಸಿನಿಂದ, ಮುಖ ಸಿಂಡರಿಸಿಕೊಂಡು ! ಆದರೆ ಈಗ ನಾನು ರಾಜನ ಮಂಚದ ಮೇಲೆಯೇ ಮಲಗುತ್ತಿದ್ದೇನೆ, ಹಲವಾರು ಜನ ಸೇವಕರು ನನ್ನ ಸೇವೆಗಾಗಿ ಸದಾ ಸಿದ್ಧರಾಗಿದ್ದಾರೆ. ಎಷ್ಟು ವ್ಯತ್ಯಾಸ, ನೋಡಿ ! ಆದ್ದರಿಂದಲೇ ಭರ್ತೃಹರಿ ಹೇಳುತ್ತಾನೆ, ‘ಓ ರಾಜ, ಜನರು ಗೌರವ-ಮನ್ನಣೆ ಕೊಡುವುದು ಈ ಶರೀರಕ್ಕೂ ಅಲ್ಲ, ಒಳಗಿನ ಆತ್ಮಕ್ಕೂ ಅಲ್ಲ. ಅವರು ಮನ್ನಣೆ ಕೊಡುವುದು ಮನುಷ್ಯನ ಅಂತಸ್ತಿಗೆ ಮಾತ್ರ !’ ಅಂತ. ಈ ಮಾತು ಅಕ್ಷರಶಃ ನಿಜ.”</p>
  <p>ಸ್ವಾಮೀಜಿ ತಮ್ಮ ಪರಿವಾರಸಮೇತರಾಗಿ ಜೈಪುರದಿಂದ ಖೇತ್ರಿಯ ಕಡೆಗೆ ಹೊರಟರು. ಖೇತ್ರಿಯಿಂದ ಹನ್ನೆರಡು ಮೈಲಿ ದೂರದಲ್ಲಿರುವ ಬಬೈ ಎಂಬಲ್ಲಿಗೆ ಮಹಾರಾಜ ಅಜಿತ್ಸಿಂಗ್ ತನ್ನ ದಿವಾನನಾದ ಜಗಮೋಹನಲಾಲನೊಂದಿಗೆ ಬಂದು ಕಾದಿದ್ದ. ಅಲ್ಲಿಂದ ಎಲ್ಲರೂ ಒಟ್ಟಾಗಿ ಮೆರವಣಿಗೆಯಲ್ಲಿ ಹೊರಟು ಖೇತ್ರಿ ನಗರವನ್ನು ತಲುಪಿದರು. ನಗರದ ಗಡಿಯಲ್ಲಿ ನಾಗರಿಕರು ಸ್ವಾಮೀಜಿಯವರಿಗೆ ಆರತಿ ಬೆಳಗಿ ಸ್ವಾಗತಿಸಿದರು. ಅಲ್ಲಿಂದ ಮೆರವಣಿಗೆ ಮುಂದುವರಿದು ಅರಮನೆಯ ದೇವಾಲಯಕ್ಕೆ ತಲುಪಿತು. ಅಲ್ಲಿನ ಮುಖ್ಯ ಅರ್ಚಕರು ಸ್ವಾಮೀಜಿಯವರಿಗೆ ಆರತಿ ಬೆಳಗಿ ಕಾಣಿಕೆ ಸಮರ್ಪಿಸಿದರು. ಅನಂತರ ಇತರ ನಾಗರಿಕರೂ ತಮ್ಮತಮ್ಮ ಕಾಣಿಕೆಗಳನ್ನು ಅರ್ಪಿಸಿದರು. ದೇವಾಲಯದಿಂದ ಎಲ್ಲರೂ ಸ್ವಾಗತ ಸಮಾರಂಭ ನಡೆಯಲಿದ್ದ ಸ್ಥಳಕ್ಕೆ ಬಂದರು. ದಾರಿಯ ಉದ್ದಕ್ಕೂ ಸ್ವಾಮೀಜಿಯವರ ಗೌರವಾರ್ಥವಾಗಿ ಕೆಂಪು ಜಮಖಾನೆಯನ್ನು ಹಾಸ ಲಾಗಿತ್ತು. ಸ್ವಾಗತ ಸಮಾರಂಭದ ಸಂದರ್ಭದಲ್ಲಿ ಸಂಪ್ರದಾಯದ ಪ್ರಕಾರ ರಾಜನಿಗೆ ಐದು ಹರಿವಾಣಗಳ ತುಂಬ ಚಿನ್ನದ ಮೊಹರುಗಳನ್ನು ಅರ್ಪಿಸಲಾಯಿತು. ಅದರಲ್ಲಿ ಹೆಚ್ಚಿನಂಶವನ್ನು ರಾಜ ತನ್ನ ರಾಜ್ಯದ ವಿದ್ಯಾಸಂಸ್ಥೆಗಳಿಗೆ ಅಲ್ಲೇ ದಾನವಾಗಿ ಕೊಟ್ಟುಬಿಟ್ಟ. ಬಳಿಕ ಮುನ್ಷಿ ಜಗಮೋಹನ ಲಾಲ್ ರಾಜ್ಯದ ಪರವಾಗಿ ಸ್ವಾಮೀಜಿಯವರಿಗೆ ಬಿನ್ನವತ್ತಳೆಯನ್ನು ಸಮರ್ಪಿಸಿದ. ಉತ್ತರರೂಪವಾಗಿ ಸ್ವಾಮೀಜಿ ಒಂದು ಪುಟ್ಟ ಭಾಷಣ ಮಾಡಿದರು. ಖೇತ್ರಿಯ ರಾಜನಿಗೆ ತಮ್ಮ ಧನ್ಯವಾದಗಳನ್ನು ಸಮರ್ಪಿಸುತ್ತ, “ಭಾರತದ ಪುರೋಭಿವೃದ್ಧಿಗಾಗಿ ನನ್ನಿಂದ ಯಾವ ಕಿಂಚಿತ್ ಕಾರ್ಯ ಸಾಧ್ಯವಾಯಿತೋ ಅದಕ್ಕೆ ಖೇತ್ರಿಯ ಮಹಾರಾಜರೇ ಕಾರಣ” ಎಂದು ನುಡಿದರು.</p>
  <p>ರಾತ್ರಿ ಎಂಟು ಗಂಟೆಯ ಹೊತ್ತಿಗೆ ಸ್ವಾಮೀಜಿಯವರನ್ನು ಅರಮನೆಯ ಸರೋವರದ ಬಳಿಗೆ ಕರೆದೊಯ್ಯಲಾಯಿತು. ಅಲ್ಲಿ ಅಂದು ಸುಡುಮದ್ದಿನ ಪ್ರದರ್ಶನ ಏರ್ಪಾಡಾಗಿತ್ತು. ಇಡೀ ಸರೋವರ ಹಾಗೂ ಅರಮನೆ ಅಸಂಖ್ಯಾತ ಹಣತೆಗಳಿಂದ ಕಂಗೊಳಿಸುತ್ತಿದ್ದುವು.</p>
  <p>ಡಿಸೆಂಬರ್ 20ರಂದು ಸ್ವಾಮೀಜಿ ಅರಮನೆಯ ಸಭಾಂಗಣದಲ್ಲಿ “ವೇದಾಂತ ಧರ್ಮ” ಎಂಬ ವಿಷಯವಾಗಿ ಮಾತನಾಡಿದರು. ನಗರದ ಎಲ್ಲ ಗಣ್ಯರೂ ಅನೇಕ ಐರೋಪ್ಯರೂ ಈ ಸಭೆಯಲ್ಲಿ ಉಪಸ್ಥಿತರಿದ್ದರು. ಸುಮಾರು ಒಂದೂವರೆ ಗಂಟೆಗಳ ಕಾಲ ಮಾತನಾಡಿದ ಸ್ವಾಮೀಜಿ, ‘ಭಾರತೀಯ ವಿಚಾರಧಾರೆಯು ಐರೋಪ್ಯ ನಾಗರಿಕತೆಯ ಮೇಲೆ ಹೇಗೆ ಪ್ರಭಾವ ಬೀರಿತು; ಸುಪ್ರಸಿದ್ಧ ತತ್ತ್ವಶಾಸ್ತ್ರಜ್ಞರಾದ ಪೈಥಾಗೊರಸ್, ಸಾಕ್ರೆಟಿಸ್, ಪ್ಲೇಟೋ ಮೊದಲಾದವರ ಮೇಲೆ ಹೇಗೆ ತನ್ನ ಪ್ರಭಾವ ಬೀರಿತು ಮತ್ತು ಸ್ಪೈನ್-ಜರ್ಮನಿಯೇ ಮೊದಲಾದ ದೇಶಗಳ ಮೇಲೆಯೂ ಇತಿಹಾಸದ ವಿವಿಧ ಸಮಯಗಳಲ್ಲಿ ಹೇಗೆ ತನ್ನ ವರ್ಚಸ್ಸು ಬೀರಿತು’ ಎಂಬುದನ್ನು ವಿವರಿಸಿದರು. ತರುವಾಯ ವೇದಗಳ ಹಾಗೂ ಪುರಾಣಗಳ ತತ್ತ್ವಗಳನ್ನು ವಿವರಿಸಿ ಅವುಗಳಲ್ಲಿ ಕಂಡುಬರುವ ಆರಾಧನೆಯ ವಿವಿಧ ಭಾವನೆಗಳನ್ನು ಹಾಗೂ ವಿವಿಧ ಸ್ತರಗಳನ್ನು ತಿಳಿಯಪಡಿಸಿದರು. ಈ ಎಲ್ಲ ವಿವಿಧ ಭಾವನೆಗಳ ಹಿನ್ನೆಲೆಯಲ್ಲಿ ‘ಏಕಂ ಸತ್ ; ವಿಪ್ರಾ ಬಹುಧಾ ವದಂತಿ’ ಎಂಬ ತತ್ತ್ವವಡ ಗಿರುವುದನ್ನು ತೋರಿಸಿಕೊಟ್ಟರು. ‘ಗ್ರೀಕರು ಕೇವಲ ಬಾಹ್ಯ ಪ್ರಕೃತಿಯ ಕಡೆಗೇ ಧಾವಿಸುತ್ತಿದ್ದರೆ ಆರ್ಯರು ಬಾಹ್ಯಪ್ರಕೃತಿಯ ಬೆಡಗಿನಿಂದ ತೃಪ್ತರಾಗದೆ ಅಂತರಾತ್ಮದ ಕಡೆಗೆ ತಿರುಗಿ ಆತ್ಮ ಸಾಕ್ಷಾತ್ಕಾರವನ್ನು ಪಡೆದುಕೊಂಡರು, ಜನನ ಮರಣಗಳ ಪ್ರಶ್ನೆಯನ್ನು ಬಗೆಹರಿಸಿಕೊಂಡರು’ ಎಂಬ ಅಂಶವನ್ನು ಸ್ವಾಮೀಜಿ ಎತ್ತಿ ತೋರಿದರು.</p>
  <p>ಬಳಿಕ ಅವರು ಹೇಳಿದರು, “ಈಗಿನ ಆಧುನಿಕ ಕಾಲದಲ್ಲಿ ಹಿಂದೂಗಳೂ ಇಲ್ಲ, ವೇದಾಂತಿ ಗಳೂ ಇಲ್ಲ. ಈಗಿರುವವರೆಲ್ಲ ಕೇವಲ ‘ಮುಟ್ಟಬೇಡಪ್ಪ’ಗಳು ! ಅಡಿಗೆ ಮನೆಯೇ ಅವರ ದೇವಾಲಯ ; ಅಡಿಗೆಪಾತ್ರೆಗಳೇ ಅವರ ಪೂಜಾಸಾಮಗ್ರಿಗಳು. ಈ ಪರಿಸ್ಥಿತಿ ದೂರವಾಗಬೇಕು. ಈ ಭಾವನೆಗಳು ಬೇಗ ದೂರವಾದಷ್ಟೂ ಧರ್ಮಕ್ಕೆ ಕ್ಷೇಮ. ಉಪನಿಷತ್ತುಗಳು ವೈಭವಪೂರ್ಣ ವಾಗಿ ಬೆಳಗುವಂತಾಗಲಿ ; ಜೊತೆಗೆ ದ್ವೈತ, ವಿಶಿಷ್ಟಾದ್ವೈತ ಹಾಗೂ ಅದ್ವೈತಾವಲಂಬಿಗಳಲ್ಲಿ ಜಗಳವಿಲ್ಲದಿರಲಿ.”</p>
  <p>ಹೀಗೆ ಸುಮಾರು ಒಂದು ಗಂಟೆ ಭಾಷಣ ಮಾಡುವಷ್ಟರಲ್ಲೇ ಸ್ವಾಮೀಜಿಯವರಿಗೆ ತುಂಬ ಬಳಲಿಕೆಯುಂಟಾಗಿ, ಮಾತನ್ನು ಅರ್ಧಕ್ಕೆ ನಿಲ್ಲಿಸಬೇಕಾಯಿತು. ಅವರ ದೇಹಸ್ಥಿತಿ ಅಷ್ಟೊಂದು ಹದಗೆಟ್ಟಿತ್ತು. ಸ್ವಾಮೀಜಿ ತಮ್ಮ ಮಾತನ್ನು ಮತ್ತೆ ಮುಂದುವರಿಸುತ್ತಾರೆಂದು ನಿರೀಕ್ಷಿಸುತ್ತ ಸಭಿಕರು ಮೌನವಾಗಿ ಕಾದರು. ಸ್ವಲ್ಪ ಹೊತ್ತು ಸುಧಾರಿಸಿಕೊಂಡು ಸ್ವಾಮೀಜಿ ಮತ್ತೆ ಅರ್ಧ ಗಂಟೆ ಮಾತನಾಡಿದರು. “ವಿವಿಧತೆಯಲ್ಲಿ ಏಕತೆಯನ್ನು ಕಾಣುವುದೇ ಜ್ಞಾನ. ಯಾವುದೇ ಸಿದ್ಧಾಂತದಲ್ಲಾಗಲಿ, ವಿವಿಧತೆಯ ಹಿನ್ನೆಲೆಯಲ್ಲಿರುವ ಏಕತೆಯನ್ನು ಕಂಡುಕೊಂಡಾಗಲೇ ಜ್ಞಾನದ ಪರಮಾವಧಿಯನ್ನು ಮುಟ್ಟಿದಂತಾಗುವುದು–ಈ ಮಾತು ವಿಜ್ಞಾನದ ವಿಷಯದಲ್ಲಿಯೂ ಸರಿಯೆ, ಅಧ್ಯಾತ್ಮದ ವಿಷಯದಲ್ಲಿಯೂ ಸರಿಯೆ” ಎಂದು ಅವರು ವಿವರಿಸಿದರು. ತಮ್ಮ ಮಾತು ಗಳನ್ನು ಮುಕ್ತಾಯಗೊಳಿಸುತ್ತ, “ಒಬ್ಬ ನಿಜವಾದ ಕ್ಷತ್ರಿಯರಾಜನಂತೆ ಖೇತ್ರಿಯ ಮಹಾರಾಜರು ನಮ್ಮ ಸನಾತನ ಹಿಂದೂಧರ್ಮದ ಅಮೂಲ್ಯ ತತ್ತ್ವಗಳನ್ನು ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಪ್ರಸಾರ ಮಾಡುವಲ್ಲಿ ಆರ್ಥಿಕವಾಗಿ ಬಹಳಷ್ಟು ನೆರವಾಗಿದ್ದಾರೆ. ಸಮಸ್ತ ಹಿಂದೂಗಳ ಕೃತಜ್ಞತೆ-ಅಭಿ ನಂದನೆಗಳು ಅವರಿಗೆ ಸಲ್ಲುತ್ತವೆ” ಎಂದು ಅಜಿತ್ ಸಿಂಗನನ್ನು ಹೃತ್ಪೂರ್ವಕವಾಗಿ ಪ್ರಶಂಸಿಸಿ ದರು. ಅವರ ಅಂದಿನ ಭಾಷಣ ಖೇತ್ರಿಯ ಜನಮನದ ಮೇಲೆ ಅಚ್ಚಳಿಯದ ಪ್ರಭಾವ ಬೀರಿತು.</p>
  <p>ಖೇತ್ರಿಯಲ್ಲಿ ಸ್ವಾಮೀಜಿ ತಮ್ಮ ಪ್ರಚಾರಕಾರ್ಯಗಳಲ್ಲಿ ಮಗ್ನರಾಗಿದ್ದರೂ ರಾಜನ ವಿಶ್ವಾಸ ಪೂರ್ಣ ಆತಿಥ್ಯದಿಂದಾಗಿ ಅವರಿಗೆ ಉಲ್ಲಾಸ ವಿಶ್ರಾಂತಿಗಳೂ ದೊರಕಿದ್ದುವು. ಅವರು ಅನೇಕ ಬಾರಿ ರಾಜನೊಂದಿಗೆ ಹಾಗೂ ತಮ್ಮ ಇತರ ಶಿಷ್ಯರೊಂದಿಗೆ ಗಾಡಿಗಳಲ್ಲಿ ಇಲ್ಲವೆ ಕುದುರೆಗಳ ನ್ನೇರಿ ಸುತ್ತಮುತ್ತಲ ಸ್ಥಳಗಳಿಗೆ ಹೋಗಿ ಬರುತ್ತಿದ್ದರು. ಒಂದು ದಿನ ಅವರು ಹೀಗೆಯೇ ವನವಿಹಾರಕ್ಕೆಂದು ಹೋಗಿದ್ದರು. ದಾರಿಯಲ್ಲೊಂದು ಇಕ್ಕಟ್ಟಿನ ಸ್ಥಳದಲ್ಲಿ ಒಂದು ಮರದ ಕೊಂಬೆ ಬಹಳ ಕೆಳಗೆ ಬಾಗಿಕೊಂಡಿತ್ತು. ಅದರಲ್ಲಿ ಮುಳ್ಳಿನ ಬಳ್ಳಿ ಬೇರೆ ಹರಡಿಕೊಂಡಿತ್ತು. ಈಗ ಅದನ್ನು ದಾಟಿ ಹೋಗಬೇಕಾದರೆ ಆ ಕೊಂಬೆಯನ್ನು ಪಕ್ಕಕ್ಕೆ ಸರಿಸಬೇಕು. ರಾಜನು ಬದಿಗೆ ನಿಂತು ಕೊಂಬೆಯನ್ನು ಎಳೆದು ಹಿಡಿದುಕೊಂಡ. ಸ್ವಾಮೀಜಿ ಸುರಕ್ಷಿತವಾಗಿ ದಾಟಿದರು ; ರಾಜನೂ ಹಿಂಬಾಲಿಸಿದ. ಆದರೆ ಸ್ವಲ್ಪ ಹೊತ್ತಿನ ಮೇಲೆ ಸ್ವಾಮೀಜಿ ನೋಡುತ್ತಾರೆ–ರಾಜನ ಕೈಯಿಂದ ರಕ್ತ ಧಾರಾಕಾರವಾಗಿ ಸೋರುತ್ತಿದೆ ! ಅದು ಮುಳ್ಳುಗಳು ತರಚಿದ್ದರಿಂದ ಆದ ಗಾಯ. ಇದನ್ನು ಕಂಡು ಸ್ವಾಮೀಜಿ “ಛೆ ! ಹಾಗೇಕೆ ಮಾಡಿಕೊಂಡೆ ?”ಎಂದು ಗದರಿಸಿದಾಗ ರಾಜ ನಕ್ಕು, “ಸ್ವಾಮೀಜಿ, ಧರ್ಮವನ್ನು ರಕ್ಷಣೆ ಮಾಡಬೇಕಾದ್ದು ಕ್ಷತ್ರಿಯನ ಕರ್ತವ್ಯವಲ್ಲವೆ ?” ಎಂದ. ಸ್ವಾಮೀಜಿ ಸ್ವಲ್ಪ ಹೊತ್ತು ಮೌನವಾಗಿದ್ದು ಬಳಿಕ ಹೇಳಿದರು, “ಬಹುಶಃ ನೀನಂದದ್ದೇ ಸರಿ.”</p>
  <p>ಸ್ವಾಮೀಜಿ ಖೇತ್ರಿಯಿಂದ ಹೊರಡುವ ಮುನ್ನ ಅವರಿಗೆ ಮಹಾರಾಜ ಮೂರು ಸಾವಿರ ರೂಪಾಯಿಗಳ ಕಾಣಿಕೆಯನ್ನು ಅರ್ಪಿಸಿದ. ಇದನ್ನು ಸ್ವಾಮೀಜಿ ತಮ್ಮ ಇಬ್ಬರು ಶಿಷ್ಯರ ಮೂಲಕ ಆಲಂಬಜಾರ್ ಮಠಕ್ಕೆ ಕಳಿಸಿಕೊಟ್ಟರು. ಡಿಸೆಂಬರ್ 21ರಂದು ಸ್ವಾಮೀಜಿ ಇನ್ನಿತರರೊಂದಿಗೆ ಖೇತ್ರಿಯಿಂದ ಹೊರಟು ಜೈಪುರಕ್ಕೆ ಬಂದರು. ಅವರನ್ನು ಬೀಳ್ಕೊಡಲು ಸ್ವತಃ ಅಜಿತ್ಸಿಂಗನೆ ಜೈಪುರದವರೆಗೂ ಬಂದಿದ್ದ. ಇಲ್ಲೊಂದು ಭಾರೀ ಸಮಾರಂಭವೇ ನಡೆಯಿತು. ಬಳಿಕ ಸ್ವಾಮೀಜಿ ತಮ್ಮ ಪರಿವಾರದವರ ಪೈಕಿ ಬ್ರಹ್ಮಚಾರಿ ಕೃಷ್ಣಲಾಲರೊಬ್ಬರನ್ನು ತಮ್ಮ ಸಹಾಯಕ್ಕೆಂದು ಇರಿಸಿಕೊಂಡು ಉಳಿದವರನ್ನೆಲ್ಲ ವಾಪಸು ಕಲ್ಕತ್ತಕ್ಕೆ ಕಳಿಸಿಕೊಟ್ಟರು. ಜೈಪುರದಲ್ಲಿ ಒಂದು ವಾರದ ಕಾಲ ಇದ್ದು ಬಳಿಕ ತಾವೂ ಅಲ್ಲಿಂದ ಹೊರಟರು. ಭಾರವಾದ ಹೃದಯದಿಂದ ಅಜಿತ್ಸಿಂಗ್ ಹಾಗೂ ಮುನ್ಷಿ ಜಗಮೋಹನಲಾಲ್ ಸ್ವಾಮೀಜಿಯವರಿಗೆ ವಿದಾಯ ಹೇಳಿದರು.</p>
  <p>ಈಗ ಸ್ವಾಮೀಜಿ ಶೀಘ್ರವಾಗಿ ಕಿಶನ್ಘರ್, ಅಜ್ಮೀರ್, ಜೋಧ್ಪುರ್, ಇಂದೋರ್ ಮಾರ್ಗವಾಗಿ ಖಾಂಡ್ವಾ ಕಡೆಗೆ ಪ್ರಯಾಣಿಸಿದರು. ಈ ಎಲ್ಲ ಸ್ಥಳಗಳಲ್ಲೂ ಎಂದಿನಂತೆ ವೈಭವದ ಸ್ವಾಗತ, ಗಣ್ಯವ್ಯಕ್ತಿಗಳ ಪರಿಚಯ. ಆದರೆ ಸ್ವಾಮೀಜಿಯವರ ದೇಹಾರೋಗ್ಯ ಮಾತ್ರ ಸುಸ್ಥಿತಿ ಯಲ್ಲಿರಲಿಲ್ಲ. ಖಾಂಡ್ವಾದಲ್ಲಿ ಅವರು ತಮ್ಮ ಹಳೆಯ ಪರಿಚಯಸ್ಥನಾದ ಹರಿದಾಸ ಚಟರ್ಜಿಯ ಮನೆಯಲ್ಲಿ ಇಳಿದುಕೊಂಡರು. ಇಲ್ಲಿಗೆ ಬಂದಾಗ ಅವರು ತೀವ್ರ ಜ್ವರದಿಂದ ನರಳುತ್ತಿದ್ದರು. ಆದರೆ ಚಟರ್ಜಿಯ ಮುತುವರ್ಜಿಯಿಂದ ಬೇಗ ಗುಣಹೊಂದಿ ಚೇತರಿಸಿಕೊಂಡರು.</p>
  <p>ಖಾಂಡ್ವಾದಲ್ಲಿ ಸ್ವಾಮೀಜಿ ಸುಮಾರು ಒಂದು ವಾರ ಇದ್ದರು. ಅವರು ಅಲ್ಲಿಂದ ಹೊರಡುವ ರಾತ್ರಿ ಹರಿದಾಸ ಚಟರ್ಜಿಯು ಅವರನ್ನು ತನಗೆ ಮಂತ್ರೋಪದೇಶ ನೀಡುವಂತೆ ಕೇಳಿಕೊಂಡ. ಸ್ವಾಮೀಜಿ ಒಪ್ಪದಿದ್ದಾಗ ಅವನು ಅವರ ಪಾದಗಳನ್ನು ಬಿಗಿಯಾಗಿ ಹಿಡಿದುಕೊಂಡು ತನಗೆ ಮಂತ್ರೋಪದೇಶವನ್ನು ನೀಡಲೇಬೇಕೆಂದು ಅಂಗಲಾಚಿ ಕೇಳಿಕೊಂಡ. ಆದರೂ ಸ್ವಾಮೀಜಿ ಒಪ್ಪದೆ ಹೇಳಿದರು, “ನೋಡು, ನಾನು ಶಿಷ್ಯರನ್ನು ಮಾಡಿಕೊಂಡು ಗುರುಗಿರಿಯ ಪತಾಕೆಯೇರಿಸು ವವನಲ್ಲ. ಇತರರಂತೆಯೇ ನೀನೂ ಸಾಧನೆ ಮಾಡುತ್ತ ಬಾ. ಪ್ರತಿಯೊಬ್ಬನ ಅಂತರಂಗದಲ್ಲೂ ಅದೇ ಸರ್ವಶಕ್ತವಾದ ದಿವ್ಯತೆ ಅಡಗಿದೆ. ಇದನ್ನು ಸಾಕ್ಷಾತ್ಕರಿಸಿಕೊಳ್ಳಲು ಪ್ರಯತ್ನಿಸು.”</p>
  <p>ಸ್ವಾಮೀಜಿಯವರು ಹರಿದಾಸನಿಗೆ ಮಂತ್ರೋಪದೇಶ ನೀಡಲು ಒಪ್ಪದಿದ್ದುದು ಅಚ್ಚರಿಯ ಸಂಗತಿಯೇ ಸರಿ. ಏಕೆಂದರೆ ಆತನೊಬ್ಬ ಸದ್ಗೃಹಸ್ಥ ; ಅಲ್ಲದೆ ಸ್ವಾಮೀಜಿಯವರ ಸೇವೆ ಮಾಡಿದ ವನು ; ಜೊತೆಗೆ ಹಿಂದೆಯೂ ಅವರ ಆತಿಥೇಯನಾಗಿದ್ದವನು. ಮಂತ್ರೋಪದೇಶವನ್ನು ಪಡೆದು ಕೊಳ್ಳಲು ಅವನು ಅತ್ಯಂತ ವ್ಯಾಕುಲನೂ ಆಗಿದ್ದ. ಅಲ್ಲದೆ, ಸ್ವಾಮೀಜಿ ಯಾರಿಗೂ ಮಂತ್ರದೀಕ್ಷೆ ನೀಡುತ್ತಿರಲಿಲ್ಲವೆಂದೇನೂ ಅಲ್ಲ ; ಇದಕ್ಕೆ ಹಿಂದೆಯೂ ಅನಂತರವೂ ಅವರು ಹಲವಾರು ಜನರಿಗೆ ಮಂತ್ರ ದೀಕ್ಷೆ ನೀಡಿ ಅನುಗ್ರಹಿಸಿದ್ದುಂಟು. ಸ್ವಭಾವತಃ ಸ್ವಾಮೀಜಿ ಅತ್ಯಂತ ದಯಾ ಪೂರ್ಣ ಹೃದಯವುಳ್ಳವರು. ಹೀಗಿದ್ದೂ ಅವರು ಹರಿದಾಸನಿಗೇಕೆ ಮಂತ್ರದೀಕ್ಷೆಯನ್ನು ಕರುಣಿಸ ಲಿಲ್ಲ ಎಂದರೆ ಒಂದೇ ಒಂದು ಕಾರಣವನ್ನು ಊಹಿಸಬಹುದು. ಅದೇನೆಂದರೆ, ಅವನು ಸ್ವಾಮೀಜಿ ಯವರ ‘ವಲಯ’ಕ್ಕೆ ಸೇರಿದವನಲ್ಲ. ದಿವ್ಯ ಗುರುಗಳಾದವರು ತಮ್ಮ ವಲಯಕ್ಕೆ ಸೇರದವರನ್ನು ಮಂತ್ರೋಪದೇಶದ ಮೂಲಕ ಶಿಷ್ಯರನ್ನಾಗಿ ಸ್ವೀಕರಿಸುವುದಿಲ್ಲ. ಅವರು ತಮ್ಮ ಅಂತರ್ದೃಷ್ಟಿ ಯಿಂದ ಈ ವಿಚಾರವನ್ನು ಕಂಡುಕೊಳ್ಳಬಲ್ಲರು. ಉದಾಹರಣೆಗೆ ಸ್ವಾಮೀಜಿಯವರೇ ಇನ್ನೊಬ್ಬ ನಿಗೆ ಹೇಳಿದ್ದುಂಟು, ‘ನಿನ್ನ ಗುರು ನಾನಲ್ಲ, ನೀನು ಇಂಥವರಿಂದ ಮಂತ್ರೋಪದೇಶವನ್ನು ಪಡೆದುಕೊ’ ಎಂದು. ಹೀಗೆ ಗುರು-ಶಿಷ್ಯ ಸಂಬಂಧವೆನ್ನುವುದು ತುಂಬ ಸೂಕ್ಷ್ಮವಾದದ್ದು.</p>
  <p>ಉತ್ತರ ಭಾರತದಲ್ಲಿ ಇನ್ನೂ ಹಲವಾರು ಸ್ಥಳಗಳಿಗೆ ಭೇಟಿ ನೀಡುವ ಉದ್ದೇಶ ಸ್ವಾಮೀಜಿ ಯವರಿಗಿತ್ತು. ಆ ವೇಳೆಗಾಗಲೇ ಲಿಂಬ್ಡಿಯ ರಾಜಾ ಠಾಕೂರ್ ಸಾಹೇಬನಿಂದ ಹಾಗೂ ಛತರ್ಪುರದ ಮಹಾರಾಜನಿಂದ ಅವರಿಗೆ ಆಮಂತ್ರಣಗಳು ಬಂದಿದ್ದುವು. ಪಶ್ಚಿಮ ಭಾರತದ ಸಿಂಧ್, ಗುಜರಾತ್, ಕಾಥೇವಾಡ, ಬರೋಡ ಹಾಗೂ ಇನ್ನಿತರ ಸ್ಥಳಗಳಿಂದಲೂ ಅವರನ್ನು ಆಹ್ವಾನಿಸಿ ತಂತಿಗಳ ಹಾಗೂ ಪತ್ರಗಳ ಸುರಿಮಳೆಯಾಗುತ್ತಿತ್ತು. ಈ ಸ್ಥಳಗಳಲ್ಲೆಲ್ಲ ತಮ್ಮ ಸಂದೇಶಗಳನ್ನು ಪ್ರಸಾರ ಮಾಡಿ ಕಾರ್ಯ ಯೋಜನೆಯ ಬೀಜವನ್ನು ಬಿತ್ತಬೇಕೆಂದು ಸ್ವಾಮೀಜಿ ಯವರೂ ಇಚ್ಛಿಸಿದ್ದರು. ಏಕೆಂದರೆ ಅವರು ಕಲ್ಕತ್ತದಿಂದ ಇಷ್ಟು ದೂರ ಬಂದಿರುವಾಗ ಎಷ್ಟು ಕಾರ್ಯವನ್ನು ಮಾಡಿ ಮುಗಿಸಲು ಸಾಧ್ಯವಾಗಿದ್ದರೆ ಅಷ್ಟು ಒಳ್ಳೆಯದಿತ್ತಲ್ಲವೆ ? ಇವುಗಳಲ್ಲದೆ ಕರಾಚಿ ಹಾಗೂ ಕಾಥೇವಾಡದಲ್ಲಿದ್ದ ತಮ್ಮ ಶಿಷ್ಯರನ್ನು ಭೇಟಿಯಾಗುವ ಮನಸ್ಸೂ ಅವರಿಗಿತ್ತು. ಆದ್ದರಿಂದ ತಮ್ಮ ಆರೋಗ್ಯ ಅಷ್ಟೇನೂ ಚೆನ್ನಾಗಿಲ್ಲದಿದ್ದರೂ ಈ ಸ್ಥಳಗಳಲ್ಲಿ ಕೆಲವನ್ನಾದರೂ ಸಂದರ್ಶಿಸುವ ಉದ್ದೇಶದಿಂದ ಖಾಂಡ್ವಾದಿಂದ ಹೊರಟು ರಟ್ಲಾಮ್ ಜಂಕ್ಷನ್ನಿನವರೆಗೂ ಬಂದರು. ಆದರೆ ದುರದೃಷ್ಟವಾತ್, ಅಷ್ಟು ಹೊತ್ತಿಗೆ ಅವರ ಆರೋಗ್ಯ ಸಂಪೂರ್ಣ ಹದಗೆಟ್ಟಿತು. ಇನ್ನು ಪ್ರಯಾಣ ಮುಂದುವರಿಸುವುದು ದುಸ್ಸಾಧ್ಯವಾಗಿ ತೋರಿತು. ಮತ್ತಿನ್ನೇನು ಮಾಡಲಾ ದೀತು ? ಕೂಡಲೇ ಕಲ್ಕತ್ತಕ್ಕೆ ಹೊರಡುವುದೇ ಮೇಲೆಂದು ಅವರು ಆಲೋಚಿಸಿದರು. ಹೋಗಲಿ, ಕಲ್ಕತ್ತದಲ್ಲಿ ಸ್ವಲ್ಪ ವಿಶ್ರಾಂತಿಯಾದರೂ ಸಿಕ್ಕೀತು ! ಅಲ್ಲದೆ ಕಲ್ಕತ್ತದಲ್ಲಾದರೂ ತಾವು ಮಾಡ ಬೇಕಾಗಿರುವ ಕಾರ್ಯವೇನು ಕಡಿಮೆಯೆ ? ಆದ್ದರಿಂದ ಅವರು ಕಲ್ಕತ್ತಕ್ಕೆ ಹೋಗುವ ಟ್ರೈನು ಹತ್ತಿದರು. ದಾರಿಯಲ್ಲಿ ಸಿಗುವ ಜಬ್ಬಲ್ಪುರದ ರೈಲು ನಿಲ್ದಾಣದಲ್ಲಿ ಅಲ್ಲಿನ ಜನ ಅವರನ್ನು ಅತ್ಯಂತ ಉತ್ಸಾಹದಿಂದ ಎದುರ್ಗೊಂಡು ಸನ್ಮಾನಿಸಿ ಬೀಳ್ಕೊಟ್ಟರು.</p>
  <p>ಅಲ್ಲಿಂದ ಹೊರಟು ಸ್ವಾಮೀಜಿ ಸೀದಾ ಕಲ್ಕತ್ತಕ್ಕೆ ಬಂದು ತಲುಪಿದರು. ಇಲ್ಲಿಗೆ ಅವರು ಭಾರತದಲ್ಲಿ ಕೈಗೊಂಡ ಪ್ರಸಾರ-ಪ್ರವಾಸಕಾರ್ಯ ಹೆಚ್ಚುಕಡಿಮೆ ಮುಗಿದಂತೆಯೇ ಆಯಿತು. ಸಮಸ್ತ ಭಾರತದಲ್ಲಿ ಎಲ್ಲೆಲ್ಲೂ ಜನರು ಅವರನ್ನು ಬರಮಾಡಿಕೊಳ್ಳಲು, ಅವರ ಮಾತುಗಳನ್ನು ಆಲಿಸಲು ಅತ್ಯಂತ ಕುತೂಹಲಿಗಳಾಗಿದ್ದರು. ಆದರೆ, ದುರದೃಷ್ಟವಶಾತ್, ಕುಸಿಯುತ್ತಿದ್ದ ಆರೋಗ್ಯಸ್ಥಿತಿಯಿಂದಾಗಿ ಹಾಗೂ ಇನ್ನಿತರ ಕಾರ್ಯಗಳಿಂದಾಗಿ ಅವರಿಗೆ ಮತ್ತೆಂದೂ ಭಾರತದ ಪ್ರವಾಸವನ್ನು ಕೈಗೊಳ್ಳಲು ಕಾಲ ಕೂಡಿಬರಲೇ ಇಲ್ಲ. ಆದರೆ ಮತ್ತೊಂದು ವಿಷಯವೇನೆಂದರೆ, ಆಗಲೇ ಅವರು ಹಲವಾರು ಸ್ಥಳಗಳಲ್ಲಿ ಮಾಡಿದ್ದ ಭಾಷಣಗಳಲ್ಲಿ ಹಿಂದೂಧರ್ಮದ ಪುನರುತ್ಥಾನದ ಬಗೆಗಿನ ತಮ್ಮ ಆಲೋಚನೆಗಳನ್ನು ಹೊರಗೆಡವಿದ್ದರು. ಸಮಸ್ತ ಭಾರತವನ್ನು ಒಗ್ಗೂಡಿಸುವ ಅಂಶಗಳಾವುವು ಎಂಬುದನ್ನು ಎತ್ತಿ ತೋರಿಸಿ, ಹಿಂದೆಂದಿಗಿಂತಲೂ ಹೆಚ್ಚು ವೈಭವಯುತವಾದ ಭಾವೀಭಾರತವನ್ನು ಹೇಗೆ ನಿರ್ಮಾಣ ಮಾಡಬೇಕು ಎಂಬುದನ್ನು ಸ್ಪಷ್ಟವಾಗಿ ಸಾರಿದ್ದರು. ಭಾರತೀಯರಿಗೆ ತಮ್ಮ ಪೂರ್ವಜರಿಂದ ಪ್ರಾಪ್ತವಾದ ಧರ್ಮ-ಸಂಸ್ಕೃತಿಯ ಮೌಲ್ಯ ವೇನು, ಮಹತ್ವವೇನು ಎಂಬುದರ ಸ್ಪಷ್ಟಪರಿಚಯ ಮಾಡಿಕೊಟ್ಟರು. ಭಾರತದ ರಾಷ್ಟ್ರೀಯತೆ ಯನ್ನು ಅದರ ಸನಾತನ ಧರ್ಮ-ಸಂಸ್ಕೃತಿಯ ಆಧಾರದ ಮೇಲೆಯೇ ರೂಪಿಸಬೇಕು ; ಆದರೆ ಹೊಸ ಹೊಸ ಭಾವನೆಗಳನ್ನು ಸ್ವೀಕರಿಸುತ್ತ, ಮೈಗೂಡಿಸಿಕೊಳ್ಳುತ್ತ ಅದು ಬೆಳೆಯಬೇಕು. ಭಾರತೀಯ ಜೀವನವಾಹಿನಿಯು ಹಿಂದಿನಿಂದಲೂ ಹರಿದುಬಂದದ್ದು ಧರ್ಮದ ಕಾಲುವೆಯಲ್ಲೇ, ಮತ್ತು ಜೀವನದ ಪ್ರತಿಯೊಂದು ಕ್ಷೇತ್ರದ ಆವಶ್ಯಕತೆಗಳನ್ನೂ ಪೂರೈಸಿಕೊಟ್ಟದ್ದು ಈ ಧರ್ಮದ ಕಾಲುವೆಯೇ ಎಂಬುದನ್ನು ಸ್ವಾಮೀಜಿ ತೋರಿಸಿಕೊಟ್ಟರು. ಅಲ್ಲದೆ, ಲೌಕಿಕ ಜೀವನದಲ್ಲಿ ಜನರು ಅಶಾಂತಿಯ ಜ್ವಾಲೆಗೆ ಗುರಿಯಾದಾಗ ಶಾಂತಿಜಲಸೇಚನ ಮಾಡಿದ್ದು ಈ ಧರ್ಮವೇ. ಭಾರತದಲ್ಲಿ ಲೌಕಿಕ ಜೀವನವು ಗಂಡಾಂತರವನ್ನೆದುರಿಸಿದಾಗಲೆಲ್ಲ ಅದರ ರಕ್ಷಣೆಗೆ ಒದಗಿಬಂದದ್ದು ಈ ಧರ್ಮವೇ. ಆದ್ದರಿಂದ ಸಮಸ್ತ ಭಾರತವನ್ನು ಧಾರ್ಮಿಕ-ಆಧ್ಯಾತ್ಮಿಕ ಆದರ್ಶಗಳ ಆಧಾರದ ಮೇಲೆ ಸಂಘಟಿಸುವಂತೆ ಮಾಡುವುದೇ ಪ್ರಧಾನ ಕಾರ್ಯ ಎಂದು ಸ್ವಾಮೀಜಿ ಸಾರಿದರು. ಆದರೆ ಧರ್ಮವೆಂದರೆ ಶಾಸ್ತ್ರಪ್ರಣೀತವಾದ ಸನಾತನ ತತ್ತ್ವಗಳೇ ಹೊರತು, ನಮ್ಮ ದೈನಂದಿನ ದೇಶಾ ಚಾರ-ಕಂದಾಚಾರಗಳಲ್ಲ ; ಈ ಕಂದಾಚಾರಗಳು ಪೈರಿನೊಂದಿಗೇ ಬೆಳೆಯುವ ಕಳೆಗಳಂತೆ– ಅವುಗಳನ್ನು ಕಿತ್ತೊಗೆಯಬೇಕು ಎಂದು ಅವರು ಎಚ್ಚರಿಕೆ ನೀಡಿದರು. ಎಲ್ಲಕ್ಕಿಂತ ಹೆಚ್ಚಾಗಿ, ಒಂದು ರಾಷ್ಟ್ರದ ಸ್ಥಿತಿಗತಿ-ಸ್ಥಾನಮಾನಗಳು ಅವಲಂಬಿಸಿಕೊಂಡಿರುವುದು ಆ ರಾಷ್ಟ್ರದ ವ್ಯಕ್ತಿವ್ಯಕ್ತಿ ಗಳ ಶೀಲ-ಸ್ವಭಾವಗಳನ್ನು ಎನ್ನುವುದು ಸ್ವಾಮೀಜಿಯವರ ಪಲ್ಲವಿ. ವ್ಯಕ್ತಿಗಳ ಶಕ್ತಿಯೇ ರಾಷ್ಟ್ರದ ಶಕ್ತಿ. ಆದ್ದರಿಂದ ಶ್ರೇಷ್ಠ ರಾಷ್ಟ್ರವು ನಿರ್ಮಾಣವಾಗಬೇಕೆಂದು ಬಯಸುವ ಪ್ರತಿಯೊಬ್ಬನೂ– ಅವನು ಅಧಿಕಾರಿಯಾಗಿರಲಿ, ಕಾರಕೂನನಾಗಿರಲಿ, ವೈದ್ಯನಾಗಿರಲಿ, ಶಿಕ್ಷಕನಾಗಿರಲಿ, ಜಾಡಮಾಲಿ ಯಾಗಿರಲಿ–ಮೊದಲು ತನ್ನ ಶೀಲವನ್ನು ರೂಪಿಸಿಕೊಳ್ಳಬೇಕು ; ಧೈರ್ಯ, ಶಕ್ತಿ, ಸ್ವಾಭಿಮಾನ, ಅನುಕಂಪೆ, ಸೇವಾಮನೋಭಾವ–ಇವುಗಳನ್ನು ಬೆಳೆಸಿಕೊಳ್ಳಬೇಕು ಎಂದು ಅವರು ಸಾರಿದರು. ಅದರಲ್ಲೂ ಮುಖ್ಯವಾಗಿ ಯುವ ಪೀಳಿಗೆಯು ತ್ಯಾಗ ಮತ್ತು ಸೇವೆಗಳನ್ನು ತನ್ನ ಅತ್ಯುಚ್ಚ ಆದರ್ಶವನ್ನಾಗಿ ಮಾಡಿಕೊಳ್ಳಬೇಕೆಂದು ಸ್ವಾಮೀಜಿ ಕಳಕಳಿಯಿಂದ ಮನವಿ ಮಾಡಿಕೊಂಡರು.</p>
  <p>ಈಗ ಅವರು ಕಲ್ಕತ್ತದಲ್ಲಿ, ತಮ್ಮ ಧ್ಯೇಯೋದ್ದೇಶಗಳನ್ನು ಹಾಗೂ ಸಂದೇಶಗಳನ್ನು ಮೈಗೂಡಿಸಿಕೊಂಡು, ಮುಂದೆ ಅವುಗಳನ್ನು ಕಾರ್ಯರೂಪಕ್ಕೆ ತರಬಲ್ಲ ಹಾಗೂ ಪ್ರಚಾರ ಮಾಡಿ ಹರಡಬಲ್ಲ ಶೀಲವಂತ ಯುವಕಶಿಷ್ಯರ ನಿರ್ಮಾಣಕಾರ್ಯದಲ್ಲಿ ತೊಡಗಿದರು.</p>
  <h1>11</h1>
  <h1>ಶಿಷ್ಯರಿಗೆ ಸ್ಫೂರ್ತಿಧಾರೆ</h1>
  <p class="noindent">ಸ್ವಾಮೀಜಿ ಕಲ್ಕತ್ತದ ಆಲಂಬಜಾರ್ ಮಠದಲ್ಲಿದ್ದ ಈ ಸಂದರ್ಭದಲ್ಲಿ ದಿನದ ಪ್ರತಿ ಮುಹೂರ್ತ ದಲ್ಲೂ ಅವರು ಒಂದಲ್ಲ ಒಂದು ಕಾರ್ಯದಲ್ಲಿ ನಿಮಗ್ನರಾಗಿರುವುದನ್ನು ಕಾಣಬಹುದಾಗಿತ್ತು. ಮಠದ ದಿನಚರಿ ದಾಖಲೆಗಳಲ್ಲಿ ಅವರು ಕೈಗೊಂಡ ವೈವಿಧ್ಯಪೂರ್ಣ ಕಾರ್ಯಕಲಾಪಗಳ ವಿವರಗಳು ದಾಖಲಾಗಿವೆ. ಅವರು ಒಂದೋ ಭಕ್ತರಿಂದ ಆಹ್ವಾನಿತರಾಗಿ ಅವರ ಮನೆಗಳಿಗೆ ಹೋಗಿರುತ್ತಿದ್ದರು ; ಅಥವಾ ಮಠದಲ್ಲೋ, ಬಲರಾಮ ಬಾಬುವಿನ ಮನೆಯಲ್ಲೋ ಸಂದರ್ಶಕ ರೊಂದಿಗೆ ಸಂಭಾಷಣೆಯಲ್ಲಿ ತೊಡಗಿರುತ್ತಿದ್ದರು ; ಅಥವಾ ತಮಗೆ ಬಂದ ಪತ್ರಗಳಿಗೆ ಉತ್ತರ ಬರೆಯುತ್ತಿದ್ದರು ; ಇಲ್ಲವೆ ಯಾವುದಾದರೂ ಲೇಖನ ಅಥವಾ ಗ್ರಂಥವನ್ನು ಬರೆಯುತ್ತ ಕುಳಿತಿ ರುತ್ತಿದ್ದರು. ಆದರೆ ಆ ಅವಧಿಯಲ್ಲಿ ಅವರ ಪ್ರಧಾನ ಕಾರ್ಯ ಯಾವುದಾಗಿತ್ತೆಂದರೆ ಯುವ ಸಂನ್ಯಾಸೀ ಬ್ರಹ್ಮಚಾರಿಗಳನ್ನು ತರಬೇತಿಗೊಳಿಸುವುದು, ಈ ಯುವ ಸಾಧಕರಿಂದ ಅಧ್ಯಯನ ಧ್ಯಾನ, ಭಜನೆಗಳನ್ನು ಮಾಡಿಸುವುದು ಅಥವಾ ಅವರಿಗೆ ಯೋಗದ ನಾನಾ ಪ್ರಕ್ರಿಯೆಗಳನ್ನು ತಿಳಿಸಿಕೊಡುವುದು–ಇವುಗಳಿಗಾಗಿ ಸ್ವಾಮೀಜಿ ತಮ್ಮ ಹೆಚ್ಚಿನ ಸಮಯವನ್ನು ವಿನಿಯೋಗಿಸು ತ್ತಿದ್ದರು. ಪ್ರತಿದಿನವೂ ಅವರು ಈ ಯುವ ಸಾಧಕರಿಗಾಗಿ ನಿಯತವಾಗಿ ಶಾಸ್ತ್ರಗಳ ಮೇಲೆ ತರಗತಿಗಳನ್ನು ತೆಗೆದುಕೊಳ್ಳುತ್ತಿದ್ದರು ; ಉಪನಿಷತ್ತು, ಗೀತೆ, ವಿಜ್ಞಾನ, ದೇಶವಿದೇಶಗಳ ಇತಿಹಾಸ ಇವುಗಳ ಮೇಲೆ ಮಾತನಾಡುತ್ತಿದ್ದರು, ಅಥವಾ ಅವರ ಪ್ರಶ್ನೆಗಳಿಗೆ ಉತ್ತರಿಸುತ್ತಿದ್ದರು.</p>
  <p>1898ರ ಜನವರಿ 28ರಂದು, ಎಂದರೆ, ಸ್ವಾಮೀಜಿ ಕಲ್ಕತ್ತಕ್ಕೆ ಹಿಂದಿರುಗಿದ ಸುಮಾರು ಒಂದು ವಾರದಲ್ಲಿ ಮಿಸ್ ಮಾರ್ಗರೆಟ್ ನೋಬೆಲ್ ಇಂಗ್ಲೆಂಡಿನಿಂದ ಕಲ್ಕತ್ತಕ್ಕೆ ಬಂದು ತಲುಪಿದಳು. ಮಾರ್ಗರೆಟ್ಟಳು ವಿವೇಕಾನಂದರನ್ನು ತನ್ನ ಗುರುವಾಗಿ ಸ್ವೀಕರಿಸಿದ ಕಥೆಯನ್ನು ಹಿಂದಿನ ಸಂಪುಟದಲ್ಲಿ ನೋಡಿದ್ದೇವೆ. ಅಲ್ಲದೆ ಅವಳು ಭಾರತಕ್ಕೆ ಬರಬೇಕೆಂಬ ತನ್ನ ಇಚ್ಛೆಯನ್ನು ಸ್ವಾಮೀಜಿಯವರಿಗೆ ತಿಳಿಸಿ, ಕಡೆಗೆ ಅವರನ್ನು ಒಪ್ಪಿಸಿದ ವಿಷಯವನ್ನೂ ನೋಡಿದ್ದೇವೆ. ಹೀಗೆ ಸ್ವಾಮೀಜಿಯವರ ಒಪ್ಪಿಗೆಯನ್ನು ಪಡೆದ ಮಾರ್ಗರೆಟ್, ಅವರ ಮೇಲೆ ಸಂಪೂರ್ಣ ಭರವಸೆ ಯಿಟ್ಟು, ದೃಢನಿಶ್ಚಯಮಾಡಿ ಹೊರಟುಬಿಟ್ಟಳು. ಆದರೆ ಇಂಗ್ಲೆಂಡನ್ನು ಬಿಟ್ಟು ಹೊರಡುತ್ತಿ ದ್ದಂತೆ ಅವಳ ಮನಸ್ಸನ್ನು ಏನೋ ಒಂದು ಬಗೆಯ ದುಗುಡ, ಕಳವಳ ಆವರಿಸಿಕೊಂಡಿತು. ಪ್ರಯಾಣದ ಅವಧಿಯ ಉದ್ದಕ್ಕೂ ಅದೇ ಕಾತರ. ಒಂದೆಡೆ ತನ್ನ ಬಯಕೆ ಈಡೇರುತ್ತಿದೆಯೆಂಬ ಹಿಗ್ಗು ; ಇನ್ನೊಂದೆಡೆ ಮನೆಮಂದಿಯನ್ನೆಲ್ಲ ತ್ಯಜಿಸಿ ಹೋಗುತ್ತಿರುವೆನೆಂಬ ದುಗುಡ. ತನ್ನ ಕಾರ್ಯದಲ್ಲಿ ತಾನು ಎಷ್ಟರಮಟ್ಟಿಗೆ ಯಶಸ್ವಿಯಾದೇನು ಎಂಬ ಚಿಂತೆ ; ಆದರೆ ಸ್ವಾಮೀಜಿ ಯವರನ್ನು ನೆನಪಿಸಿಕೊಂಡೊಡನೆಯೇ ಒಂದು ಅಪೂರ್ವ ಸಮಾಧಾನ-ಹರ್ಷ ! ತಾನೀಗ ಹೋಗುತ್ತಿರುವುದು ತನ್ನ ಗುರುದೇವನ ನಾಡಿಗೆ, ತಾನು ಸೇರಲಿರುವುದು ತನ್ನ ಗುರುವಿನ ಸನ್ನಿಧಿ ಯನ್ನು ಎಂಬ ಆಲೋಚನೆ ಮೂಡಿದೊಡನೆಯೇ ಮನದಲ್ಲೊಂದು ಪುಳಕ ! ಹಡಗು ಮದ್ರಾಸಿನ ಮೂಲಕ ಹಾದು ಕಲ್ಕತ್ತವನ್ನು ತಲುಪುತ್ತಿದ್ದಂತೆಯೇ ಅವಳ ಭಾವತರಂಗ ಹುಚ್ಚೆದ್ದು ಹರಿ ಯಿತು. ಹಡಗಿನಿಂದಿಳಿದೊಡನೆ ಮಾರ್ಗರೆಟ್ಟಳ ಕಾತರದ ಕಂಗಳು ಅಲ್ಲಿ ನೆರೆದಿದ್ದವರಲ್ಲಿ ತನಗೆ ಬೇಕಾದ ಒಬ್ಬರನ್ನು ಹುಡುಕಾಡಿತು. ಹೌದು ! ಅವರು ಅಲ್ಲಿದ್ದರು ! ಮಾರ್ಗರೆಟ್ಟಳನ್ನು ಸ್ವಾಗತಿಸಲು ಸ್ವಾಮೀಜಿ ನಗುಮುಖದಿಂದ ಕಾದುನಿಂತಿದ್ದರು ! ತಮ್ಮ ಪಾಶ್ಚಾತ್ಯ ಶಿಷ್ಯೆಯನ್ನು ಅವರು ಅತ್ಯಂತ ಆದರದಿಂದ ಬರಮಾಡಿಕೊಂಡರು. ಅವರ ಮುಖದರ್ಶನವಾಗುತ್ತಿದ್ದಂತೆ ಮಾರ್ಗರೆಟ್ಟಳ ಚಿಂತೆ ದುಗುಡಗಳೆಲ್ಲ ಓಡಿಹೋದುವು.</p>
  <p>ಮಾರ್ಗರೆಟ್ಟಳಿಗೆ ಚೌರಂಘೀ ರಸ್ತೆಯ ಹೋಟೆಲೊಂದರಲ್ಲಿ ತಾತ್ಕಾಲಿಕವಾಗಿ ವಸತಿ ಕಲ್ಪಿಸಲಾ ಯಿತು. ಕೆಲದಿನಗಳಲ್ಲೇ ಆಕೆಯ ದೇಶದವಳೇ ಆದ ಮಿಸ್ ಹೆನ್ರಿಟಾ ಮುಲ್ಲರ್ ಆಲ್ಮೋರದಿಂದ ಹಿಂದಿರುಗಿದಳು. ಬಳಿಕ ಅವರಿಬ್ಬರೂ ಬೇರೊಂದು ಮನೆಯಲ್ಲಿ ಇರಲಾರಂಭಿಸಿದರು.</p>
  <p>ಮಾರ್ಗರೆಟ್ಟಳನ್ನು ತಮ್ಮ ಮುಂದಿನ ಕಾರ್ಯೋದ್ದೇಶಗಳಿಗೆ ಅನುಗುಣವಾಗಿ ರೂಪಿಸುವ ಕಾರ್ಯದಲ್ಲಿ ಈಗ ಸ್ವಾಮೀಜಿ ನಿರತರಾದರು. ಮೊಟ್ಟಮೊದಲನೆಯದಾಗಿ, ಹಿಂದೂ ಧರ್ಮ- ಸಂಸ್ಕೃತಿ-ಪರಂಪರೆಗಳ ಬಗ್ಗೆ ಅವಳಲ್ಲಿ ಸ್ಪಷ್ಟವಾದ ಅರಿವನ್ನುಂಟುಮಾಡಿಸುವ ಉದ್ದೇಶದಿಂದ ಅವರು ಬಹುವಾಗಿ ಶ್ರಮಿಸಿದರು, ಅವಳಿಗೆ ನಿಖರವಾದ ಶಿಕ್ಷಣ ನೀಡಿದರು. ಯೋಗ್ಯರಾದ ಬುದ್ಧಿ ವಂತ ವಿದ್ಯಾರ್ಥಿಗಳಿಗೆ ದೊರಕಿದ ಯಾವುದೇ ಶಿಕ್ಷಣ-ತರಬೇತಿಯೂ ಅವರಲ್ಲೇ ಮುಳುಗಿ ವ್ಯರ್ಥ ವಾಗುವುದಿಲ್ಲ, ಬದಲಾಗಿ ಅದು ಹತ್ತಾರು-ನೂರಾರು ಜನರಿಗೆ ತಲುಪುತ್ತದೆ. ಅಂತೆಯೇ ತುಂಬ ಸೂಕ್ಷ್ಮಮತಿಯೂ ಬುದ್ಧಿವಂತಳೂ ಆದ ಮಾರ್ಗರೆಟ್ ಸ್ವಾಮೀಜಿಯವರ ಅದ್ಭುತ ಶಿಕ್ಷಣದಿಂದ ಏನೇನನ್ನು ಕಲಿತು ಅರಗಿಸಿಕೊಂಡಳೋ, ಯಾವ ಯಾವ ವಿಶೇಷ ಅಂಶಗಳನ್ನೆಲ್ಲ ಗಮನಿಸಿದಳೋ ಅವುಗಳೆಲ್ಲ ಕಾಲಾಂತರದಲ್ಲಿ ಅವಳ ಶಕ್ತಿಯುತ ಲೇಖನಿಯ ಮೂಲಕ ಅಸಂಖ್ಯಾತ ಪ್ರಾಚ್ಯ- ಪಾಶ್ಚಾತ್ಯ ಓದುಗರಿಗೆ ತಲುಪುವಂತಾಯಿತು. ಹಿಗೆ ಸ್ವಾಮೀಜಿಯವರು ಅವಳೊಬ್ಬಳಿಗೆ ನೀಡಿದ ಶಿಕ್ಷಣವು ಬೃಹತ್ ಸಭೆಯೊಂದನ್ನು ಉದ್ದೇಶಿಸಿ ಮಾತನಾಡಿದಷ್ಟು ಪರಿಣಾಮವನ್ನು ಬೀರಿತು. ಅಲ್ಲದೆ ಸ್ವಾಮೀಜಿ ಅವಳ ಮೂಲಕ ಪ್ರಸಾರ ಮಾಡಿದ ಭಾವನೆಗಳು-ವಿಚಾರಗಳು ಮುಂದೆ ಜನರಲ್ಲಿ ರಾಷ್ಟ್ರೀಯ ಪ್ರಜ್ಞೆ ಬೆಳೆಯಲು ಪ್ರಚಂಡ ಪ್ರಚೋದನೆ ನೀಡಿದುವು.</p>
  <p>ಈ ಸಮಯದಲ್ಲಿ ಸ್ವಾಮೀಜಿ ಕಲ್ಕತ್ತದಲ್ಲಿ ಹಲವಾರು ಕಾರ್ಯಕ್ರಮಗಳಲ್ಲಿ ಪಾಲ್ಗೊಂಡರು. ಇವುಗಳಲ್ಲಿ ಒಂದು ಗಮನೀಯವಾದ ಕಾರ್ಯಕ್ರಮವೆಂದರೆ ನವಗೋಪಾಲ ಘೋಷನ ಮನೆ ಯಲ್ಲಿ ಶ್ರೀರಾಮಕೃಷ್ಣರ ಪ್ರತಿಷ್ಠಾಪನೆಯ ಸಮಾರಂಭ. ಶ್ರೀರಾಮಕೃಷ್ಣರ ಗೃಹೀಭಕ್ತನಾದ ನವಗೋಪಾಲ, ಹೌರಾದ ರಾಮಕೃಷ್ಣಪುರದಲ್ಲಿ ಹೊಸ ಮನೆಯೊಂದನ್ನು ಕಟ್ಟಿಸಿಕೊಂಡಿದ್ದ. ಆ ಮನೆಯ ಪೂಜಾಗೃಹದಲ್ಲಿ ಶ್ರೀರಾಮಕೃಷ್ಣರ ಪ್ರತಿಮೆಯನ್ನು ಪ್ರತಿಷ್ಠಾಪಿಸುವ ಅಭಿಲಾಷೆ ಅವನದ್ದು. ಈ ಕಾರ್ಯಕ್ರಮದಲ್ಲಿ ಭಾಗವಹಿಸಬೇಕೆಂದು ಅವನು ಸ್ವಾಮೀಜಿ ಹಾಗೂ ಅವರ ಸಂನ್ಯಾಸೀಬಂಧುಗಳಲ್ಲಿ ವಿನಂತಿಸಿಕೊಂಡ. ಅದಕ್ಕೆ ಸ್ವಾಮೀಜಿ ಸಮ್ಮತಿಸಿದಾಗ ನವಗೋಪಾಲ ನಿಗಾದ ಆನಂದ ಅಪಾರ. ಅಂದು ಫೆಬ್ರುವರಿ 16, ಪೂರ್ಣಿಮೆ. ಎಲ್ಲ ಸಾಧುಗಳು ಹಾಗೂ ಶಿಷ್ಯರೊಂದಿಗೆ ಸ್ವಾಮೀಜಿ ದೋಣಿಯಲ್ಲಿ ಗಂಗೆಯನ್ನು ದಾಟಿ ರಾಮಕೃಷ್ಣಪುರದ ಘಾಟಿನಲ್ಲಿ ಬಂದಿಳಿದರು. ಅಲ್ಲಿಂದಲೇ ಸಂಕೀರ್ತನೆಯ ತಂಡವೊಂದು ಹೊರಟಿತು. ಅದು ರಸ್ತೆಯಲ್ಲಿ ಮುಂದುವರಿದಂತೆಲ್ಲ ಹಲವಾರು ಭಕ್ತರು ಅದರಲ್ಲಿ ಸೇರಿಕೊಂಡರು. ಕೀರ್ತನೋತ್ಸಾಹ ಅಪರಿ ಮಿತವಾಗಿತ್ತು. ಸ್ವಾಮೀಜಿಯವರು ಅತ್ಯಂತ ಉತ್ಸಾಹಭರಿತರಾಗಿದ್ದರು ! ಅವರ ಕೊರಳಲ್ಲಿ ಖೋಲ್ (ಮೃದಂಗದಂತಹ ವಾದ್ಯ) ಜೋತಾಡುತ್ತಿತ್ತು ; ಅದನ್ನು ಬಾಜಿಸುತ್ತ ಅವರು ಶ್ರೀ ರಾಮಕೃಷ್ಣರ ಬಾಲ್ಯವನ್ನು ಬಣ್ಣಿಸುವ ದುಃಖಿನೀ ಬ್ರಾಹ್ಮಣಿಕೋಲೆ* ಎಂಬ ಹಾಡನ್ನು ಸುಶ್ರಾವ್ಯ ವಾಗಿ ಹಾಡುತ್ತ ಬರುತ್ತಿದ್ದರು ; ಇತರರು ಅದನ್ನು ಅನುಸರಿಸುತ್ತಿದ್ದರು. ಸಂಕೀರ್ತನೆಯ ತಂಡ ದೊಂದಿಗೆ ಸ್ವಾಮೀಜಿ ರಸ್ತೆಯಲ್ಲಿ ನಡೆದುಬರುತ್ತಿದ್ದಂತೆ, ಆ ದೃಶ್ಯವನ್ನು ನೋಡಲು ರಸ್ತೆಯ ಇಕ್ಕೆಲಗಳಲ್ಲಿ ಸಾವಿರಾರು ಜನ ಸೇರಿಬಿಟ್ಟರು. ಇತರೆಲ್ಲ ಸಾಧುಗಳಂತೆಯೇ ಸ್ವಾಮೀಜಿ ಸಾಧಾರಣ ವಾದ ಕಾವಿ ವಸ್ತ್ರ ಧರಿಸಿ, ಖೋಲನ್ನು ಬಾಜಿಸುತ್ತ, ಭಾವೋನ್ಮತ್ತರಾಗಿ ಹಾಡುತ್ತ ಬರಿಗಾಲಿನಲ್ಲೇ ದಾರಿಯಲ್ಲಿ ಬರುತ್ತಿರುವಾಗ, ಅವರ ಸರಳವಾದ ಹಾಗೂ ರಾಜಗಾಂಭೀರ್ಯದಿಂದ ಕೂಡಿದ ವ್ಯಕ್ತಿತ್ವವನ್ನು ಕಂಡ ಜನ ಹರ್ಷೋದ್ಗಾರ ಮಾಡಿ ಜೈಕಾರ ಹಾಕಿದರು. ಪಾಶ್ಚಾತ್ಯದೇಶಗಳಲ್ಲಿ ಕೀರ್ತಿಶಿಖರವನ್ನೇರಿದ ವಿಶ್ವವಿಜೇತ ವಿವೇಕಾನಂದರು ಇವರೇ . . .? ಜನರಿಗೆ ನಂಬುವುದಕ್ಕೇ ಸಾಧ್ಯವಾಗುತ್ತಿಲ್ಲ !</p>
  <p>ಸ್ವಾಮೀಜಿಯವರು ಸಂಕೀರ್ತನೆಯ ತಂಡದ ಸಮೇತರಾಗಿ ನವಗೋಪಾಲ ಘೋಷನ ಮನೆಗೆ ತಲುಪಿದಾಗ ಅಲ್ಲಿ ಅವರನ್ನು ಶಂಖ-ಜಾಗಟೆಗಳ ನಿನಾದದ ನಡುವೆ ಅತ್ಯಂತ ಪೂಜ್ಯಭಾವದಿಂದ ಆದರಿಸಿ ಸತ್ಕರಿಸಲಾಯಿತು. ಸ್ವಲ್ಪಹೊತ್ತಿನ ಬಳಿಕ ಅವರನ್ನು ಪೂಜಾಗೃಹಕ್ಕೆ ಕರೆದೊಯ್ಯ ಲಾಯಿತು. ಚಂದ್ರಕಾಂತ ಶಿಲೆ ಹಾಸಿದ ಆ ಕೋಣೆಯನ್ನು ಅಂದವಾಗಿ ಅಲಂಕರಿಸಲಾಗಿತ್ತು. ಪೀಠದ ಮೇಲೆ ಶ್ರೀರಾಮಕೃಷ್ಣರ ಸುಂದರ ವಿಗ್ರಹ ವಿರಾಜಿಸುತ್ತಿತ್ತು. ಆ ಪೂಜಾಗೃಹವನ್ನೂ ಪೂಜಾ ಸಿದ್ಧತೆಗಳನ್ನೂ ನೋಡಿ ಸ್ವಾಮೀಜಿಯವರಿಗೆ ಅತ್ಯಾನಂದವಾಯಿತು. ಮನೆಯ ಯಜ ಮಾನಿಯ ಕಾರ್ಯಕೌಶಲವನ್ನು ಹಾಗೂ ಕುಟುಂಬದವರೆಲ್ಲರ ಭಕ್ತಿ-ಶ್ರದ್ಧೆಗಳನ್ನು ಅವರು ಕೊಂಡಾಡಿದರು. ಆಗ ಮನೆಯ ಯಜಮಾನಿ ವಿನಯದಿಂದ ನುಡಿದಳು, “ಸ್ವಾಮೀಜಿ, ನಾವು ಬಡವರು ; ಭಗವಂತನನ್ನು ಯೋಗ್ಯರೀತಿಯಲ್ಲಿ ಪೂಜಿಸುವ ಸಾಮರ್ಥ್ಯ ನಮಗಿಲ್ಲ. ದಯವಿಟ್ಟು ತಾವು ನಮ್ಮ ಮೇಲೆ ಕೃಪೆಯಿಟ್ಟು ಆಶೀರ್ವದಿಸಬೇಕು.” ಅದಕ್ಕೆ ಸ್ವಾಮೀಜಿ ಹೇಳಿದರು, “ಅಮ್ಮಾ, ಶ್ರೀರಾಮಕೃಷ್ಣರ ಹದಿನಾಲ್ಕು ತಲೆಮಾರಿನವರು ಇಂತಹ ಚಂದ್ರಕಾಂತ ಶಿಲೆ ಹಾಸಿರುವ ಕೋಣೆಯಲ್ಲಿ ವಾಸ ಮಾಡಲಿಲ್ಲ ! ಸಣ್ಣ ಹಳ್ಳಿಯ ಬಡ ಜೋಪಡಿಯಲ್ಲಿ ಜನಿಸಿದ ಠಾಕೂರರು ಯಾವಾಗಲೂ ಸಾದಾ ಜೀವನ ನಡೆಸಿದವರು. ಅವರು ಇಂಥಾ ಭಕ್ತಿಪೂರ್ಣ ಪೂಜೆ ಪುರಸ್ಕಾರ ಗಳಿರುವ ಈ ಸ್ಥಳದಲ್ಲೇ ನೆಲಸಿರದಿದ್ದರೆ ಬೇರೆ ಇನ್ನೆಲ್ಲಿ ತಾನೆ ಇರಬಲ್ಲರೋ ನಾ ಕಾಣೆ !” ಈ ಮಾತುಗಳನ್ನು ಕೇಳಿ ಅಲ್ಲಿದ್ದವರೆಲ್ಲ ಗಟ್ಟಿಯಾಗಿ ನಗುತ್ತಿದ್ದಂತೆ ಸ್ವಾಮೀಜಿ ಮೇಲೆದ್ದರು. ಮೈಗೆ ವಿಭೂತಿ ಹಚ್ಚಿಕೊಂಡು ಪೂಜಾಸನದ ಮೇಲೆ ಕುಳಿತರು. ಭಕ್ತಿಭಾವಲೀನರಾಗಿ ಶ್ರೀರಾಮ ಕೃಷ್ಣರನ್ನು ವಿಗ್ರಹದಲ್ಲಿ ಆವಾಹನೆ ಮಾಡಿ ಪೂಜೆಗೈದರು. ಸ್ವಾಮಿ ಪ್ರಕಾಶಾನಂದರು ಪೂಜೆಗೆ ಸಂಬಂಧಿಸಿದ ಮಂತ್ರಗಳನ್ನು ಪಠಿಸಿದರು. ವಿಧಿವತ್ತಾಗಿ ವಿಗ್ರಹವನ್ನು ಪ್ರತಿಷ್ಠಾಪಿಸಿದ ಮೇಲೆ ಸ್ವಾಮೀಜಿಯವರು ವಿಗ್ರಹದ ಮುಂದೆ ಧ್ಯಾನಮುದ್ರೆಯಲ್ಲಿ ಕುಳಿತುಕೊಂಡು ಭಾವಪರವಶರಾಗಿ ಅಲ್ಲಿಯೇ ಶ್ಲೋಕವೊಂದನ್ನು ರಚಿಸಿ ಪಠಿಸಿದರು :</p>
  <div>		ಸ್ಥಾಪಕಾಯ ಚ ಧರ್ಮಸ್ಯ ಸರ್ವಧರ್ಮಸ್ವರೂಪಿಣೇ ।<br/>		ಅವತಾರವರಿಷ್ಠಾಯ ರಾಮಕೃಷ್ಣಾಯ ತೇ ನಮಃ ॥</div>
  <p class="noindent">ಎಂದರೆ, ‘ಧರ್ಮವನ್ನು ಸಂಸ್ಥಾಪನೆ ಮಾಡಿದವನೂ ಸರ್ವಧರ್ಮಸ್ವರೂಪಿಯೂ, ಅವತಾರ ವರಿಷ್ಠನೂ ಆದ ರಾಮಕೃಷ್ಣ ! ನಿನಗೆ ನಮಸ್ಕಾರ.’</p>
  <p>ನವಗೋಪಾಲನ ಭಕ್ತಿಪೂರಿತ ಉಪಚಾರವನ್ನು ಸ್ವೀಕರಿಸಿ ಸ್ವಾಮೀಜಿ ತಮ್ಮ ಸಂಗಡಿಗ ರೊಂದಿಗೆ ಮಠಕ್ಕೆ ಹಿಂದಿರುಗಿದರು. ಮಠದಲ್ಲಿ ಅವರಿಗೆ ಬಿಡುವಿಲ್ಲದಷ್ಟು ಕೆಲಸ. ಮುಖ್ಯವಾಗಿ ಸಂಘದ ಸಂನ್ಯಾಸಿ-ಬ್ರಹ್ಮಚಾರಿಗಳಿಗೆ ತರಬೇತಿ ನೀಡುವ ಕೆಲಸ ; ಎಲ್ಲಿಯವರೆಗೆಂದರೆ ತಮ್ಮ ಭಾವನೆಗಳು, ಸಂದೇಶಗಳು ಆ ಯುವಸಾಧಕರಲ್ಲಿ ರಕ್ತಗತವಾಗುವವರೆಗೆ. ಸ್ವಾಮೀಜಿಯವರ ಅನುಭವದ ಆಧಾರದ ಮೇಲೆ ಅವರೆಲ್ಲ ಧಾರ್ಮಿಕ-ಆಧ್ಯಾತ್ಮಿಕ ಜೀವನಕ್ಕೊಂದು ನೂತನ ಅರ್ಥವನ್ನು ಕಂಡುಕೊಂಡರು ; ಹೊಸ ಬೆಳಕನ್ನು ಕಂಡರು. ಸ್ವಾಮೀಜಿಯವರಿಂದ ಪಡೆದ ಪ್ರಬಲ ಸ್ಫೂರ್ತಿಯಿಂದಾಗಿ ಕೆಲವು ಯುವಸಾಧಕರಲ್ಲಿ ತೀವ್ರವಾದ ಆಧ್ಯಾತ್ಮಿಕ ಸಾಧನೆ ತಪ ಶ್ಚರ್ಯೆಗಳಲ್ಲಿ ನಿರತರಾಗಿರಬೇಕೆಂಬ ಹಂಬಲ ಹುಟ್ಟಿಕೊಂಡಿತು ; ಇನ್ನು ಕೆಲವರಲ್ಲಿ ರೋಗಿಗಳ ಹಾಗೂ ದೀನದಲಿತರ ಸೇವೆ ಮಾಡಬೇಕೆಂಬ ಆಸಕ್ತಿಯುಂಟಾಯಿತು ; ಮತ್ತೆ ಕೆಲವರಲ್ಲಿ ವೇದಾಂತ ತತ್ತ್ವಗಳ ಪ್ರಸಾರ ಮಾಡಬೇಕೆಂಬ ಉತ್ಸಾಹ ಉದಿಸಿತು. ಎಲ್ಲರ ಮನಸ್ಸಿನಲ್ಲೂ ಸ್ವಾಮೀಜಿಯವರ ವಿಚಾರಲಹರಿಯೇ ತುಂಬಿತ್ತು ; ಅವರ ರಾಷ್ಟ್ರಪ್ರೇಮವೇ ತುಂಬಿತ್ತು. ಈ ಸಮಯದಲ್ಲಿ ಸ್ವಾಮೀಜಿಯವರ ವ್ಯಕ್ತಿತ್ವದಲ್ಲಿ ಪ್ರಚಂಡ ಭಾವನೆಗಳ, ಪ್ರಚಂಡ ಆತ್ಮಶಕ್ತಿಯ ಜ್ವಾಲೆ ಧಗಧಗಿಸುತ್ತಿತ್ತು. ವೇದಾಂತ, ಭಗವದ್ಗೀತೆ ಹಾಗೂ ಹಿಂದೂಧರ್ಮದ ವಿವಿಧ ಮತಗಳು ನಿರಂತರ ವಿಚಾರವಿನಿಮಯದ ವಿಷಯಗಳಾಗಿದ್ದುವು. ಆದರೆ ಅವರೆಲ್ಲ ಸದಾಕಾಲದಲ್ಲಿಯೂ ಶ್ರೀರಾಮಕೃಷ್ಣರ ಬೋಧನೆಗಳನ್ನೇ ಕಣ್ಣಮುಂದಿರಿಸಿಕೊಂಡಿದ್ದರು. ಬಾರಾನಾಗೋರ್ ಮಠದ ದಿನಗಳೇ ಮತ್ತೊಮ್ಮೆ ಮೈದಾಳಿದುವು–ಅದೇ ಸಾಧನಾ ಉತ್ಸಾಹ, ಅದೇ ಜ್ಞಾನಪಿಪಾಸೆ, ಅದೇ ಆಧ್ಯಾತ್ಮಿಕತೆಯ ಕಾವು !</p>
  <p>ಸ್ವಾಮೀಜಿ ಈ ಸಂದರ್ಭದಲ್ಲೇ (1898ರ ಮಾಚ್R) ಕಲ್ಕತ್ತದ ಬಳಿಯ ಬೇಲೂರು ಎಂಬಲ್ಲಿ ಗಂಗಾತೀರದಲ್ಲಿನ ಸುಮಾರು ಏಳು ಎಕರೆ ಜಮೀನನ್ನು ನೂತನ ಮಠಸ್ಥಾಪನೆಗಾಗಿ ಕೊಂಡುಕೊಂಡರು. ಅದರ ಬೆಲೆ ಮೂವತ್ತೊಂಬತ್ತು ಸಾವಿರ ರೂಪಾಯಿ. ಈ ಹಣವನ್ನು ನೀಡಿ ದವಳು ಮಿಸ್ ಹೆನ್ರಿಟಾ ಮುಲ್ಲರ್. ನಾವು ಆಗಾಗಲೇ ನೋಡಿದಂತೆ ಈಕೆ ಸ್ವಾಮೀಜಿಯವರ ಶ್ರದ್ಧಾವಂತ ಭಕ್ತೆ. ಸ್ವಾಮೀಜಿ ಇಂಗ್ಲೆಂಡಿನಲ್ಲಿ ಮಾಡಿದ ವೇದಾಂತಪ್ರಸಾರಕಾರ್ಯಕ್ಕೆ ನೆರವಾಗಿ ದ್ದವಳು ಇವಳು. ಇವಳೊಬ್ಬ ಭಾರೀ ಶ್ರೀಮಂತೆಯಾದರೂ ನಡೆಸುತ್ತಿದ್ದುದು ಸರಳ ತಪೋ ಮಯ ಜೀವನವನ್ನು. ಮಿಸ್ ಮುಲ್ಲರ್ ಕ್ರೈಸ್ತಮತೀಯಳಾದರೂ ಉದಾರಿಯಾಗಿದ್ದುದರಿಂದ ಹಾಗೂ ಆಧ್ಯಾತ್ಮಶೀಲಳಾಗಿದ್ದುದರಿಂದ, ಸ್ವಾಮೀಜಿಯವರ ವ್ಯಕ್ತಿತ್ವದಲ್ಲಿ ಹಾಗೂ ಅವರ ಬೋಧನೆಗಳಲ್ಲಿ ಆಧ್ಯಾತ್ಮಿಕ ಸಾಧನೆಗೆ ಬೇಕಾದ ಎಲ್ಲ ಆವಶ್ಯಕ ಅಂಶಗಳನ್ನು ಕಂಡುಕೊಂಡಿ ದ್ದಳು. ಒಮ್ಮೆ ಅವಳು ಪ್ರಪಂಚವನ್ನು ತ್ಯಜಿಸಿ ಸಂನ್ಯಾಸಿನಿಯಾಗಬೇಕೆಂದೂ ಅಪೇಕ್ಷಿಸಿದ್ದಳು. ಆದರೆ ಸ್ವಾಮೀಜಿಯವರೇ ಅವಳನ್ನು ತಡೆದರು. ಸಂನ್ಯಾಸ ತೆಗೆದುಕೊಳ್ಳುವುದಕ್ಕಿಂತ ಪ್ರಪಂಚ ದಲ್ಲೇ ಇದ್ದುಕೊಂಡು ನಿಃಸ್ವಾರ್ಥದಿಂದ ಸೇವೆ ಸಲ್ಲಿಸುವುದೇ ಅವಳ ಪಾಲಿಗೆ ಶ್ರೇಷ್ಠ ಎಂದು ಅವಳಿಗೆ ಬೋಧಿಸಿದರು.</p>
  <p>ಅಂತೂ ಮಿಸ್ ಮುಲ್ಲರಳ ಸಹಾಯದಿಂದ ಏಳು ಎಕರೆ ವಿಸ್ತಾರದ ಭೂಮಿಯೇನೋ ಸಿಕ್ಕಿತು. ಆದರೆ ಆ ಹೊಸ ಕಚ್ಚಾ ಸ್ಥಳವನ್ನು ವಾಸಯೋಗ್ಯವಾಗಿಸಲು ಮಾಡಬೇಕಾದ ಕೆಲಸಗಳು ಬಹಳಷ್ಟಿ ದ್ದುವು. ಮುಖ್ಯವಾಗಿ ಅಲ್ಲಿನ ನೆಲವನ್ನು ಸಮಗೊಳಿಸಿ ಕಟ್ಟಡವನ್ನು ನಿರ್ಮಿಸಬೇಕಾಗಿತ್ತು. ಅದೃಷ್ಟಕ್ಕೆ ಈ ವೇಳೆಗೆ ಸರಿಯಾಗಿ ಶ್ರೀರಾಮಕೃಷ್ಣರ ನೇರ ಶಿಷ್ಯರಲ್ಲೊಬ್ಬರಾದ ಹರಿಪ್ರಸನ್ನ ಎಂಬವರು ಬ್ರಹ್ಮಚಾರಿಗಳಾಗಿ ಮಠಕ್ಕೆ ಸೇರಿದರು. ಇವರು ಉತ್ತರ ಪ್ರದೇಶದಲ್ಲಿ ಎಗ್ಸಿಕ್ಯೂಟಿವ್ ಎಂಜಿನಿಯರಾಗಿ ಉದ್ಯೋಗದಲ್ಲಿದ್ದರು. ಇವರು ಇತರ ಗುರುಭಾಯಿಗಳೊಂದಿಗೆ ಹಿಂದೆಯೇ ಸಂನ್ಯಾಸ ಸ್ವೀಕಾರ ಮಾಡಬೇಕಾಗಿದ್ದವರು. ಆದರೆ ಕಾರಣಾಂತರಗಳಿಂದ ಕೆಲಕಾಲ ಉದ್ಯೋಗಕ್ಕೆ ಸೇರಿಕೊಳ್ಳಬೇಕಾಯಿತು. ಈಗ ಸಕಾಲ ಒದಗಿಬಂದಿದೆ. ಆದ್ದರಿಂದ ತಮ್ಮ ಉದ್ಯೋಗವನ್ನು ಬಿಟ್ಟು ಮಠಕ್ಕೆ ಸೇರಿದರು. ಮುಂದೆ ಇವರು ಸಂನ್ಯಾಸ ಸ್ವೀಕರಿಸಿ ಸ್ವಾಮಿ ವಿಜ್ಞಾನಾನಂದರಾದರು. ಇವರು ಎಂಜಿನಿಯರಾದ್ದರಿಂದ ನೂತನ ನಿವೇಶನದಲ್ಲಿ ಕಟ್ಟಡ ಕಟ್ಟುವ ಕೆಲಸ ಸಹಜವಾಗಿಯೇ ಇವರ ಪಾಲಿಗೆ ಬಿತ್ತು. ಸ್ವಾಮಿ ಅದ್ವೈತಾನಂದರು ಇವರಿಗೆ ಸಹಾಯಕರಾಗಿ ನಿಂತರು. ಅಂತೂ ಸಕಾಲಕ್ಕೆ ಆಗಮಿಸಿದ ಸ್ವಾಮಿ ವಿಜ್ಞಾನಾನಂದರ ಮುತುವರ್ಜಿಯಿಂದ ಕಟ್ಟಡ ನಿರ್ಮಾಣ ವಾಯಿತು. ಶ್ರೀರಾಮಕೃಷ್ಣ ಪೂಜಾಗೃಹ, ಪ್ರಾರ್ಥನಾ ಮಂದಿರ, ಸಾಧು ಬ್ರಹ್ಮಚಾರಿಗಳ ವಾಸಕ್ಕೆ ಕೋಣೆಗಳು, ಅಡಿಗೆಮನೆ, ಊಟದ ಮನೆ, ಉಗ್ರಾಣ–ಎಲ್ಲವೂ ಸಿದ್ಧವಾದುವು. ಇವೆಲ್ಲಕ್ಕೂ ಸುಮಾರು ಒಂದು ವರ್ಷ ಹಿಡಿಯಿತು. ಪೂಜಾಗೃಹದ ನಿರ್ಮಾಣಕ್ಕೆ ತಗುಲಿದ ಹೆಚ್ಚಿನ ಖರ್ಚನ್ನು ಶ್ರೀಮತಿ ಸಾರಾಬುಲ್ ವಹಿಸಿಕೊಂಡಳು. ಅಲ್ಲದೆ ಇವಳು ಮಠಕ್ಕೊಂದು ಶಾಶ್ವತ ವರಮಾನ ಬರುವಂತೆ ಒಂದು ದತ್ತಿಯ ವ್ಯವಸ್ಥೆಯನ್ನು ಮಾಡಿದಳು. ಇವಳು ಮಾಡಿದ ಧನ ಸಹಾಯವೇ ಮಠದ ಆರ್ಥಿಕ ಸ್ಥಿತಿಯನ್ನು ಸುಧಾರಿಸಿತು, ಒಂದು ಭದ್ರ ತಳಹದಿಯಾಯಿತು. ಮಠದ ನಿರ್ಮಾಣಕ್ಕಾಗಿ ಮತ್ತು ಶಾಶ್ವತ ನಿಧಿಗಾಗಿ ಒಂದು ಲಕ್ಷ ರೂಪಾಯಿಗೂ ಹೆಚ್ಚಿನ ವೆಚ್ಚ ತಗುಲಿತು. (ಇದು ಅಂದಿನ ಒಂದು ಲಕ್ಷ ಎಂಬುದನ್ನು ಗಮನಿಸಬೇಕು.) ಈ ಮಠವು ಬೇಲೂರು ಮಠ ಎಂಬ ಹೆಸರಿನಿಂದ ಪ್ರಸಿದ್ಧವಾಯಿತು.</p>
  <p>ಬೇಲೂರು ಮಠದ ನಿವೇಶನವನ್ನು ಕೊಂಡುಕೊಂಡಾಗ ಹಿಂದೆಯೇ ಒಮ್ಮೆ ಸ್ವಾಮೀಜಿ ನುಡಿದಿದ್ದ ಭವಿಷ್ಯವಾಣಿ ನಿಜವಾದಂತಾಯಿತು. ಅವರು ಪಾಶ್ಚಾತ್ಯ ರಾಷ್ಟ್ರಗಳಿಗೆ ತೆರಳುವುದಕ್ಕೆ ಬಹಳ ಹಿಂದೆಯೇ ಒಂದು ದಿನ ಬಾರಾನಾಗೋರ್ ಮಠದ ಬಳಿಯಿರುವ ಗಂಗೆಯ ಸ್ನಾನ ಘಟ್ಟದ ಮೇಲೆ ನಿಂತಿದ್ದಾಗ ನದಿಯ ಎದುರು ದಡದತ್ತ ಕೈತೋರಿಸುತ್ತ ತಮ್ಮ ಸೋದರ ಸಂನ್ಯಾಸಿಗಳ ಹತ್ತಿರ ಹೇಳಿದ್ದರು, “ನಮ್ಮ ಶಾಶ್ವತ ಮಠವು ಅಸ್ತಿತ್ವಕ್ಕೆ ಬರುವುದು ಅಲ್ಲೇ ಆಸುಪಾಸಿನಲ್ಲಿ ಅಂತ ನನ್ನ ಮನಸ್ಸು ಹೇಳುತ್ತಿದೆ” ಎಂದು. ಈಗ ಆ ಮಾತು ನಿಜವಾಗಿದೆ. ಸ್ಥಳವನ್ನು ಕೊಂಡುಕೊಳ್ಳುವುದರಿಂದ ಹಿಡಿದು ಕಟ್ಟಡ ನಿರ್ಮಾಣದವರೆಗಿನ ಎಲ್ಲ ಕಾರ್ಯಗಳೂ ಸುಸೂತ್ರವಾಗಿ ಮುಗಿದುವು. ಮಠದ ನಿವೇಶನವು ಕಲ್ಕತ್ತ ನಗರದಿಂದ ನಾಲ್ಕು ಮೈಲಿ ದೂರದ ಗಂಗಾತೀರದಲ್ಲಿದ್ದುದರಿಂದ ತುಂಬ ಪ್ರಶಾಂತವಾಗಿತ್ತು.</p>
  <p>ಫೆಬ್ರುವರಿ ತಿಂಗಳಲ್ಲಿ ಮಠವನ್ನು ಆಲಂಬಜಾರಿನ ಹಳೆಯ ಕಟ್ಟಡದಿಂದ ನೀಲಾಂಬರ ಮುಖರ್ಜಿ ಎಂಬವರ ತೋಟದ ಮನೆಗೆ ವರ್ಗಾಯಿಸಲಾಯಿತು. ಇದು ಬೇಲೂರು ಮಠದ ನಿವೇಶನದ ಬಳಿಯಿರುವ ಸ್ಥಳ. ಮಠವನ್ನು ಇಲ್ಲಿಗೆ ವರ್ಗಾಯಿಸಿದ್ದು ಎರಡು ಕಾರಣಕ್ಕಾಗಿ : ಮೊದಲನೆಯದಾಗಿ, ಹಿಂದಿನ ವರ್ಷ ಸಂಭವಿಸಿದ ಒಂದು ಭಾರೀ ಭೂಕಂಪದಿಂದಾಗಿ, ಮೊದಲೇ ಜೀರ್ಣವಾಗಿದ್ದ ಆಲಂಬಜಾರಿನ ಮಠದ ಕಟ್ಟಡ ಬಲವಾಗಿ ಅದುರಿ ಮತ್ತಷ್ಟು ಜಖಂ ಆಗಿತ್ತು. ಇನ್ನು ಅಲ್ಲಿ ವಾಸ ಮಾಡುವುದು ಅಪಾಯಕರವಾಗಿತ್ತು. ಎರಡನೆಯ ಉದ್ದೇಶವೇನೆಂದರೆ ನೀಲಾಂಬರ ಮುಖರ್ಜಿಯವರ ಮನೆಯು ಹೊಸದಾಗಿ ಕಟ್ಟಲ್ಪಡುತ್ತಿದ್ದ ಮಠದ ಸಮೀಪ ದಲ್ಲಿಯೇ ಇದ್ದುದರಿಂದ ನಿರ್ಮಾಣ ಕಾರ್ಯದ ಮೇಲ್ವಿಚಾರಣೆಯನ್ನು ನೋಡಿಕೊಳ್ಳುವುದು ಸುಲಭವಾಗಿತ್ತು.</p>
  <p>ಬೆಳೆಯುತ್ತಿರುವ ತಮ್ಮ ಸಂಘದ ಜವಾಬ್ದಾರಿಯನ್ನು ಹೊರಲು ಸ್ವಾಮೀಜಿಯವರು, ಅಮೆರಿಕದಲ್ಲಿ ಕಾರ್ಯನಿರತರಾಗಿದ್ದ ಸ್ವಾಮಿ ಶಾರದಾನಂದರಿಗೆ ಕರೆ ಕಳಿಸಿದರು. ಅವರೊಂದಿ ಗಿದ್ದ ಸ್ವಾಮಿ ಅಭೇದಾನಂದರು ಅಲ್ಲಿನ ಕಾರ್ಯಗಳನ್ನು ಒಬ್ಬರೇ ಮುಂದುವರಿಸಿಕೊಂಡು ಬರಲು ಸಮರ್ಥರಾಗಿದ್ದರು. ಇದೇ ವೇಳೆಗೆ ಸ್ವಾಮೀಜಿಯವರ ಆಪ್ತಶಿಷ್ಯೆಯರಾದ ಶ್ರೀಮತಿ ಸಾರಾ ಬುಲ್ ಹಾಗೂ ಮಿಸ್ ಜೋಸೆಫಿನ್ ಮೆಕ್ಲಾಡರು ಭಾರತದ ಸಂದರ್ಶನಕ್ಕಾಗಿ ಹೊರಟುಬರಲು ಬಯಸಿದರು. ಅವರಿಗೆ ಸ್ವಾಮೀಜಿ ಪತ್ರ ಬರೆದು ಹೃತ್ಪೂರ್ವಕ ಸ್ವಾಗತ ಕೋರಿದರಲ್ಲದೆ, ಭಾರತದಲ್ಲಿ ಅವರು ಯಾವ ಬಗೆಯ ದೃಶ್ಯಗಳನ್ನು ಕಾಣಲು ನಿರೀಕ್ಷಿಸಬಹುದು ಎಂಬುದರ ಬಗ್ಗೆ ಮುನ್ಸೂಚನೆಯನ್ನೂ ಕೊಟ್ಟರು. ಫೆಬ್ರುವರಿ ತಿಂಗಳಲ್ಲಿ ಅವರಿಬ್ಬರೂ ಸ್ವಾಮಿ ಶಾರದಾನಂದರೊಡನೆ ಕಲ್ಕತ್ತಕ್ಕೆ ಆಗಮಿಸಿದಾಗ ಸ್ವಾಮೀಜಿ ಅವರನ್ನೆಲ್ಲ ಆದರದಿಂದ ಬರಮಾಡಿ ಕೊಂಡರು. ಸಾರಾ ಬುಲ್ ಹಾಗೂ ಜೋಸೆಫಿನ್ನರು ಕಲ್ಕತ್ತದ ಹೋಟೆಲೊಂದರಲ್ಲಿ ಇಳಿದು ಕೊಂಡರು.</p>
  <p>ಒಂದು ದಿನ ಸ್ವಾಮೀಜಿ ತಮ್ಮ ಶಿಷ್ಯೆಯರನ್ನು ಹೊಸ ಮಠದ ನಿವೇಶನಕ್ಕೆ ಕರೆದೊಯ್ದರು. ಅಲ್ಲಿ ನದಿಯ ದಂಡೆಯ ಮೇಲಿದ್ದ ಹಳೆಯದಾದ ಪುಟ್ಟ ಜೋಪಡಿಯೊಂದು ಈ ಮಹಿಳೆಯರ ಕಣ್ಣಿಗೆ ಬಿದ್ದಿತು. ಆಗ ಅವರಿಗೆ ಇದನ್ನೇಕೆ ತಮ್ಮ ವಾಸಕ್ಕೆ ಉಪಯೋಗಿಸಿಕೊಳ್ಳಬಾರದು ಎಂಬ ಆಲೋಚನೆ ಬಂದಿತು. ಏಕೆಂದರೆ ಅವರು ಸ್ವಾಮೀಜಿಯವರನ್ನು ನೋಡಬೇಕಾದರೆ ಅಷ್ಟು ದೂರದ ಕಲ್ಕತ್ತದಿಂದ ಬರಬೇಕಾಗಿತ್ತು. ಅವರು ಆ ಜೋಪಡಿಯನ್ನು ತೋರಿಸುತ್ತ, “ಸ್ವಾಮೀಜಿ, ಈ ಮನೆಯನ್ನು ನಾವು ನಮ್ಮ ವಾಸಕ್ಕೆ ಉಪಯೋಗಿಸಿಕೊಳ್ಳಬಹುದಲ್ಲವೆ ?” ಎಂದು ಕೇಳಿದರು. “ಆದರೆ ಅದು ಸ್ವಲ್ಪವೂ ಚೆನ್ನಾಗಿಲ್ಲವಲ್ಲ !” ಎಂದರು ಸ್ವಾಮೀಜಿ. ತಕ್ಷಣ ಅವರಿಬ್ಬರೂ ಹೇಳಿದರು, “ಪರವಾಗಿಲ್ಲ ! ನಾವು ಅದನ್ನು ಸರಿಪಡಿಸಿಕೊಳ್ಳುತ್ತೇವೆ.” ಇದಕ್ಕೆ ಸ್ವಾಮೀಜಿಯವ ರೇನೋ ಸಮ್ಮತಿಸಿದರು. ಆದರೆ ಈ ಶ್ರೀಮಂತ ಮಹಿಳೆಯರಿಗೆ ಇಲ್ಲಿರಲು ಸಾಧ್ಯವೆ ? ಎಂಬ ಶಂಕೆ ಅವರದು. ಆ ಜೋಪಡಿಯನ್ನು ಶ್ರೀಮತಿ ಬುಲ್ ಮತ್ತು ಮೆಕ್ಲಾಡ್ ತಮ್ಮ ಖರ್ಚಿನಲ್ಲೇ ದುರಸ್ತಿ ಮಾಡಿಸಿಕೊಂಡರು, ಸುಣ್ಣ ಬಣ್ಣ ಹಾಕಿಸಿದರು, ಸಾಮಾನು-ಸಲಕರಣೆಗಳನ್ನು ಜೋಡಿಸಿ ಕೊಂಡರು. ‘ಗೃಹಪ್ರವೇಶ’ವನ್ನೂ ಮಾಡಿಯೇ ಬಿಟ್ಟರು. ಆ ಜೋಪಡಿಯಲ್ಲೇ ಅವರು ಆರಾಮ ವಾಗಿ ಇದ್ದುಬಿಟ್ಟದ್ದನ್ನು ಕಂಡು ಸ್ವಾಮೀಜಿಯವರಿಗೆ ಅತ್ಯಾಶ್ಚರ್ಯ. ಎಷ್ಟೇ ರಿಪೇರಿ ಮಾಡಿಸಿ ದರೂ ಜೋಪಡಿ ಜೋಪಡಿಯೇ ಅಲ್ಲವೆ ? ತಮ್ಮ ಅಮೆರಿಕದ ಶಿಷ್ಯೆ ಕ್ರಿಸ್ಟೀನಳಿಗೆ ಒಂದು ಪತ್ರದಲ್ಲಿ ಸ್ವಾಮೀಜಿ ಬರೆದರು, “ಶ್ರೀಮತಿ ಬುಲ್ ಹಾಗೂ ಮಿಸ್ ಮೆಕ್ಲಾಡ್ ಇಲ್ಲಿದ್ದಾರೆ... ಅವರು ನಮ್ಮ ಭಾರತೀಯ ಜೀವನದ ಅನನುಕೂಲತೆಗಳಿಗೆ ಹೇಗೆ ಹೊಂದಿಕೊಂಡುಬಿಟ್ಟಿದ್ದಾರೆ ಎಂಬುದು ನಿಜಕ್ಕೂ ಆಶ್ಚರ್ಯಕರ. ಎಲೆಲಾ ! ಈ ಯಾಂಕಿಗಳು (ಅಮೆರಿಕನ್ನರು) ಏನು ಬೇಕಾದರೂ ಮಾಡಬಲ್ಲರು ! ಆ ಬಾಸ್ಟನ್-ನ್ಯೂಯಾರ್ಕುಗಳ ಭೋಗವಿಲಾಸದಲ್ಲಿ ಬದುಕು ನಡೆಸಿದ ಇವರು ಈಗ ಈ ಬಡಜೋಪಡಿಯಲ್ಲಿ ಖುಷಿಯಾಗಿದ್ದಾರಲ್ಲ !. . . ”</p>
  <p>ಕೆಲದಿನಗಳಲ್ಲಿ ಮಾರ್ಗರೆಟ್ಟಳೂ ಸಾರಾ ಬುಲ್ ಹಾಗೂ ಮಿಸ್ ಮೆಕ್ಲಾಡ್ರನ್ನು ಕೂಡಿ ಕೊಂಡಳು. ಸ್ವಾಮೀಜಿಯವರು ಈ ಜೋಪಡಿಯ ಬಳಿಯಲ್ಲಿ ಪ್ರತಿದಿನವೂ ಕೆಲವು ಗಂಟೆಗಳ ಕಾಲ ತಮ್ಮ ಪಾಶ್ಚಾತ್ಯ ಶಿಷ್ಯೆಯರೊಂದಿಗೆ ಇರತೊಡಗಿದರು. ನದಿಯ ಪಕ್ಕದ ಮರಗಳ ಬುಡದಲ್ಲಿ ಕುಳಿತು ಅವರಿಗೆ ಭಾರತೀಯತೆಯ ವಿಶ್ವವನ್ನೇ ತೆರೆದಿಡುತ್ತಿದ್ದರು. ಭಾರತೀಯ ಇತಿಹಾಸ, ಅದರ ಸಂಸ್ಕೃತಿ ಸಂಪ್ರದಾಯಗಳು, ಜಾತಿ ಮತ ಪದ್ಧತಿಗಳು–ಇವುಗಳನ್ನೆಲ್ಲ ಅವರು ಕಣ್ಣಿಗೆ ಕಟ್ಟುವಂತೆ ವರ್ಣಿಸುತ್ತಿದ್ದರು. ಭಾರತದಲ್ಲಿ ಜನಿಸಿದ ವಿವಿಧ ಧರ್ಮಗಳ ಆದರ್ಶಗಳನ್ನೂ ಅವುಗಳ ವಾಸ್ತವಿಕತೆಗಳನ್ನೂ ಸ್ವಾಮೀಜಿ ಎಷ್ಟು ಕಾವ್ಯಾತ್ಮಕವಾಗಿ, ವಿಶದವಾಗಿ ವಿವರಿಸುತ್ತಿದ್ದ ರೆಂದರೆ ಅದರ ಕುರಿತಾಗಿ ಮೆಕ್ಲಾಡ್ ಹೇಳುತ್ತಾಳೆ, “ಸಮಗ್ರ ಭಾರತವೇ ಒಂದು ಭವ್ಯ ಪುರಾಣವಾಗಿ ಅವರ ತುಟಿಗಳಿಂದ ತಾನಾಗಿಯೇ ಹರಿದು ಬರುತ್ತಿದ್ದಂತಿತ್ತು.” ತಮ್ಮ ಈ ಶಿಷ್ಯೆಯರು ಭಾರತದ ಬಗ್ಗೆ ಇಟ್ಟುಕೊಂಡಿದ್ದ ತಪ್ಪು ಕಲ್ಪನೆಗಳನ್ನು, ಪೂರ್ವಗ್ರಹಗಳನ್ನು ಸ್ವಾಮೀಜಿ ನಿರ್ದಾಕ್ಷಿಣ್ಯವಾಗಿ ಖಂಡಿಸುತ್ತಿದ್ದರು. ಪಾಶ್ಚಾತ್ಯರ ದೃಷ್ಟಿಗೆ ಹಿಂದೂ ಧರ್ಮದ ಯಾವಯಾವ ಅಂಶಗಳು ಮೊದಲ ನೋಟಕ್ಕೆ ವಿಚಿತ್ರವಾಗಿ ಅಥವಾ ಜುಗುಪ್ಸಾಕಾರಕವಾಗಿ ಕಂಡುಬರಬಹುದೋ ಆ ಅಂಶಗಳನ್ನೆಲ್ಲ ಮರೆಮಾಚಲು ಅವರೆಂದೂ ಪ್ರಯತ್ನಿಸಲಿಲ್ಲ. ಬದ ಲಾಗಿ ಅದೇ ಅಂಶಗಳ ನಗ್ನರೂಪವನ್ನು ಅವರ ಮುಂದಿಟ್ಟು ಅವುಗಳನ್ನು ಯಥಾವತ್ತಾಗಿ ಅರಿತುಕೊಳ್ಳುವಂತೆ ಪ್ರೋತ್ಸಾಹಿಸುತ್ತಿದ್ದರು. ಆ ಪಾಶ್ಚಾತ್ಯರ ಪ್ರಧಾನವಾದ ಕಷ್ಟ ಯಾವುದೆಂದರೆ ಹಿಂದೂ ಸಂಪ್ರದಾಯದ ಧಾರ್ಮಿಕ ಆದರ್ಶಗಳನ್ನು ಹಾಗೂ ಪೂಜಾ ವಿಧಾನಗಳ ಭಾವವನ್ನು ಗ್ರಹಿಸುವುದು. ಸ್ವಾಮೀಜಿ ಇವುಗಳನ್ನೆಲ್ಲ ಆ ಶಿಷ್ಯೆಯರಿಗೆ ತಿಳಿಯಪಡಿಸಲು ಭಗೀರಥ ಪ್ರಯತ್ನ ವನ್ನೇ ಮಾಡಿದರು. ಅವರ ಅಪಾರ ಉತ್ಸಾಹದ ಫಲವಾಗಿ ಆ ಪಾಶ್ಚಾತ್ಯರು ಹಿಂದೂ ಧರ್ಮದ ಸಂಕೇತಗಳ ಅರ್ಥವನ್ನು ಸಾವಕಾಶವಾಗಿ ಗ್ರಹಿಸುತ್ತ ಬಂದರು ; ಹಿಂದೂ ಆದರ್ಶಗಳನ್ನು ಮೈಗೂಡಿಸಿಕೊಂಡು ತಮ್ಮದಾಗಿಸಿಕೊಳ್ಳುವವರೆಗೆ ಕಲಿಯುತ್ತ ಬಂದರು. ನಿಜಕ್ಕೂ ಸ್ವಾಮೀಜಿ ಯವರಲ್ಲಿ ಪೂರ್ವ-ಪಶ್ಚಿಮಗಳೆರಡೂ ಸಮೀಕರಣಗೊಂಡಿದ್ದುವು. ಆದ್ದರಿಂದಲೇ ಅವರ ಪ್ರಾಚ್ಯ-ಪಾಶ್ಚಾತ್ಯ ಶಿಷ್ಯರು ಅವರಲ್ಲಿ, ಅವರ ಭಾವದಲ್ಲಿ, ಅವರ ಜೀವನದಲ್ಲಿ ಬೆರೆತು ಒಂದಾ ಗಲು ಸಾಧ್ಯವಾಯಿತು. ಆದರೆ ಇದು ಅಷ್ಟೊಂದು ಸುಲಭದಲ್ಲಿ ಸಾಧ್ಯವಾಗುವ ಕೆಲಸವೇನಾಗಿರ ಲಿಲ್ಲ. ಪಾಶ್ಚಾತ್ಯರಲ್ಲಿ ಪರಂಪರಾಗತವಾಗಿ ರೂಢಮೂಲವಾಗಿರುವ ಚಿಂತನ ಪ್ರವಾಹವನ್ನು ಭಾರತೀಯ ಚಿಂತನಧಾರೆಯೊಂದಿಗೆ ಸೇರಿಸಿ ಪ್ರವಹಿಸುವಂತೆ ಮಾಡುವ ಕಾರ್ಯ ಸುಲಭ ಹೇಗಾದೀತು ? ಈ ಕಾರ್ಯಕ್ಕೆ ಪ್ರಬಲ ವ್ಯಕ್ತಿಯೊಬ್ಬನ ಆವಶ್ಯಕತೆಯಿತ್ತು. ಸ್ವಾಮೀಜಿ ಅಂತಹ ಒಬ್ಬ ವ್ಯಕ್ತಿ ಅಥವಾ ಒಂದು ಶಕ್ತಿಯಾಗಿದ್ದರು. ತಮ್ಮ ಪಾಶ್ಚಾತ್ಯ ಶಿಷ್ಯೆಯರಿಗೆ ಭಾರತೀಯ ಭಾವನೆಗಳನ್ನು ಮನಗಾಣಿಸುವಲ್ಲಿ ಸ್ವಾಮೀಜಿಯವರು ತಳೆದ ಸಹನೆ ಅಪರಿಮಿತ. ತಾವು ನಿರರ್ಗಳವಾಗಿ ವ್ಯಾಖ್ಯಾನಿಸುತ್ತಿರುವಾಗ, ವಿಷಯವನ್ನು ನಿರೂಪಿಸುತ್ತಿರುವಾಗ ಆ ಶಿಷ್ಯೆಯರು ಮಧ್ಯೆಮಧ್ಯೆ ಎಷ್ಟೇ ಅಸಂಬದ್ಧ ಪ್ರಶ್ನೆಗಳನ್ನು ಕೇಳಿದರೂ ಅದಕ್ಕೆ ಸ್ವಾಮೀಜಿ ಸ್ವಲ್ಪವೂ ಬೇಸರಿಸದೆ ಉತ್ತರಿಸುತ್ತಿದ್ದರು. ಏಕೆಂದರೆ ಭಾರತೀಯ ವಿಚಾರಗಳನ್ನು ಅರ್ಥಮಾಡಿಕೊಳ್ಳುವಲ್ಲಿ ಪಾಶ್ಚಾತ್ಯ ರಿಗೆ ಯಾವ ಕಷ್ಟವಿದೆ ಎಂಬುದು ಅವರಿಗೆ ಚೆನ್ನಾಗಿ ಗೊತ್ತಿತ್ತು.</p>
  <p>ಓರ್ವ ಗುರುವಾಗಿ ಹಾಗೂ ವಿಶಾಲದೃಷ್ಟಿಯ ಹಿಂದೂವಾಗಿ, ಸ್ವಾಮೀಜಿಯವರಿಗೆ ಭಾರತಕ್ಕೆ ಆಗಮಿಸಿದ ತಮ್ಮ ಪಾಶ್ಚಾತ್ಯ ಶಿಷ್ಯೆಯರನ್ನು ತರಬೇತಿಗೊಳಿಸುವುದೊಂದು ಬಹಳ ದೊಡ್ಡ ಕಳಕಳಿಯ ವಿಷಯವಾಗಿತ್ತು. ಮತ್ತು ಇದೊಂದು ಬಹುದೊಡ್ಡ ಹೊಣೆಗಾರಿಕೆಯ ಕಾರ್ಯವೂ ಕೂಡ. ಅವರು ತಮ್ಮ ಪಾಶ್ಚಾತ್ಯ ಶಿಷ್ಯರಿಗೆ ವೇದಾಂತವನ್ನು ವಿವರಿಸಿ ಹೇಳಿದ್ದುದು ಎಷ್ಟರ ಮಟ್ಟಿಗೆ ಸಾರ್ಥಕವಾಗಿದೆ ಎಂಬುದು ಈಗ ಪರೀಕ್ಷೆಗೆ ಗುರಿಯಾಗಲಿತ್ತು. ಇದು ಕೂಡ ಸ್ವಾಮೀಜಿ ಯವರಿಗೆ ತಿಳಿದಿತ್ತು. ಈ ಪಾಶ್ಚಾತ್ಯರು ಈಗ ಭಾರತದಲ್ಲೇ ಇದ್ದುದರಿಂದ ಅವರಿಗೆ ಹಿಂದೂಗಳ ಭಾವನೆಗಳು, ಆಲೋಚನಾ ವಿಧಾನಗಳು, ರೀತಿನೀತಿಗಳು, ಆಹಾರಾಭ್ಯಾಸಗಳು, ಲೋಪದೋಷ ಗಳು–ಇವುಗಳೆಲ್ಲದರ ಸೂಕ್ಷ್ಮಪರಿಚಯವಾಗುತ್ತಿತ್ತು. ಆದ್ದರಿಂದ ತಮ್ಮ ದೇಶದ ಭೋಗಭರಿತ ಜೀವನಕ್ರಮಕ್ಕೂ ಈ ಭಾರತೀಯರ ಬಡಜೀವನ ಕ್ರಮಕ್ಕೂ ಇರುವ ತಾರತಮ್ಯವು ಅವರ ಅರಿವಿಗೆ ಬರುತ್ತಿತ್ತು. ಇವುಗಳನ್ನೆಲ್ಲ ಕಂಡೂ ವೇದಾಂತದಲ್ಲಿ ಅವರ ಶ್ರದ್ಧೆ ಎಷ್ಟು ದೃಢವಾಗಿ ನೆಲೆನಿಂತಿದೆ ಎಂಬುದನ್ನು ಒರೆಹಚ್ಚಿ ನೋಡಲು ಇದೊಂದು ಸುಸಂದರ್ಭ ಎಂದು ಸ್ವಾಮೀಜಿ ಭಾವಿಸಿದರು. ಆದರೆ ಈ ಪಾಶ್ಚಾತ್ಯ ಶಿಷ್ಯರಿಗೆ ಭಾರತದಲ್ಲಿ ಕಂಡು ಬಂದ ಅತ್ಯಂತ ಆಶ್ಚರ್ಯಕರ ವಿಷಯವೆಂದರೆ ಅದು ಸ್ವತಃ ಸ್ವಾಮೀಜಿಯವರೇ ಆಗಿದ್ದರೆಂಬುದು ಬಹುಶಃ ಸ್ವಾಮೀಜಿಯವರಿಗೆ ಹೊಳೆದಿರಲಿಕ್ಕಿಲ್ಲ. ಈ ಪಾಶ್ಚಾತ್ಯರು ಅವರನ್ನು ತಮ್ಮ ದೇಶಗಳಲ್ಲಿ ಕೇವಲ ಧರ್ಮಗುರುವನ್ನಾಗಿ ಕಂಡವರು, ಆಚಾರ್ಯನನ್ನಾಗಿ ಕಂಡವರು, ಹಿಂದೂಧರ್ಮದ ಪ್ರತಿನಿಧಿಯನ್ನಾಗಿ ಕಂಡವರು. ಆಗ ಸ್ವಾಮೀಜಿಯವರ ಏಕಮಾತ್ರ ಉದ್ದೇಶ ಮಾನವ ಜನಾಂಗದ ಅಜ್ಞಾನದ ಪೊರೆಯನ್ನು ಹರಿದು, ಪ್ರಪಂಚದ ರಾಷ್ಟ್ರರಾಷ್ಟ್ರಗಳಲ್ಲಿ-ಮತಪಂಥಗಳಲ್ಲಿ ಸಹೋದರತೆಯ ಸೌಹಾರ್ದವನ್ನು ನೆಲೆಗೊಳಿಸುವುದಾಗಿತ್ತು. ಆ ಶಿಷ್ಯೆಯರು ಹಿಂದೆ ಸ್ವಾಮೀಜಿಯವರನ್ನು ಕಂಡ ಬಗ್ಗೆ ಈ ರೀತಿಯದಾಗಿತ್ತು. ಆದರೆ ಈಗ ಅವರೇ ಸ್ವಾಮೀಜಿಯವರನ್ನು ಭಾರತದಲ್ಲಿ ಬೇರೆಯೇ ರೀತಿ ಯಾಗಿ ಕಾಣುತ್ತಿದ್ದಾರೆ–ಇಲ್ಲಿ ಸ್ವಾಮೀಜಿ ಮುಖ್ಯವಾಗಿ ಒಬ್ಬ ರಾಷ್ಟ್ರಪ್ರೇಮಿಯಾಗಿ ಕಂಡುಬರು ತ್ತಿದ್ದಾರೆ ; ಮಾತೃಭೂಮಿಯ ಪುನರುದ್ಧಾರ ಕಾರ್ಯದಲ್ಲಿ ನಿರತನಾದ ನಿಷ್ಠಾವಂತ ಸೇವಕನಾಗಿ ಕಂಡುಬರುತ್ತಿದ್ದಾರೆ ; ಕೆಲವೊಮ್ಮೆ ಅವರು ಪಂಜರದ ಸಿಂಹದಂತೆ ಚಡಪಡಿಸುತ್ತಿರುವಂತೆ ಕಂಡುಬರುತ್ತಿದ್ದಾರೆ.</p>
  <p>ಸ್ವಾಮೀಜಿಯವರು ತಮ್ಮ ಕಾರ್ಯನಿರ್ವಹಣೆಯ ಸಮಯದಲ್ಲಿ ಎದುರಾಗುವ ಯಾವುದೇ ಅಡ್ಡಿ ಆತಂಕಗಳನ್ನು ಲೆಕ್ಕಿಸದೆ, ಅಂಜದೆ ಅಳುಕದೆ ಮುಂದೆ ಸಾಗುವ ಕ್ಷಾತ್ರವನ್ನು ತೋರಿದರೂ, ಕ್ಷೀಣಿಸುತ್ತಿದ್ದ ತಮ್ಮ ದೇಹಾರೋಗ್ಯವೊಂದೇ ಕೆಲವೊಮ್ಮೆ ಅವರಲ್ಲಿ ನಿರಾಶಾಭಾವವನ್ನುಂಟು ಮಾಡುತ್ತಿತ್ತು. ಆದರೆ ಅವರು ಆ ನಿರಾಶಾಭಾವವನ್ನು ದೂರ ತಳ್ಳಿ, ತಮ್ಮ ಕಾರ್ಯವು ಮುನ್ನಡೆಯುವಂತೆ ಮಾಡಲು ಅತಿಮಾನುಷ ಶಕ್ತಿಯನ್ನೇ ಪ್ರಯೋಗಿಸುತ್ತಿದ್ದರು. ತಮ್ಮ ಶಾರೀರಿಕ ಸ್ಥಿತಿಯು ತಮ್ಮನ್ನು ನಿವೃತ್ತಿ ಜೀವನದತ್ತ ಸೆಳೆಯುತ್ತಿದೆಯೆಂಬುದನ್ನು ಕಂಡು ಅವರು ತಮ್ಮ ಜೀವಿತೋದ್ದೇಶಗಳನ್ನು ಕಾರ್ಯಗತಗೊಳಿಸಬಲ್ಲ ವ್ಯಕ್ತಿಗಳ ನಿರ್ಮಾಣಕ್ಕಾಗಿ ತಮ್ಮ ತನುಮನಗಳನ್ನೇ ತೇಯ್ದರು. ಈ ಉದ್ದೇಶದಿಂದಲೇ ಅವರು ತಮ್ಮ ಪಾಶ್ಚಾತ್ಯ ಅನುಯಾಯಿ ಗಳಿಗೂ ಅಷ್ಟೊಂದು ತರಬೇತಿ ನೀಡಿದುದು. ಅದರಲ್ಲೂ ಮುಖ್ಯವಾಗಿ, ಮಿಸ್ ಮಾರ್ಗರೆಟ್ ನೋಬೆಲ್ಲಳ ಮೇಲೆ ಅವರು ಹೆಚ್ಚಿನ ಭರವಸೆಯನ್ನಿಟ್ಟಿದ್ದರು. ಸ್ವಾಮೀಜಿಯವರ ಮಾತುಕತೆ ಗಳೆಲ್ಲ ಮುಖ್ಯವಾಗಿ ಅವಳನ್ನು ಸಿದ್ಧಗೊಳಿಸುವುದಕ್ಕಾಗಿಯೇ. ಅವರಾಡಿದ ಈ ಎಲ್ಲ ಮಾತುಕತೆ ಗಳು, ಅವರು ಪಟ್ಟ ಶ್ರಮಗಳು ಮಾರ್ಗರೆಟ್ಟಳನ್ನು ‘ಸೋದರಿ ನಿವೇದಿತೆ’ಯನ್ನಾಗಿ ರೂಪಿಸುವಲ್ಲಿ ಮಾತ್ರ ಯಶಸ್ವಿಯಾಗಿದ್ದರೂ, ಅವರ ಆ ಎಲ್ಲ ಶ್ರಮಕ್ಕೆ ಅದೇ ಒಂದು ದೊಡ್ಡ ಪ್ರತಿಫಲ ಎನ್ನ ಬಹುದು.</p>
  <p>ತಮ್ಮ ಪಾಶ್ಚಾತ್ಯ ಶಿಷ್ಯೆಯರಿಗೆಲ್ಲ ಇದೊಂದು ಪರೀಕ್ಷಾ ಕಾಲವೆಂದು ಸ್ವಾಮೀಜಿ ತಿಳಿದಿದ್ದರು. ಅವರೆಲ್ಲ ಭಾರತವನ್ನು ಕಣ್ಣಾರೆ ಕಂಡ ಮೇಲೆ ಈಗ ಮನಸ್ಸು ಬದಲಾಯಿಸಿ ತಮ್ಮಿಂದ ದೂರ ವಾದರೂ ಸ್ವಾಮೀಜಿಯವರಿಗೆ ಆಶ್ಚರ್ಯವಾಗುತ್ತಿರಲಿಲ್ಲ. ಅಲ್ಲದೆ ಒಂದು ವೇಳೆ ಆ ಶಿಷ್ಯೆಯರು ಹಾಗೆ ದೂರವಾಗಿದ್ದರೂ ಸ್ವಾಮೀಜಿ ಮಾತ್ರ ಅವರ ವಿಷಯದಲ್ಲಿ ಎಂದಿಗೂ ಅಸಮಾಧಾನ ಗೊಳ್ಳಲು ಸಾಧ್ಯವಿರಲಿಲ್ಲ. ಅವರು ಅದುವರೆವಿಗೂ ತಮಗೆ ನೀಡಿದ ಸಹಾಯ-ಸಹಾನು ಭೂತಿ-ಬೆಂಬಲಗಳಿಗಾಗಿಯೇ ಸ್ವಾಮೀಜಿ ಅವರಿಗೆಲ್ಲ ಚಿರಪುಣಿಯಾಗಿದ್ದರು.</p>
</html>
