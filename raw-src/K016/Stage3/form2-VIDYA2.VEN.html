<?xml version="1.0"?>
<html>
  <h1/>
  <h1>ವಿದ್ಯಾರ್ಥಿಗೊಂದು ಪತ್ರ</h1>
  <div>ಪ್ರಿಯ ಸೋಮಶೇಖರ,</div>
  <p>ನಿನ್ನ ಪತ್ರ ತಲುಪಿತು. ನಿನ್ನ ಅಸಹಾಯಕ ಪರಿಸ್ಥಿತಿಯ ಅರಿವೂ ಆಯಿತು.</p>
  <p>ಗ್ರಾಮಾಂತರ ಶಾಲೆಯ ವಿದ್ಯಾರ್ಥಿಯಾದ ನಿನಗೆ ಕೆಲವು ಅನನುಕೂಲತೆ ಗಳಿವೆ ಎಂಬುದು ನಿಜವಾದರೂ ಹಲವಾರು ಅನುಕೂಲತೆಗಳೂ ಇವೆ ಎಂಬು ದನ್ನು ನೀನು ಮರೆಯಬಾರದು. ಪೇಟೆ ಪಟ್ಟಣ ನಗರಗಳಲ್ಲಿರುವ ವಿದ್ಯಾರ್ಥಿ ಗಳ ಅಧ್ಯಯನಕ್ಕೆ ಅಡ್ಡಿ ಆತಂಕಗಳು ಅಧಿಕವೆಂದೇ ಹೇಳಬೇಕು. ಟಿ.ವಿ., ಸಿನೆಮಾ, ಹೋಟಲುಗಳು, ಲೌಡ್​ಸ್ಪೀಕರ್ ಅರಚಾಟದಿಂದ ಉಂಟಾಗುವ ಶಬ್ದಮಾಲಿನ್ಯ, ಇನ್ನೂ ಏನೇನೋ. ಗ್ರಾಮಾಂತರ ಪ್ರದೇಶದ ಪರಿಶುದ್ಧ ಹವಾಗುಣದಿಂದ ಕೂಡಿದ ಪ್ರಶಾಂತ ವಾತಾವರಣವೊಂದೇ ಸಾಕು, ಏಕಾಗ್ರತೆ ಯಿಂದ ಕುಳಿತು ಅಧ್ಯಯನ ಮಾಡಲು. ಪಟ್ಟಣಗಳ ವಿದ್ಯಾರ್ಥಿಗಳಿಗೆ ಅನೇಕ ಅನುಕೂಲತೆಗಳಿವೆ ಎಂಬ ಮಾತನ್ನು ಅಲ್ಲಗಳೆಯುವುದಿಲ್ಲ ನಾನು. ಆದರೆ ಈ ವಿದ್ಯಾರ್ಥಿಗಳು ಪೋಲೀತನಕ್ಕೆ ಬಲಿಬೀಳುವ ಸಂಭವ ಹೆಚ್ಚು. ಆದ್ದರಿಂದ ಅವರ ತಾಯ್ತಂದೆಯರು, ಅಧ್ಯಾಪಕರು ಅವರನ್ನು ರಕ್ಷಿಸಲು ಅದೆಷ್ಟು ಪರಿ ಪಾಟು ಪಡಬೇಕಾಗುತ್ತದೆಂಬುದನ್ನು ತಿಳಿದಿರಬೇಕು ನೀನು. ನಗರಗಳಲ್ಲಿ ಆದರ್ಶದಿಂದ ಜಾರಲು ನೂರಾರು ದಾರಿಗಳಿವೆ. ತಮ್ಮ ಹುಡುಗರನ್ನು ಯಾವದೋ ಒಂದು ಜಾರುದಾರಿಯಿಂದ ತಪ್ಪಿಸಿದ ಮಾತ್ರಕ್ಕೆ ತಾಯ್ತಂದೆ ಯರು ಸುಮ್ಮನೆ ಕುಳಿತಿರುವಂತಿಲ್ಲ. ಇತರ ಜಾರುದಾರಿಗಳತ್ತ ಹೋಗದಂತೆ ಕಣ್ಣಲ್ಲಿ ಕಣ್ಣಿಟ್ಟು ಕಾಯಬೇಕಾಗುತ್ತದೆ.</p>
  <p>ಆ ವಿಷಯ ಹಾಗಿರಲಿ. ‘ನಾನೀಗ ಎಸ್ಸೆಸ್ಸೆಲ್ಸಿ ತರಗತಿಗೆ ಬಂದಿದ್ದೇನೆ, ಪಾಠ ಪ್ರವಚನಗಳು ಪ್ರಾರಂಭವಾಗಿವೆ, ಆದರೆ ಎಷ್ಟೋ ವಿಷಯಗಳು ಅರ್ಥವೇ ಆಗುತ್ತಿಲ್ಲ’ ಎಂದು ಬರೆದಿರುವೆ. ಇನ್ನೊಬ್ಬ ವಿದ್ಯಾರ್ಥಿಯೂ ಒಂದು ಪತ್ರ ಬರೆದಿದ್ದಾನೆ. ಅವನ ಅಧ್ಯಾಪಕರು ಸರಿಯಾಗಿ ಪಾಠವನ್ನೇ ಮಾಡುವುದಿಲ್ಲ ವಂತೆ; ಅರ್ಥವಾಗದ ವಿಷಯವನ್ನು ಕೇಳಿದರೆ ಉತ್ತರ ಹೇಳುವುದೂ ಇಲ್ಲ ವಂತೆ. ಅದು ಅವನ ದುರದೃಷ್ಟ. ನಿನ್ನ ಅಧ್ಯಾಪಕರು ಚೆನ್ನಾಗಿ ಪಾಠ ಮಾಡು ತ್ತಾರಲ್ಲ, ಅದು ನಿನ್ನ ಪುಣ್ಯ !</p>
  <p>ನೋಡು, ಪಾಠಗಳು ನಿನಗೆ ಅರ್ಥವಾಗಬೇಕಾದರೆ, ಮುಂದೆ ನೀನು ಯಶಸ್ವಿ ಯಾಗಿ ತೇರ್ಗಡೆಯಾಗಬೇಕಾದರೆ ಅದಕ್ಕೆ ಅಗತ್ಯವಾದ ಕೆಲವು ಸಲಹೆಗಳನ್ನು ನಿನ್ನ ಮುಂದಿಡುತ್ತೇನೆ. ಅವುಗಳನ್ನು ಸುಮ್ಮನೆ ಅನುಸರಿಸಿದರಾಯಿತು ; ಜಯ ನಿನಗೆ ಕಟ್ಟಿಟ್ಟದ್ದು.</p>
  <p>೧. ಮೊಟ್ಟಮೊದಲನೆಯದಾಗಿ ನಿನಗೆ ಕೊಡಲಿಚ್ಛಿಸುವ ಸಲಹೆಯೆಂದರೆ, ನೀನು ಬೆಳಗ್ಗೆ ಎದ್ದ ಕೂಡಲೇ ಶೌಚಾದಿಗಳನ್ನು ಮುಗಿಸಿಕೊಂಡು ದೇವರಿಗೆ, ತಾಯಿಗೆ, ತಂದೆಗೆ ಪ್ರಣಾಮ ಸಲ್ಲಿಸಬೇಕು. ಈ ಕಾರ್ಯದಿಂದ ನಿನ್ನ ದಿನಚರಿ ಪ್ರಾರಂಭವಾಗಬೇಕು. ನಿನ್ನೆಲ್ಲ ಯಶಸ್ಸಿಗೆ, ಪ್ರಯತ್ನದ ಸಫಲತೆಗೆ ದೇವರ ಹಾಗೂ ಗುರುಹಿರಿಯರ ಆಶೀರ್ವಾದವೇ ಮುಖ್ಯ ಎಂಬ ವಿಷಯದಲ್ಲಿ ನಿನಗೆ ಸಂಶಯ ಬಾರದಿರಲಿ. ಸರಿಯಾದ ಪ್ರಯತ್ನ ಮಾಡಿದರೆ ಅದಕ್ಕೆ ತಕ್ಕ ಫಲ ಬಂದೇ ಬರುತ್ತದೆ ಎನ್ನುವುದು ನಿಜವೇ. ಆದರೆ ಸರಿಯಾದ ಪ್ರಯತ್ನದಲ್ಲಿ ತೊಡಗುವುದಕ್ಕೆ ಬೇಕಾದ ಮನಸ್ಥಿತಿಯನ್ನು ಕೊಡುವುದು ದೇವರ, ಗುರು ಹಿರಿಯರ ಆಶೀರ್ವಾದ. ಈ ಆಶೀರ್ವಾದದ ಮಹಿಮೆಯನ್ನು ಈಗ ನಾನೆಷ್ಟೇ ವರ್ಣಿಸಿದರೂ ನಿನಗದು ಸರಿಯಾಗಿ ಅರ್ಥವಾಗುವುದು ನೀನು ಸಾಕಷ್ಟು ಪ್ರಾಯಪ್ರಬುದ್ಧನಾದ ಮೇಲೆಯೇ. ಆದರೂ ತತ್ಕಾಲಕ್ಕೆ ಈ ಮಾತಿನಲ್ಲಿ ನಂಬಿಕೆಯಿಟ್ಟು ನಡೆಯಲು ಯತ್ನಿಸು. ಇನ್ನೊಂದು ಸ್ವಾರಸ್ಯವೆಂದರೆ, ಆಶೀರ್ ವಾದವನ್ನು ನೀನು ಬಾಯ್ಬಿಚ್ಚಿ ಕೇಳಬೇಕಾಗಿಲ್ಲ. ಭಕ್ತಿಯಿಂದ ಮಣಿದಾಗ ದೇವರ ಹಾಗೂ ಗುರುಹಿರಿಯರ ಹೃದಯದಿಂದ ‘ಇವನಿಗೆ ಶುಭವಾಗಲಿ’ ಎಂಬ ಆಶೀರ್ವಾದದ ಭಾವ ತಾನಾಗಿಯೇ ಹರಿದು ಬರುತ್ತದೆ.</p>
  <p>೨. ಈಗ ನಿನಗೆ ವೇಳಾಪಟ್ಟಿಯ ಮಹತ್ವವನ್ನು ತಿಳಿಸಲೆತ್ನಿಸುತ್ತೇನೆ. ನಿನ್ನ ಶಾಲೆಯಲ್ಲಿ ಪ್ರಾರ್ಥನೆ ಪಾಠ ಆಟ ಈ ಎಲ್ಲವೂ ಸುಸೂತ್ರವಾಗಿ ನಡೆಯುವು ದನ್ನು ಕಾಣುತ್ತಿರುವೆಯಷ್ಟೆ ? ಶಾಲಾ ಅಧ್ಯಾಪಕರು ಹಾಕಿಕೊಂಡಿರುವ ವೇಳಾ ಪಟ್ಟಿಯೇ ಆ ಸುಸೂತ್ರತೆಯ ಗುಟ್ಟು. ದಿನಕ್ಕೆ ಸುಮಾರು ಏಳೆಂಟು ಕಾಲಾವಧಿ <span class="en">(period)</span>ಗಳಲ್ಲಿ ಬಗೆಬಗೆಯ ವಿಷಯಗಳ ಮೇಲೆ ಸ್ವಲ್ಪಸ್ವಲ್ಪವೇ ಪಾಠ ಪ್ರವಚನಗಳನ್ನು ನಡೆಸುತ್ತ ನಿಮಗೆ ಎಷ್ಟೊಂದು ಪಠ್ಯ ಪುಸ್ತಕಗಳ ಅಭ್ಯಾಸ ಮಾಡಿಸುತ್ತಾರೆ ನೋಡು ! ಆದರೂ ಇಂದಿನ ವಿದ್ಯಾರ್ಥಿಗಳು ಈ ಗುಟ್ಟನ್ನು ಅರಿತುಕೊಳ್ಳುವುದೇ ಇಲ್ಲ. ಬದಲಾಗಿ ಅವರು ಮನೆಗೆ ಬಂದು, ಮಾಡಿದ ಪಾಠಗಳ ಪುನರಾವರ್ತನೆ ಮಾಡದೆ, ಅತಿಯಾದ ಆಟ, ಟಿ.ವಿ. ಕಥೆ-ಕಾದಂಬರಿ ಹಾಗೂ ಅಲೆದಾಟಗಳಲ್ಲೇ ಮೈಮರೆತು, ಕೊನೆಗೆ ಪರೀಕ್ಷೆ ಸಮೀಪಿಸಿದಾಗ ಮೈತಿಳಿದು, ಎಲ್ಲ ಪಠ್ಯ ಪುಸ್ತಕಗಳನ್ನೂ ಒಟ್ಟಿಗೇ ಓದಿ ತಲೆಗೆ ತುಂಬಿಸಿಕೊಳ್ಳು ತ್ತೇವೆಂದು ಪ್ರಯತ್ನಿಸಿ, ಅದು ಸಾಧ್ಯವಾಗದೆ ತಲೆ ಕೆಡಿಸಿಕೊಂಡು ಕಂಗಾ ಲಾಗುವ ದೃಶ್ಯ ಸರ್ವೇ ಸಾಮಾನ್ಯ. ಇದು ವಿದ್ಯಾರ್ಥಿಗಳ, ವಿದ್ಯಾಭ್ಯಾಸದ ಲಕ್ಷಣವೇ ಅಲ್ಲ. ಆದರೆ ಅಲ್ಲಲ್ಲಿ ಕೆಲವು ವಿದ್ಯಾರ್ಥಿಗಳಿರುತ್ತಾರೆ ; ಅವರಿಗೆ ತಮ್ಮ ತಾಯ್ತಂದೆಯರದೋ ಅಧ್ಯಾಪಕರದೋ ಮಾರ್ಗದರ್ಶನವಿರುತ್ತದೆ, ಹಾಗೂ ಆ ವಿದ್ಯಾರ್ಥಿಗಳಲ್ಲೂ ಸ್ವಭಾವಸಹಜವಾಗಿ ಶಿಸ್ತು-ವಿಧೇಯತೆ ಇರು ತ್ತದೆ. ಅಂಥವರು ತಮ್ಮದೇ ಆದ ವೇಳಾಪಟ್ಟಿಯೊಂದನ್ನು ಹಾಕಿಕೊಂಡು ಪ್ರತಿದಿನ ತಪ್ಪದೆ ಓದುವುದು-ಬರೆಯುವುದನ್ನು ಮಾಡುತ್ತ ಲೀಲಾಜಾಲವಾಗಿ ಮುಂದುವರಿಯುತ್ತಿರುತ್ತಾರೆ. ಈ ಬುದ್ಧಿವಂತಿಕೆಯನ್ನು ನೀನೂ ಕಲಿತುಕೊಳ್ಳ ಬೇಕು. ಶಾಲಾ ವೇಳೆಯನ್ನು ಬಿಟ್ಟರೆ ನಿನ್ನ ಸ್ವಂತದ ವೇಳೆ ಎಷ್ಟಿರುತ್ತದೆ ಎಂಬುದನ್ನು ನೋಡಿಕೊ. ಶನಿವಾರದ ಅರ್ಧ ದಿನ, ಭಾನುವಾರ ಹಾಗೂ ಇತರ ರಜಾ ದಿನಗಳೆಲ್ಲ ನಿನ್ನ ಸ್ವಂತ ವೇಳೆಯೇ ಅಲ್ಲವೆ ? ಇನ್ನು ಆಗಾಗ ಸಿಗುವ ‘ಲೆಟ್ ಆಫ್​’ ವೇಳೆಯೂ ನಿನ್ನದೇ. ಈ ವೇಳೆಯನ್ನು ಹಿಡಿದು ಅದರ ಪ್ರತಿ ಯೊಂದು ಕ್ಷಣವನ್ನೂ ಸದುಪಯೋಗ ಪಡಿಸಿಕೊಳ್ಳಬಲ್ಲೆಯಾದರೆ ಈ ಜಗತ್ತಿ ನಲ್ಲಿ ನೀನೊಬ್ಬ ಮಹೋನ್ನತ ವ್ಯಕ್ತಿಯಾಗುವುದು ಖಂಡಿತ.</p>
  <p>ವೇಳಾಪಟ್ಟಿಯನ್ನು ಹಾಕಿಕೊಳ್ಳದೆ ವೇಳೆಯನ್ನು ಸದುಪಯೋಗ ಪಡಿಸಿ ಕೊಳ್ಳುವುದು ಸಾಧ್ಯವಲ್ಲದ ಮಾತು. ವೇಳಾಪಟ್ಟಿಯನ್ನು ಹೇಗೆ ಹಾಕಿಕೊಳ್ಳ ಬೇಕು ? ಮೊದಲು, ನೀನು ರಾತ್ರಿ ಮಲಗುವ ಹಾಗೂ ಬೆಳಗ್ಗೆ ಏಳುವ ಸಮಯ ವನ್ನು ಖಚಿತಪಡಿಸಿಕೊಂಡುಬಿಡಬೇಕು. ಏಕೆಂದರೆ ಮಲಗುವ, ಏಳುವ ವೇಳೆ ಯಲ್ಲಿ ವ್ಯತ್ಯಾಸವಾಯಿತೆಂದರೆ ನಿನ್ನ ವೇಳಾಪಟ್ಟಿಯನ್ನು ಸುಮ್ಮನೆ ಕಟ್ಟಿಡ ಬೇಕಾಗುತ್ತದೆ. ಹದಿಹರೆಯದ ನೀನು ರಾತ್ರಿ ಹತ್ತಕ್ಕೆ ಮಲಗಿ ಬೆಳಗ್ಗೆ ಐದಕ್ಕೆ ಏಳುವುದು ಅತ್ಯಂತ ಸೂಕ್ತ, ಸಮರ್ಪಕ. ದಿನವಿಡೀ ನಿನ್ನ ಮನಸ್ಸು ಶಾಂತವೂ ಸ್ಥಿರವೂ ಪ್ರಫುಲ್ಲವೂ ಆಗಿರಬೇಕಾದರೆ ರಾತ್ರಿಯಲ್ಲಿ ಮಾಡುವ ನಿದ್ರೆ ಅತ್ಯಂತ ಪ್ರಾಮುಖ್ಯದ್ದು. ಗಾಢನಿದ್ರೆಯೊಂದು ವರ. ಬೆಳಗ್ಗೆ ಐದರಿಂದ ರಾತ್ರಿ ಹತ್ತರ ವರೆಗೆ ನಿನಗೆ ದೊರೆಯುವ ಹದಿನೇಳು ಗಂಟೆಯ ಕಾಲವನ್ನು ನೀನು ಸದುಪಯೋಗಪಡಿಸಿಕೊಂಡು ಮೈ-ಮನಸ್ಸುಗಳನ್ನು ದುಡಿಸಿದ್ದೇ ಆದರೆ ರಾತ್ರಿ ದಿಂಬಿಗೆ ತಲೆಯಿಟ್ಟ ಕೂಡಲೇ ಗಾಢ ನಿದ್ರೆ ಹತ್ತುವುದು ಖಂಡಿತ.</p>
  <p>ಬೆಳಗ್ಗೆ ಐದಕ್ಕೆ ಎದ್ದು ಶಾಲೆಗೆ ಹೋಗುವವರೆಗಿನ ವೇಳೆ ಹಾಗೂ ಶಾಲೆ ಯಿಂದ ಹಿಂದಿರುಗಿದ ಮೇಲೆ ರಾತ್ರಿ ಮಲಗುವವರೆಗಿನ ವೇಳೆ ನಿನ್ನದು. ಈ ಅವಧಿಯಲ್ಲಿ ನಿನ್ನ ವೈಯಕ್ತಿಕ ಪ್ರಾರ್ಥನೆ, ಅಧ್ಯಯನ ಹಾಗೂ ಇತರ ಕೆಲಸ ಕಾರ್ಯಗಳನ್ನು ಅಳವಡಿಸಿರುವ ವೇಳಾಪಟ್ಟಿಯೊಂದನ್ನು ತಯಾರಿಸಿಕೊಳ್ಳ ಬೇಕು. ಅದನ್ನು ನಿನ್ನ ಅಧ್ಯಾಪಕರಿಗೆ ತೋರಿಸಿ ಅವರ ಸಲಹೆ ಸೂಚನೆಗಳನ್ನು ಪಡೆಯಬಹುದು.</p>
  <p>ಬೆಳಗ್ಗೆ ಎದ್ದು ಸ್ನಾನಾದಿಗಳನ್ನು ಮುಗಿಸಿದ ಮೇಲೆ ನಿನ್ನ ಶಕ್ತ್ಯನುಸಾರ ಹತ್ತು ನಿಮಿಷವೋ ಅರ್ಧಗಂಟೆಯೋ ಸ್ತೋತ್ರಪಠನ ಪ್ರಾರ್ಥನೆ ಧ್ಯಾನ ಇತ್ಯಾದಿಗಳ ಕಾರ್ಯವೊಂದು ನಿನ್ನ ವೇಳಾಪಟ್ಟಿಯಲ್ಲಿ ಅವಶ್ಯವಾಗಿ ಸೇರಿರಲಿ, ನಿನ್ನ ಮನಸ್ಸಿನ ಆರೋಗ್ಯಕ್ಕೆ, ಸಮಸ್ಥಿತಿಗೆ ಇದು ಅತ್ಯಂತ ಸಹಾಯಕ. ಹಾಗೆಯೇ ರಾತ್ರಿ ಮಲಗುವ ಸಮಯದಲ್ಲಿಯೂ ನಿನ್ನ ಇಷ್ಟ ದೇವತೆಯನ್ನು ಪ್ರಾರ್ಥಿಸಿ ಕೊಳ್ಳಬೇಕು–“ಹೇ ಭಗವನ್, ನಿನ್ನ ದಯೆಯಿಂದ ಇಂದಿನ ದಿನವನ್ನು ಸಾಧ್ಯವಾದಷ್ಟು ಪ್ರಾಮಾಣಿಕತೆಯಿಂದ ಸದುಪಯೋಗ ಪಡಿಸಿಕೊಂಡಿದ್ದೇನೆ. ಆದರೂ ಕೆಲವಾರು ಲೋಪದೋಷಗಳು ಇರಬಹುದು. ನಾಳೆಯ ದಿನ ಆ ಲೋಪದೋಷಗಳೂ ಆಗದಂತೆ ನನಗೆ ಶಕ್ತಿ-ವಿವೇಕ ಕೊಟ್ಟು ಮುನ್ನಡೆಸು.” ಈ ಪ್ರಾರ್ಥನೆ ಹೃತ್ಪೂರ್ವಕವಾಗಿರಲಿ. ದೇವರು ಅದನ್ನು ಖಂಡಿತ ಈಡೇರಿ ಸುತ್ತಾನೆ. ಮತ್ತು ನಿನ್ನ ಮನಶ್ಶಕ್ತಿ ದಿನೇ ದಿನೇ ಹೆಚ್ಚುವುದನ್ನು ನೀನೇ ನೋಡ ಬಹುದು. (ಇದೇ ಪುಸ್ತಕದಲ್ಲಿರುವ ‘ಪ್ರಾರ್ಥಿಸಿರಿ ! ಅಥವಾ, ಭಾವಿಸಿರಿ !’ ಎಂಬ ಲೇಖನದಲ್ಲಿ ಕೊಟ್ಟಿರುವ ಸೂಚನೆಗಳನ್ನೂ ಗಮನಿಸಿ ಅವುಗಳನ್ನು ಅಳವಡಿಸಿಕೊಂಡರೆ ಅತ್ಯುತ್ತಮ).</p>
  <p>ಸ್ನಾನ ಎಂದೆನಲ್ಲ, ಇದನ್ನು ಮಾತ್ರ ಖಂಡಿತ ಕಡೆಗಣಿಸಬೇಡ. ಪ್ರತಿದಿನವೂ ತಲೆಯಿಂದ ಕಾಲಿನವರೆಗೂ ಬೆವರಿ ಬೆವರಿ, ಅದು ಗಾಳಿಗೆ ಆರಿ ಉಪ್ಪು ಹೆಪ್ಪುಗಟ್ಟಿರುತ್ತದೆ, ಜೊತೆಗೆ ಧೂಳು ಅಂಟಿಕೊಂಡಿರುತ್ತದೆ. ಇಂಥ ತಲೆ-ಮೈ ಯನ್ನು ತೊಳೆಯದಿದ್ದರೆ ಮನಸ್ಸು ಮಂದವಾಗಿ ಲವಲವಿಕೆಯನ್ನು ಕಳೆದು ಕೊಳ್ಳುತ್ತದೆ. ಆಗ, ಅಧ್ಯಯನ ಮಾಡುವ, ಅಧ್ಯಯನ ಮಾಡಿದ್ದನ್ನು ನೆನಪಿಟ್ಟು ಕೊಳ್ಳುವ ಸಾಮರ್ಥ್ಯ ಅರ್ಧಕ್ಕೆ ಅರ್ಧ ಕುಂಠಿತವಾಗುತ್ತದೆ.</p>
  <p>ಬೆಳಗ್ಗೆ-ಸಂಜೆ ಎರಡು ಹೊತ್ತು ಸ್ನಾನ ಮಾಡುವ ಅಭ್ಯಾಸ ಬೆಳಸಿಕೊಳ್ಳಲು ಸಾಧ್ಯವಾದರೆ ಇನ್ನೂ ಒಳ್ಳೆಯದು. ತಣ್ಣೀರ ಸ್ನಾನ ಅತ್ಯುತ್ತಮ ; ಸಾಧ್ಯವಾಗ ದಿದ್ದರೆ ಉಗುರು ಬೆಚ್ಚಗಿನ ನೀರು. ಬಿಸಿ ನೀರನ್ನು ಮಾತ್ರ ಬಳಸಲೇ ಬೇಡ. ತಣ್ಣೀರ ಸ್ನಾನವನ್ನು ರೂಢಿಸಿಕೊಳ್ಳಬೇಕೆಂದಿದ್ದರೆ ಸೆಕೆಗಾಲದಲ್ಲಿ ಪ್ರಾರಂಭಿಸು ವುದು ಸುಲಭ. ಈ ತಣ್ಣೀರ ಸ್ನಾನದಿಂದ ಎರಡು ಮಹಾ ಪ್ರಯೋಜನಗಳಿವೆ– ಮೊದಲನೆಯದಾಗಿ ಶರೀರವೂ ಚಟುವಟಿಕೆಯಿಂದಿರುತ್ತದೆ ; ಮನಸ್ಸೂ ಚುರು ಕಾಗಿರುತ್ತದೆ. ಎರಡನೆಯದಾಗಿ ಬ್ರಹ್ಮಚರ್ಯಪಾಲನೆಗೆ ಅದು ಬಹಳ ಸಹಾಯಕಾರಿ.</p>
  <p>೩. ಈಗ, ವೇಳಾಪಟ್ಟಿಗೆ ಅನುಸಾರವಾಗಿ ಅಧ್ಯಯನ ಮಾಡಬೇಕೆಂಬು ದೇನೋ ಸರಿಯೆ. ಆದರೆ ಇಲ್ಲಿ ಒಂದು ಸಣ್ಣ ಸಲಹೆ ನೀಡಲಿಚ್ಛಿಸುತ್ತೇನೆ. ನೋಡು, ನಿನ್ನ ತರಗತಿಯಲ್ಲಿ ಅಂದಂದು ನಡೆಯುವ ಪಾಠಗಳನ್ನು ಮುಂಚಿತ ವಾಗಿಯೇ ಓದಿ ತಯಾರಾಗಿರಬೇಕು. ಹೀಗೆ ಮಾಡಿದರೆ, ಅಧ್ಯಾಪಕರು ಪಾಠದ ವಿಷಯಗಳನ್ನು ವಿವರಿಸುವಾಗ ಮನಸ್ಸಿಗೆ ಅದು ಚೆನ್ನಾಗಿ ನಾಟುತ್ತದೆ. ನೀನೇ ಓದಿಕೊಳ್ಳುವಾಗ ನಿನಗೆ ಯಾವ ಅಂಶ ಅರ್ಥವಾಗಿರಲಿಲ್ಲವೋ ಅದು ನಿನಗೆ ತರಗತಿಯಲ್ಲಿ ಸ್ವಷ್ಟವಾಗುತ್ತದೆ. ಬಳಿಕ, ಮನೆಗೆ ಹಿಂದಿರುಗಿದ ಮೇಲೆ ರಾತ್ರಿ ಅಧ್ಯಯನದ ವೇಳೆಯಲ್ಲಿ, ಅಂದು ಮಾಡಿದ ಪಾಠ ಪ್ರವಚನಗಳನ್ನೊಮ್ಮೆ ಪುನರಾವರ್ತನೆ ಮಾಡಬೇಕು. ಹೀಗೆ ಪೂರ್ವತಯಾರಿ ಮಾಡಿಕೊಂಡು ಹೋಗು ವುದು, ಮನೆಗೆ ಬಂದು ಪುನರಾವರ್ತನೆ ಮಾಡುವುದು–ಇದನ್ನು ಕೇವಲ ಮೂರು ತಿಂಗಳು ನಡೆಸಿಕೊಂಡು ಬಾ. ಆಮೇಲೆ, ಅಷ್ಟಕ್ಕೇ ಅದೆಷ್ಟು ಪ್ರಯೋಜನವನ್ನು ಪಡೆದಿರುವೆ ಎಂಬುದನ್ನು ಕಂಡು ನೀನು ಬೆರಗಾಗದಿರ ಲಾರೆ. ಸ್ವಲ್ಪ ಇಚ್ಛಾಶಕ್ತಿಯನ್ನುಪಯೋಗಿಸಿ, ಎಂದರೆ ಸ್ವಲ್ಪ ಹಟ ತಂದು ಕೊಂಡು ವರ್ಷವಿಡೀ ಈ ಕ್ರಮವನ್ನು ಅನುಸರಿಸಿದಿಯಾದರೆ ಪಾಠಗಳೂ ‘ಬೋರ್​’ ಆಗುವುದಿಲ್ಲ, ಪರೀಕ್ಷೆಗಳೂ ಭಾರವಾಗುವುದಿಲ್ಲ.</p>
  <p>ಆದರೆ, ಹೀಗೆ ಪ್ರತಿದಿನ ಪೂರ್ವ ತಯಾರಿ-ಪುನರಾವರ್ತನೆಯ ವ್ರತ ತೊಟ್ಟರೆ ಅಲ್ಲಿ ಇಲ್ಲಿ ಅಲೆದಾಡುವಂತಿಲ್ಲ, ಗಂಟೆಗಟ್ಟಲೆ ಟೀವಿಯ ಮುಂದೆ ಕುಳಿತಿರುವಂತಿಲ್ಲ, ಸ್ನೇಹಿತರನ್ನು ಕಟ್ಟಿಕೊಂಡು ಹರಟುತ್ತ ಕಾಲಕಳೆಯು ವಂತಿಲ್ಲ. ವಾರ್ಷಿಕ ಪರೀಕ್ಷೆ ಮುಗಿಯುವವರೆಗೂ ವ್ರತಧಾರಕನಂತೆ ಇರ ಬೇಕಾಗುತ್ತದೆ. ನಿಜಕ್ಕೂ ವಿದ್ಯಾಭ್ಯಾಸವೆಂದರೆ ಒಂದು ವ್ರತವೇ ಸರಿ. ಆದ್ದ ರಿಂದ ನೀನೊಬ್ಬ ವ್ರತಧಾರಕನೆಂದೇ ತಿಳಿದುಕೊ. ಸತ್ಯವಾಗಿ ಹೇಳುವುದಾದರೆ, ಅಧ್ಯಾಪಕರು ವಿದ್ಯಾದಾನದ ವ್ರತಧಾರಕರು, ವಿದ್ಯಾರ್ಥಿಗಳು ವಿದ್ಯಾಭ್ಯಾಸದ ವ್ರತಧಾರಕರು. ದೃಢ ಮನಸ್ಸಿನಿಂದ ವ್ರತಧಾರಣೆ ಮಾಡದಿದ್ದರೆ ಯಾವ ಮಹಾಕಾರ್ಯವೂ ಕೈಗೂಡದು.</p>
  <p>ವೇಳಾಪಟ್ಟಿಗೆ ಸಂಬಂಧಿಸಿದಂತೆ ಇನ್ನೊಂದು ಮಾತು ; ಸಾಮಾನ್ಯ ದಿನ ಚರಿಯ ವೇಳಾಪಟ್ಟಿಯಲ್ಲದೆ ವಿಶೇಷ ರಜಾದಿನಗಳಲ್ಲಿ ದೊರೆಯುವ ಅಧಿಕ ಸಮಯವನ್ನು ಸದುಪಯೋಗಪಡಿಸಿಕೊಳ್ಳಲು ವಿಶೇಷ ವೇಳಾಪಟ್ಟಿಯನ್ನು ಆಗಾಗ ಹಾಕಿಕೊಳ್ಳುತ್ತಿರಬೇಕು.</p>
  <p>೪. ನಿನ್ನ ವೇಳಾಪಟ್ಟಿಯ ವಿಷಯ ಮನೆಮಂದಿಗೆ ತಿಳಿದಿದ್ದರೆ ಒಳ್ಳೆಯದು. ಇದರಿಂದ ಅವರು ನಿನ್ನನ್ನು ಅಧ್ಯಯನದ ವೇಳೆಯಲ್ಲಿ ಇತರ ಕೆಲಸ ಕಾರ್ಯ ಗಳಿಗೆ ಕರೆಯುವುದು ತಪ್ಪುತ್ತದೆ. ನೀನು ಒಮ್ಮೆ ಅಧ್ಯಯನಕ್ಕೆ ಕುಳಿತೆಯೆಂದರೆ ಕನಿಷ್ಠ ಪಕ್ಷ ಒಂದು ಗಂಟೆಯ ಕಾಲ ಅತ್ತಿತ್ತ ಅಲುಗದೆ, ಕಿಟಕಿಯ ಹೊರಗೆ ಕಣ್ಣು ಹಾಕದೆ, ಓದುವುದರಲ್ಲೇ ತಲ್ಲೀನನಾಗಿರಬೇಕು. ಇದು ಮೊದಮೊದಲು ಕಷ್ಟವಾಗಬಹುದು. ಆದರೂ ಹಟತೊಟ್ಟು ಅಭ್ಯಾಸಮಾಡಿದರೆ ನಿನ್ನ ಮೈ ಮನಸ್ಸುಗಳೆರಡು ನಿನ್ನಿಚ್ಛೆಯಂತೆ ನಡೆದುಕೊಳ್ಳಲಾರಂಭಿಸುತ್ತವೆ. ಒಂದು ಗಂಟೆಯ ಬಳಿಕ ಎದ್ದು ಹೊರಗೆ ಗಾಳಿಯಲ್ಲಿ ಅಡ್ಡಾಡಿ, ಒಂದು ಲೋಟ ನೀರು ಕುಡಿದು ಮತ್ತೆ ಓದಲು ಅಥವಾ ಬರೆಯಲು ಕುಳಿತುಕೊ. ಆಗಾಗ ನೀರು ಕುಡಿಯುವುದರಿಂದ ಚೆನ್ನಾಗಿ ರಕ್ತ ಸಂಚಾರವಾಗಿ ಮನಸ್ಸು ಲವಲವಿಕೆಗೊಳ್ಳು ತ್ತದೆ.</p>
  <p>ಓದುವಾಗ ಸಿಗುವ ಕಷ್ಟದ ಪದಗಳನ್ನು ಆಗಾಗಲೇ ಅರ್ಥಮಾಡಿಕೊಳ್ಳ ಬೇಕು. ಅದಕ್ಕೆ ಒಂದು ಒಳ್ಳೆಯ ಶಬ್ದಕೋಶ ಬಳಿಯಲ್ಲೇ ಇರಬೇಕು. ಒಂದೊಂದು ಶಬ್ದವನ್ನೂ ಸರಿಯಾದ ರೀತಿಯಲ್ಲಿ ಬಳಸಲು ಕಲಿತೆಯಾದರೆ, ನಿನ್ನ ಭಾಷಾಜ್ಞಾನ ವರ್ಧಿಸುವುದರ ಮೂಲಕ ನಿನ್ನ ಅಧ್ಯಯನ ನೂರುಮಡಿ ಹೆಚ್ಚು ಫಲಪ್ರದವಾಗುತ್ತದೆ. ಶಬ್ದಗಳ ಅರ್ಥ ತಿಳಿದಿದ್ದರೆ ವಿಷಯಗಳು ಸ್ಪಷ್ಟವಾಗಿ ಅರ್ಥವಾಗುತ್ತವೆ ; ಆಗ ಇನ್ನಷ್ಟು ಓದಬೇಕು, ಮತ್ತಷ್ಟು ಓದ ಬೇಕು ಎಂಬ ಉತ್ಸಾಹ ಹುಟ್ಟಿಕೊಳ್ಳುತ್ತದೆ. ಪುನಃ ಪುನಃ ಓದುವುದರಿಂದ ಪಠ್ಯವಿಷಯಗಳು ಮನದಟ್ಟಾಗುತ್ತವೆ. ಜ್ಞಾಪಕಶಕ್ತಿಯನ್ನು ಹೆಚ್ಚಿಸಿಕೊಳ್ಳಲು ಉಪಾಯವೇನು ಎಂದು ಕೇಳುವ ವಿದ್ಯಾರ್ಥಿಗಳು ಬಹಳ. ಪಾಠವನ್ನು ಅರ್ಥ ಮಾಡಿಕೊಂಡು ಪುನಃ ಪುನಃ ಓದುವುದು-ಬರೆಯುವುದು ಅದಕ್ಕೆ ಪ್ರಧಾನ ಉಪಾಯ. ಇನ್ನೂ ಕೆಲವು ಉಪಾಯಗಳನ್ನು ಮುಂದೆ ತಿಳಿಸುತ್ತೇನೆ.</p>
  <p>ಮೇಜು-ಕುರ್ಚಿಯ ಅನುಕೂಲತೆ ಇದೆ ತಾನೆ ನಿನಗೆ ? ಇಲ್ಲದಿದ್ದರೆ ಕನಿಷ್ಠಪಕ್ಷ ಪುಟ್ಟ ಡೆಸ್ಕಾದರೂ ಇರಬೇಕು. ಡೆಸ್ಕಿನ ಮೇಲಿರುವ ಪುಸ್ತಕಕ್ಕೂ ನಿನ್ನ ಕಣ್ಣುಗಳಿಗೂ ಸಾಕಷ್ಟು ಅಂತರವಿರುವಂತೆ ನೋಡಿಕೊ. ಡೆಸ್ಕಿಗೆ ಅತಿ ಹತ್ತಿರದಲ್ಲಿ ಮುಖವಿಟ್ಟು ಓದುವುದರಿಂದ ಅಥವಾ ಬರೆಯುವುದರಿಂದ ಕಣ್ಣಿಗೂ ಮಿದುಳಿಗೂ ಬೇಗ ಆಯಾಸವುಂಟಾಗಿ, ಹೆಚ್ಚು ಹೊತ್ತು ಅಧ್ಯಯನ ಮಾಡುವ ಸಾಮರ್ಥ್ಯ ಕುಂಠಿತವಾಗುತ್ತದೆ.</p>
  <p>ಇನ್ನು, ನೀನು ಬಳಸುವ ಪೆನ್ನು-ಪೆನ್ಸಿಲು ಉತ್ತಮ ಮಟ್ಟದ್ದಾಗಿರುವಂತೆ ನೋಡಿಕೊ. ಚೆನ್ನಾಗಿ ಬರೆಯುವ ಎರಡು ಪೆನ್ನುಗಳಿರುವುದು ಒಳ್ಳೆಯದು. ಅವನ್ನು ಇತರರಿಗೆ ಕೊಡಲೇ ಬೇಡ. ಪೆನ್ನನ್ನು ಹಿಡಿದುಕೊಂಡು ಬರೆಯುವ ರೀತಿ ಒಬ್ಬೊಬ್ಬರದು ಒಂದೊಂದು ತೆರ. ಹೀಗಿರುವಾಗ ನಿನ್ನ ಪೆನ್ನನ್ನು ಇತರರಿಗೆ ಕೊಟ್ಟರೆ ಏನಾಗಬಹುದೆಂದು ನೀನೇ ನೋಡಿಕೊ. ಪೆನ್ನು ನಿನ್ನ ಅನುಕೂಲಕ್ಕೆ ತಕ್ಕಂತೆ ಬರೆಯಬೇಕಾದರೂ ಕೆಲದಿನ ಬರೆದು ಬರೆದು ಅಭ್ಯಾಸ ವಾಗಬೇಕಾಗುತ್ತದೆ. ವೇಗವಾಗಿ ಬರೆದರೂ ಅಕ್ಷರಗಳು ಸುಂದರವಾಗಿರ ಬೇಕಾದರೆ ಅದು ಉತ್ತಮ ಪೆನ್ನಿನಿಂದಲೇ ಸಾಧ್ಯ. ಉತ್ತರಪತ್ರಿಕೆಗಳು ಸುಂದರವೂ ಚೊಕ್ಕಟವೂ ಆಗಿರಬೇಕೆಂದು ಪರೀಕ್ಷಕರು ಅಪೇಕ್ಷಿಸುತ್ತಾರೆ. ಸುಂದರವಾಗಿದ್ದರೆ ಹೆಚ್ಚು ಅಂಕಗಳನ್ನು ಕೊಡಲು ಅವರ ಕೈ ಮುಂದಾಗುತ್ತದೆ; ಅಂದಗೆಟ್ಟರೆ ಉತ್ತರ ಸರಿಯಾಗಿದ್ದರೂ ಕಡಿಮೆ ಅಂಕಗಳೇ ಬೀಳುವ ಸಂಭವ! ಆದ್ದರಿಂದ ಬರವಣಿಗೆಯ ಕಡೆಗೆ ನೀನು ಸಾಕಷ್ಟು ಗಮನ ಕೊಡಲೇ ಬೇಕು. ಉತ್ತಮ ಬರವಣಿಗೆಯಲ್ಲಿ ಐದು ಮುಖ್ಯಾಂಶಗಳು ಸೇರಿರುತ್ತವೆ : (೧) ಅಕ್ಷರಗಳು ಸುಂದರವಾಗಿರಬೇಕು, (೨) ಹೊಡೆದು ಬಡಿದು ಚಿತ್ತು ಮಾಡದೆ ಚೊಕ್ಕಟವಾಗಿರಬೇಕು, (೩) ತಪ್ಪುಗಳು <span class="en">(spelling mistakes)</span> ಇರಬಾರದು, (೪) ಸಾಲುಗಳು ನೇರವಾಗಿರಬೇಕು, (೫) ವಾಕ್ಯಗಳು ವ್ಯಾಕರಣಬದ್ಧವಾಗಿರ ಬೇಕು.</p>
  <p>ಅಧ್ಯಯನದಲ್ಲಿ ಕೇವಲ ಓದುವಿಕೆಯೊಂದೇ ಅಲ್ಲ, ಬರೆಯುವಿಕೆಯೂ ಸೇರಿಕೊಂಡಿದೆ ಎಂಬುದು ನಿನಗೆ ತಿಳಿದಿರಲಿ. ವಿವೇಚನೆಯಿಂದ ಓದುವುದು ಎಷ್ಟು ಪ್ರಾಮುಖ್ಯವೋ ಸಮರ್ಪಕವಾಗಿ ಬರೆಯುವುದೂ ಅಷ್ಟೇ ಪ್ರಾಮುಖ್ಯ. ನೀನು ಪರೀಕ್ಷೆಯಲ್ಲಿ ಪ್ರಶ್ನಪತ್ರಿಕೆಯಲ್ಲಿರುವ ಎಲ್ಲ ಪ್ರಶ್ನೆಗಳನ್ನೂ ಉತ್ತರಿ ಸಲೇ ಬೇಕು. ಆದರೆ ನಿಗದಿತ ವೇಳೆಯಲ್ಲಿ ಅವನ್ನೆಲ್ಲ ಬರೆದು ಮುಗಿಸಬೇಕಾಗು ತ್ತದೆ ಅಲ್ಲವೆ ? ಅಂದಮೇಲೆ ವೇಗವಾಗಿ ಬರೆಯುವ ಅಭ್ಯಾಸ ಮಾಡಿಕೊಳ್ಳು ವುದು ಬೇಡವೆ ? ಆದ್ದರಿಂದ ಪ್ರತಿದಿನ ನೀನು ಒಂದಿಷ್ಟು ಬರವಣಿಗೆಯ ಕಾರ್ಯವನ್ನು ಮಾಡಲೇಬೇಕು.</p>
  <p>ಈ ಬರವಣಿಗೆಯ ಅಭ್ಯಾಸವನ್ನು ಹೇಗೆ ಮಾಡಬೇಕು ಎಂಬ ವಿಷಯವಾಗಿ ಒಂದೆರಡು ಮಾತನ್ನು ಹೇಳಿಬಿಡುತ್ತೇನೆ. ಮೊದಲನೆಯದಾಗಿ ಕಾಪಿ ಬರೆಯುವ <span class="en">(Copy writing)</span> ಅಭ್ಯಾಸ ಇಟ್ಟುಕೊ. ನಾನು ವಿದ್ಯಾರ್ಥಿಯಾಗಿದ್ದಾಗ ನಮ್ಮ ಅಧ್ಯಾಪಕರು ನಮ್ಮಿಂದ ಕಾಪಿ ಬರೆಯಿಸಿದ್ದು ಇಂದಿಗೂ ಚೆನ್ನಾಗಿ ನೆನಪಿದೆ. ಏಕೆಂದರೆ ಚೆನ್ನಾಗಿ ಏಟು ಕೊಟ್ಟು ಬರೆಸುತ್ತಿದ್ದರು. ಅಕ್ಷರ ಚೆನ್ನಾಗಿಲ್ಲದಿದ್ದರೆ ಏಟು, ತಪ್ಪಾಗಿ ಬರೆದಿದ್ದರೆ ಏಟು, ಸಾಲುಗಳು ಸೊಟ್ಟಗಿದ್ದರೆ ಏಟು, ಬರವಣಿಗೆ ಯಲ್ಲಿ ಒಂದೊಂದು ಅಕ್ಷರ ಒಂದೊಂದು ಗಾತ್ರದ್ದಾಗಿದ್ದರೆ ಏಟು, ಒಂದು ಶಬ್ದಕ್ಕೂ ಇನ್ನೊಂದು ಶಬ್ದಕ್ಕೂ ಸರಿಯಾದ ಅಂತರವಿರದಿದ್ದರೆ ಏಟು, ಅಕ್ಷರದ ಮೇಲೆ ಅಕ್ಷರ ಬಿದ್ದುಕೊಂಡಂತಿದ್ದರೆ ಏಟು, ಇವೆಲ್ಲದರ ಜೊತೆಗೆ ದಿನಾಲು ಬಳಸುವ ಆ ಕಾಪಿ ಪುಸ್ತಕ ಚೊಕ್ಕಟವಾಗಿಲ್ಲದಿದ್ದರೆ ಏಟು, ಇನ್ನು ಕಾಪಿ ಬರೆಯಲು ತಪ್ಪಿದ ದಿನವಂತೂ ಏಟೋ ಏಟು ! ಹೀಗೆ ಏಟಿನ ಮೇಲೆ ಏಟು ತಿಂದೇ ನಾವು ಪಾಠ ಕಲಿತದ್ದು. ಏಟು ಕೊಟ್ಟ ಅಧ್ಯಾಪಕರ ಮೇಲೆ ಅಂದು ಕೋಪ ಬಂದದ್ದೂ ಉಂಟು, ಅವರ ಬೆನ್ನ ಹಿಂದೆ ಬೈದದ್ದೂ ಉಂಟು, ಆದರೆ ಇಂದು ಅವರನ್ನು ನೆನೆದಾಗಲೆಲ್ಲಾ ಹೃದಯ ಅವರಿಗೆ ಕೃತಜ್ಞತೆಯನ್ನರ್ಪಿ ಸುತ್ತದೆ.</p>
  <p>ಆದರೆ ನೀನು ಕಾಪಿ ಬರೆಯುವುದೆಂದರೆ, ಪ್ರಾಥಮಿಕ ಶಾಲೆಯ ಮಕ್ಕಳಂತೆ ಮಾದರಿ ವಾಕ್ಯವೊಂದನ್ನು ಮತ್ತೆ ಮತ್ತೆ ಬರೆಯುವುದಲ್ಲ. ಯಾವುದಾದರೂ ಪಾಠವನ್ನು ಮುಂದಿಟ್ಟುಕೊಂಡು ಅದನ್ನು ಬರೆಯುತ್ತ ಹೋಗು, ಇದು ಕನ್ನಡದಂತೆಯೇ ಇಂಗ್ಲೀಷು, ಹಿಂದಿ ಭಾಷೆಯಲ್ಲೂ ನಡೆಯಬೇಕು. ಎಲ್ಲಾ ಭಾಷೆಗಳ ಪುಸ್ತಕದಿಂದ ಒಂದೆರಡು ಪ್ಯಾರಾಗಳನ್ನು ದಿನಾಲೂ ಬರೆಯುತ್ತಾ ಬಂದರಾಯಿತು. ಆದರೆ ಅಕ್ಷರ ಚೆನ್ನಾಗಿದೆಯೇ, ಸಾಲುಗಳು ಸರಿಯಾಗಿವೆಯೇ ಎಂಬುದನ್ನೆಲ್ಲ ನೀನೇ ನೋಡಿಕೊಳ್ಳಬೇಕು. ಬರೆದುದರಲ್ಲಿ ತಪ್ಪುಗಳಿವೆಯೆ ಎಂದು ಪುಸ್ತಕ ನೋಡಿ ಸರಿಪಡಿಸಿಕೊಳ್ಳಬೇಕು. ಕಂಡದ್ದನ್ನು ಕಂಡಂತೆಯೇ ಬರೆಯುವುದಕ್ಕೂ ಎಷ್ಟು ಎಚ್ಚರ ಬೇಕಾಗುತ್ತದೆ ಎಂಬುದು ನಿನಗೆ ಆಗ ತಿಳಿಯುತ್ತದೆ.</p>
  <p>ಅದು ಕಾಪಿ ಬರೆಯುವ ವಿಚಾರವಾಯಿತು. ಇನ್ನು ನೀನು ಸ್ವತಂತ್ರವಾಗಿ ಒಂದು ವಿಷಯದ ಕುರಿತು ಬರೆಯುವ ಸಾಮರ್ಥ್ಯವನ್ನು ಬೆಳಸಿಕೊಳ್ಳಬೇಕು. ಇದಕ್ಕೆ ಪಠ್ಯಪುಸ್ತಕದ ಸಹಾಯವನ್ನು ಪಡೆದುಕೊಳ್ಳಬಹುದು. ಒಂದು ಪಾಠ ವನ್ನು ಆಮೂಲಾಗ್ರವಾಗಿ ಓದಿ, ಆ ವಿಷಯವನ್ನು ಸರಿಯಾಗಿ ಮನನ ಮಾಡಿಕೊ. ಬಳಿಕ ಪುಸ್ತಕವನ್ನು ಮುಚ್ಚಿಟ್ಟು, ಆ ವಿಷಯವನ್ನು ನಿನ್ನ ಸ್ವಂತ ವಾಕ್ಯಗಳಲ್ಲಿ ನಿನ್ನದೇ ಆದ ರೀತಿಯಲ್ಲಿ ಬರೆ. ಆಮೇಲೆ ಪುಸ್ತಕದಲ್ಲಿರುವ ವಿಷಯಕ್ಕೂ ನೀನು ಬರೆದಿರುವ ವಿಷಯಕ್ಕೂ ಹೊಂದಿಕೆಯಿದೆಯೇ ಎಂದು ನೋಡಿಕೊ. ಹಾಗೆಯೇ ಅಕ್ಷರಗಳು ಚೆನ್ನಾಗಿವೆಯೇ, ಪಂಕ್ತಿಗಳು ನೆಟ್ಟಗಿವೆಯೇ, ಚಿತ್ತುಗಳು ಎಷ್ಟಾಗಿವೆ ಎಂಬುದನ್ನೆಲ್ಲ ನೋಡಿಕೊ. ಮತ್ತು ಅಷ್ಟನ್ನು ಬರೆ ಯಲು ಎಷ್ಟು ಸಮಯ ಹಿಡಿಯಿತು ಎಂಬುದನ್ನು ನೋಡಿಕೊ. ಮುಂದಿನ ಸಲ ಇನ್ನೊಂದು ವಿಷಯವಾಗಿ ಬರೆಯುವಾಗ ಹಿಂದಿನ ಸಲದ ಎಲ್ಲ ಲೋಪ ದೋಷಗಳನ್ನು ಹೋಗಲಾಡಿಸಿಕೊ. ಈ ಬಗೆಯ ಅಭ್ಯಾಸದಿಂದ ಪರೀಕ್ಷೆಯಲ್ಲಿ ವೇಗವಾಗಿಯೂ ಸುಂದರವಾಗಿಯೂ ಚೊಕ್ಕಟವಾಗಿಯೂ ಬರೆಯಲು ಸಮರ್ಥನಾಗುವೆ.</p>
  <p>ಜ್ಞಾನಸಂಪಾದನೆಗಾಗಿ ಅಧ್ಯಯನ ಮಾಡುವುದು ಎಷ್ಟು ಮುಖ್ಯವೋ ಪರೀಕ್ಷೆಯಲ್ಲಿ ಯಶಸ್ವಿಯಾಗುವುದಕ್ಕಾಗಿ ಅಧ್ಯಯನ ಮಾಡುವುದೂ ಅಷ್ಟೇ ಮುಖ್ಯ. ಜ್ಞಾನವಿದ್ದೂ ಪರೀಕ್ಷೆಯಲ್ಲಿ ನಪಾಸಾದರೆ ಏನು ಪ್ರಯೋಜನ ? ಪರೀಕ್ಷೆಯಲ್ಲಿ ತೇರ್ಗಡೆಯಾಗಬೇಕಾದರೆ ಪರೀಕ್ಷೆಗೆ ಇಟ್ಟಿರುವ ಎಲ್ಲ ವಿಷಯ ಗಳ ಕಡೆಗೂ ಸಮಾನವಾಗಿ ಗಮನ ಹರಿಸಬೇಕಾಗುತ್ತದೆ. ನಿನಗೆ ಗಣಿತ ಹಾಗೂ ವಿಜ್ಞಾನ–ಇವುಗಳಲ್ಲಿ ಅಷ್ಟಾಗಿ ಆಸಕ್ತಿಯಿಲ್ಲ ಎಂದು ಬರೆದಿರುವೆ. ಆದರೆ ಪರೀಕ್ಷೆಗಾಗಿ ಆಸಕ್ತಿ ತಂದುಕೊಂಡು ಅವುಗಳ ಅಧ್ಯಯನ ನಡಸಬೇಕು. ಇನ್ನು ಕೆಲವು ವಿಷಯಗಳು ನಿನ್ನ ತಲೆಗೆ ಹತ್ತುವುದು ಸ್ವಲ್ಪ ಕಷ್ಟವಾಗಬಹುದು. ಅಂಥ ವಿಷಯಗಳಲ್ಲಿ ನೀನು ಇನ್ನೂ ಹೆಚ್ಚಿನ ಆಸಕ್ತಿ ವಹಿಸಬೇಕು. ಮತ್ತು ಅಧ್ಯಾಪಕರ ಅಥವಾ ಬುದ್ಧಿವಂತ ಹುಡುಗರ ಸಹಾಯವನ್ನು ಪಡೆದು, ಅರ್ಥವಾಗದಿದ್ದ ಅಂಶಗಳನ್ನು ಮನವರಿಕೆ ಮಾಡಿಕೊಳ್ಳಲು ಶ್ರಮಿಸಬೇಕು–ವಿದ್ಯಾಭ್ಯಾಸ ವೊಂದು ತಪಸ್ಸಲ್ಲವೆ ? ಕಷ್ಟಪಡಬೇಕು.</p>
  <p>ಕೆಲಕೆಲವು ಅಂಶಗಳನ್ನು ಬಾಯಿಪಾಠ ಮಾಡಿಟ್ಟುಕೊಂಡಿರಬೇಕಾಗುತ್ತದೆ ನಿಜ. ಆದರೆ ಪಾಠಕ್ಕೆ ಪಾಠವನ್ನೇ ಉರು ಹೊಡೆಯುವ ಕೆಲಸವನ್ನು ಮಾಡಲೇ ಬೇಡ. ಕೆಲವು ‘ಧೀರ’ರು ನೋಟ್ಸುಗಳನ್ನು–ಅದೂ ಅವರ ಸ್ವಂತದ್ದಲ್ಲ, ಯಾರಿಂದಲೋ ಗಿಟ್ಟಿಸಿಕೊಂಡದ್ದು–ಉರು ಹೊಡೆದು ಪಾಸಾಗಲೆತ್ನಿಸುತ್ತಾರೆ. ನೀನು ಮಾತ್ರ ಹಾಗೆ ಮಾಡಲು ಹೋಗಬೇಡ. ಪಾಠಗಳ ಒಂದೊಂದು ವಾಕ್ಯವನ್ನೂ, ಒಂದೊಂದು ಶಬ್ದವನ್ನೂ ಅರ್ಥಮಾಡಿಕೊಂಡೆಯಾದರೆ ಉರು ಹೊಡೆದದ್ದಕ್ಕಿಂತಲೂ ಹೆಚ್ಚು ಸ್ಪಷ್ಟವಾಗಿ ಆ ವಿಷಯಗಳು ನಿನ್ನ ಮನಸ್ಸಿನಲ್ಲಿ ಉಳಿದಿರುತ್ತವೆ.</p>
  <p>ಪಾಠಗಳು ಮನಸ್ಸಿನಲ್ಲಿ ನಿಲ್ಲುವಂತೆ ಮಾಡಲು ಇನ್ನೊಂದು ಉಪಾಯ ಇದೆ. ಭಾನುವಾರವೇ ಮೊದಲಾದ ರಜಾ ದಿನಗಳಲ್ಲಿ ನೀನು ಮೂರ್ನಾಲ್ಕು ಬುದ್ಧಿವಂತ ವಿದ್ಯಾರ್ಥಿಸಹಪಾಠಿಗಳನ್ನು ಸೇರಿಸಿಕೊಂಡು ಸಾಮೂಹಿಕ ಅಧ್ಯ ಯನ, ಚರ್ಚೆ, ವಿಚಾರ ವಿನಿಮಯ ಮಾಡುತ್ತ ಬರಬೇಕು. ಇದರಿಂದ ನಿಮನಿಮಗೆ ಗೊತ್ತಿರುವ ಹೆಚ್ಚಿನ ವಿಚಾರಗಳು ಪರಸ್ಪರರಿಗೆ ತಿಳಿಯುವಂತಾಗು ವುದಲ್ಲದೆ, ಆ ಪಠ್ಯವಿಷಯಗಳನ್ನು ಚರ್ಚಿಸುವಾಗ ಅವುಗಳನ್ನು ಕಿವಿಗಳಿಂದ ಕೇಳುವುದರ ಮೂಲಕವೇ ಅವು ಎಷ್ಟೋ ಮಟ್ಟಿಗೆ ಮನದಟ್ಟಾಗುತ್ತವೆ. ಕಿವಿಯಿಂದ ಕೇಳುವುಕ್ಕೆ ಶ್ರವಣ ಎಂದು ಹೆಸರು. ಈ ಶ್ರವಣ ಎನ್ನುವುದು ಅತ್ಯಂತ ಪರಿಣಾಮಕಾರಿಯಾದುದು. ಎಷ್ಟೋ ಜನ ಸ್ತ್ರೀಪುರುಷರು ಹರಿಕಥೆ- ಪುರಾಣ ಪ್ರವಚನಾದಿಗಳನ್ನು ಕೇಳುತ್ತ ಕೇಳುತ್ತಲೇ ಹಲವಾರು ವಿಚಾರಗಳನ್ನು ತಿಳಿದುಕೊಂಡು ಬುದ್ಧಿವಂತರಾಗಿರುವುದನ್ನು ನೀನು ಕಾಣಬಹುದು. ಆದ್ದ ರಿಂದ ಪ್ರತಿಯೊಂದು ಪಠ್ಯವಿಷಯವನ್ನೂ ನಿನ್ನ ಸಹವಿದ್ಯಾರ್ಥಿಗಳೊಂದಿಗೆ ಚರ್ಚಿಸುವ ಪರಿಪಾಠವನ್ನೂ ಬೆಳಸಿಕೊ. ಇದರಿಂದ ಪರಸ್ಪರರಲ್ಲಿ ಉತ್ಸಾಹ ಹೆಚ್ಚಿ ಮನಸ್ಸು ಉಲ್ಲಾಸಭರಿತವಾಗಿ ಅಧ್ಯಯನ ಹೆಚ್ಚು ಫಲಪ್ರದವಾಗುವುದು ಖಂಡಿತ. ಆದರೆ ನಿಮ್ಮೊಳಗೆ ಹರಟೆ ಶುರುವಾಗದಂತೆ ನೋಡಿಕೊಳ್ಳಬೇಕು.</p>
  <p>ಬಹಳ ಮುಖ್ಯವಾದ ಇನ್ನೊಂದು ವಿಚಾರ ಹೇಳುತ್ತೇನೆ ಕೇಳು. ನೀನು ನಿನ್ನ ತರಗತಿಯಲ್ಲಿ ಮುಂದಿನ ಬೆಂಚಿನಲ್ಲಿ ಕುಳಿತುಕೊ ಮತ್ತು ನಿನ್ನ ಕಣ್ಣು-ಕಿವಿ ಗಳೆರಡನ್ನೂ ಅಧ್ಯಾಪಕರಲ್ಲೇ ನೆಟ್ಟು, ಅವರು ಹೇಳುವುದನ್ನು ಗಮನವಿಟ್ಟು ಆಲಿಸು, ಆಗ ಅಧ್ಯಾಪಕರಿಗೂ ನಿನ್ನ ಶ್ರದ್ಧೆಯನ್ನು ಕಂಡು ನಿನ್ನ ಮೇಲೆ ಪ್ರೀತಿ-ವಿಶ್ವಾಸ ಹುಟ್ಟುತ್ತದೆ. ತಮ್ಮ ಪ್ರೀತಿ-ವಿಶ್ವಾಸಕ್ಕೆ ಪಾತ್ರನಾದ ನಿನ್ನ ಮೇಲೆ ಅವರು ವಿಶೇಷ ಗಮನ ಹರಿಯಿಸುತ್ತಾರೆ. ಹಾಗೆಯೇ ಇತರ ಅಧ್ಯಾಪಕರ ವಿಷಯದಲ್ಲಿ ತುಂಬ ವಿನಯ-ವಿಶ್ವಾಸದಿಂದ ನಡೆದುಕೊ. ಅಧ್ಯಾಪಕರ ಬಗ್ಗೆ ಇತರ ಹುಡುಗರು ಏನೇ ಟೀಕೆ ಮಾಡಿದರೂ ನೀನು ಅದರಿಂದ ಪ್ರಭಾವಿತನಾಗಿ ನಿನ್ನ ಮನಸ್ಸನ್ನು ಕೆಡಿಸಿಕೊಳ್ಳಬೇಡ. ನೀನು ಭಕ್ತಿ ಗೌರವಗಳಿಂದ ನಡೆದು ಕೊಂಡುದೇ ಆದರೆ ಎಂಥ ಬಿರುಸಿನ ಅಧ್ಯಾಪಕರೂ ನಿನ್ನ ವಿಷಯದಲ್ಲಿ ಮೃದುವಾಗುತ್ತಾರೆ.</p>
  <p>ಕೆಲವು ವಿದ್ಯಾರ್ಥಿಗಳು ಕೇಳುವುದುಂಟು, “ಕೆಲಕೆಲವು ಅಧ್ಯಾಪಕರ ವೈಯ ಕ್ತಿಕ ಜೀವನವನ್ನು ಕಂಡರೆ ಅವರನ್ನು ಗೌರವದಿಂದ ಕಾಣಬೇಕೆಂದೆನಿಸುವುದೇ ಇಲ್ಲವಲ್ಲ ?” ಎಂದು. ಆದರೆ ನಾನು ನಿನಗಾಗಿ ಒಂದು ಮಾತನ್ನು ಹೇಳುತ್ತೇನೆ ಕೇಳು–ನೀನು ಅಂಥ ಅಧ್ಯಾಪಕರ ವೈಯಕ್ತಿಕ ಜೀವನವನ್ನು ನೋಡುವ ಗೊಡವೆಗೆ ಹೋಗಲೇ ಬೇಡ. ಅಲ್ಲದೆ ಇತರ ಹುಡುಗರು ಆ ಸಂಬಂಧವಾಗಿ ಹೇಳುವುದನ್ನು ಕೇಳಲೂ ಬೇಡ. ನೀನು ಮಾತ್ರ ಪ್ರತಿಯೊಬ್ಬ ಅಧ್ಯಾಪಕರ ಹೃದಯಲ್ಲೂ ಆ ಸಚ್ಚಿದಾನಂದ ಗುರುವೇ ಇದ್ದಾನೆ ಎಂಬ ಭಾವದಿಂದ ಅವರನ್ನು ಗೌರವದಿಂದ ಕಾಣು. ನಿನಗೆ ಇದು ಕಷ್ಟವೆನಿಸಿದರೂ ವಿವೇಕಿಗಳ ಮಾತಿನ ಮೇಲೆ ವಿಶ್ವಾಸವಿಟ್ಟು ಹಾಗೆ ಮಾಡು. ಇದರಿಂದ ನಿನಗೆ ದೊರೆಯುವ ಪ್ರಯೋಜನ ಅದೆಷ್ಟು ಅಪಾರ ಎಂಬುದನ್ನು ಮುಂದೆ ನೀನೇ ನೋಡುವೆ.</p>
  <p>ಇನ್ನು ಕೆಲವು ವಿದ್ಯಾರ್ಥಿಗಳು ಸುಮಾರು ಫೆಬ್ರುವರಿ-ಮಾರ್ಚ್ ತಿಂಗಳಲ್ಲಿ ನಮ್ಮ ಬಳಿ ಬಂದು “ಏಕಾಗ್ರತೆ ಸಂಪಾದಿಸಲು ಏನು ಮಾಡಬೇಕು” ಎಂದು ಕೇಳುವುದುಂಟು. ಹಾಗೆಯೇ “ಧ್ಯಾನ ಮಾಡುವುದು ಹೇಗೆ ?” ಎಂದು ಕೇಳು ವವರೂ ಉಂಟು. ಇನ್ನು ಕೆಲವರು, “ಈ ಮನಸ್ಸನ್ನು ಹಿಡಿದಿಡುವುದು ಹೇಗೆ?” ಎಂದು ಕೇಳುತ್ತಾರೆ. ಇವರೆಲ್ಲರ ಪ್ರಶ್ನೆಯ ಹಿಂದಿರುವ ಭಾವವೇನೆಂದರೆ, ವರ್ಷವಿಡೀ ಓದದೆ ಒತ್ತಟ್ಟಿಗಿಟ್ಟ ಪಠ್ಯಪುಸ್ತಕಗಳ ವಿಷಯಗಳನ್ನು ದಿಢೀರನೆ ತಲೆಗೆ ತುಂಬಿಕೊಳ್ಳಲು ಏನಾದರೊಂದು ತಂತ್ರೋಪಾಯವಿದ್ದರೆ ತಿಳಿಸಿ ಎಂದು. ಇಂತಹ ಯಾವ ತಂತ್ರೋಪಾಯವೂ ಈ ಜಗತ್ತಿನಲ್ಲೇ ಇಲ್ಲ. ಮತ್ತೆ ಮತ್ತೆ ಓದುವುದು, ಓದಿದ್ದನ್ನೇ ಓದುವುದು, ಅರ್ಥಮಾಡಿಕೊಂಡು ಓದು ವುದು, ಓದಿದ್ದನ್ನು ನೆನಪು ಮಾಡಿಕೊಳ್ಳುವುದು, ಮರೆತಿದ್ದರೆ ಮತ್ತೆ ಓದು ವುದು–ಇದೇ ಜ್ಞಾಪಕ ಶಕ್ತಿಯ ಮರ್ಮ. ಮನಸ್ಸನ್ನು ಏಕಾಗ್ರಗೊಳಿಸಲು ಅಭ್ಯಾಸವೇ ಪ್ರಧಾನ ಸಾಧನ ಎನ್ನುತ್ತದೆ ಭಗವದ್ಗೀತೆ. ಅಭ್ಯಾಸವೆಂದರೇನು ? ಪುನಃ ಪುನಃ ಪ್ರತಿದಿನ ಮಾಡುವ ಪ್ರಯತ್ನ. ನಿನ್ನ ಅಧ್ಯಯನವನ್ನು ಕ್ರಮಪ್ರಕಾರ ಪ್ರತಿದಿನ ಮಾಡುತ್ತ ಬಂದರೆ ಮನಸ್ಸು ಸಹಜವಾಗಿಯೇ ಏಕಾಗ್ರವಾಗುತ್ತದೆ.</p>
  <p>ಮನಸ್ಸು ಏಕಾಗ್ರವಾಗಲು ಬೇಕಾದ ಇನ್ನೊಂದು ಅತ್ಯಂತ ಮುಖ್ಯಾಂಶ ವೆಂದರೆ ಪ್ರೀತಿ. ನೀನು ಯಾವುದನ್ನು ಪ್ರೀತಿಸುತ್ತೀಯೋ ಅದರಲ್ಲಿ ನಿನ್ನ ಮನಸ್ಸು ಏಕಾಗ್ರಗೊಂಡಿರುತ್ತದೆ. ಇದು ನಿಯಮ. ಆದ್ದರಿಂದ ನೀನು ನಿನ್ನ ಪಠ್ಯ ವಿಷಯಗಳಲ್ಲಿ ಪ್ರೀತಿಯಿಡಬೇಕು. ಆಗ ಅವುಗಳಲ್ಲಿ ಮನಸ್ಸನ್ನು ಏಕಾಗ್ರ ಗೊಳಿಸಿಕೊಂಡು ಅಧ್ಯಯನ ಮಾಡಲು ಸಾಧ್ಯವಾಗುತ್ತದೆ. </p>
  <p>ಇವಿಷ್ಟು ನಿನ್ನ ಅಧ್ಯಯನಕ್ಕೆ ನೇರವಾಗಿ ಸಂಬಂಧಪಟ್ಟ ವಿಚಾರಗಳಾಯಿತು. ಇನ್ನೂ ಕೆಲವು ಅಂಶಗಳ ಕಡೆಗೆ ನೀನು ಗಮನ ಹರಿಸಬೇಕಾದದ್ದಿದೆ. ಮೊದಲ ನೆಯದಾಗಿ ನಿನ್ನ ಊಟ ತಿಂಡಿಯ ವಿಷಯ. ಹಿತವಾಗಿ ಮಿತವಾಗಿ ಕಾಲಕ್ಕೆ ಸರಿಯಾಗಿ ಊಟ ಮಾಡುವುದರಿಂದ ಮನಸ್ಥಿತಿ ಸದಾ ಹದವಾಗಿರುತ್ತದೆ. ಅತಿಯಾಗಿ ಉಂಡರೆ ನಿದ್ರೆ, ಅತಿ ಕಡಿಮೆ ಉಂಡರೆ ನಿತ್ರಾಣ. ಕಾಲಕ್ಕೆ ಸರಿಯಾಗಿ ಊಟ ಮಾಡದಿದ್ದರೆ ಮನಸ್ಸು ಏರಿಳಿತಗಳಿಗೆ ಒಳಗಾಗುತ್ತದೆ. </p>
  <p>ಇನ್ನು ವ್ಯಾಯಾಮದ ವಿಷಯ. ಆಟಗಳನ್ನಾಡುವವರು ಆಡಿಕೊಳ್ಳಲಿ. ನೀನು ಮಾತ್ರ ಒಂದೋ ಯೋಗಾಸನಗಳನ್ನು ಅಭ್ಯಾಸ ಮಾಡು, ಅಥವಾ ಅಂಗ ಸಾಧನೆ ಮಾಡು. ಕೇವಲ ಮುಕ್ಕಾಲು ಗಂಟೆಯಲ್ಲಿ ನಿನ್ನ ಶರೀರದ ಪ್ರತಿ ಯೊಂದು ಅಂಗಕ್ಕೂ ವ್ಯಾಯಾಮ ಸಿಗುವಂತಿದ್ದರಾಯಿತು. ಈ ವ್ಯಾಯಾಮದ ವಿಷಯದಲ್ಲಿ ‘ಹೆಚ್ಚಿಗೆ ಮಾಡಬೇಡ, ಮಾಡುವುದನ್ನು ಬಿಡಬೇಡ’ ಎಂಬ ನಿಯಮವನ್ನಿಟ್ಟುಕೊಂಡರೆ ಕ್ಷೇಮ.</p>
  <p>ಯಾವಾಗಲೂ ಕುದಿಸಿ ಆರಿದ ನೀರನ್ನೇ ಕುಡಿಯುವ ಅಭ್ಯಾಸವಿಟ್ಟು ಕೊಂಡರೆ ಎಷ್ಟೋ ಕಾಯಿಲೆಗಳು ಹತ್ತಿರವೇ ಸುಳಿಯದಂತೆ ಮಾಡಬಹುದು. ನಿನ್ನೆಲ್ಲ ಪ್ರಗತಿಗೆ ದೊಡ್ಡ ಪ್ರತಿಬಂಧಕವೆಂದರೆ ಕಾಯಿಲೆಗಳು. ಶರೀರ- ಮನಸ್ಸುಗಳ ಹುಮ್ಮಸ್ಸನ್ನೇ ಅಪಹರಿಸಿಬಿಡುತ್ತವೆ ಅವುಗಳು. ಆದ್ದರಿಂದ ಎಚ್ಚರ !</p>
  <p>ಇನ್ನೊಂದು ವಿಚಾರ. ಇದನ್ನು ನೀನು ಅತ್ಯಂತ ಮುಖ್ಯ ವಿಚಾರವೆಂದೇ ಭಾವಿಸಬಹುದು. ಅದೇನೆಂದು ಹೇಳಲೆ ? ಉತ್ಸಾಹ ! ನಿನ್ನಲ್ಲಿ ಸದಾ ಉತ್ಸಾಹ ತುಂಬಿಕೊಂಡಿರಲಿ–ಅಚ್ಚಳಿಯದ ಉತ್ಸಾಹ ! ನಿತ್ಯೋತ್ಸಾಹ ! ಜೀವನದ ಎಲ್ಲ ಕ್ಷೇತ್ರಗಳಲ್ಲೂ ನಮ್ಮನ್ನು ಜಯಶಾಲಿಯಾಗಿಸುವ ಕೀಲಿಕೈ ಈ ಉತ್ಸಾಹ. ನೀನೊಂದು ಉತ್ಸಾಹದ ಬುಗ್ಗೆಯೇ ಆಗಬೇಕು. ಸಂಸ್ಕೃತ ಪದವಾದ ಈ ಉತ್ಸಾಹಕ್ಕೆ ಕನ್ನಡದಲ್ಲಿ ಹುಮ್ಮಸ್ಸು, ಹುರುಪು ಎನ್ನಬಹುದು. ನಿನ್ನ ಹಿರಿಯರು ನಿನ್ನನ್ನು ಹುರಿದುಂಬಿಸುವುದರ ಮೂಲಕ ಈ ಉತ್ಸಾಹವನ್ನು ನಿನ್ನಲ್ಲಿ ಮೂಡಿಸ ಬೇಕು. ಆದರೆ ಹೆಚ್ಚಿನ ಹಿರಿಯರು ತಮ್ಮತಮ್ಮ ತಾಪತ್ರಯಗಳಲ್ಲೇ ಮುಳುಗಿ, ಅವರೇ ಇತರರಿಂದ ಪ್ರೋತ್ಸಾಹವನ್ನು ನಿರೀಕ್ಷಿಸುತ್ತಿರುವಾಗ ನಿನಗಾರು ನೀಡು ತ್ತಾರೆ ಉತ್ಸಾಹವನ್ನು? ಆದ್ದರಿಂದ ನೀನೇ ಅದನ್ನು ನಿನ್ನೊಳಗಿನಿಂದಲೇ ಹೊರ ಹೊಮ್ಮಿಸಿಕೊಳ್ಳಬೇಕು.</p>
  <p>ಇದಕ್ಕೆ ಇನ್ನೊಂದು ಉಪಾಯವನ್ನು ಅನುಸರಿಸಬಹುದು–“ಈ ಸಲದ ಪರೀಕ್ಷೆಯಲ್ಲಿ ನನ್ನ ಸ್ನೇಹಿತರಿಗಿಂತಲೂ ಹೆಚ್ಚಿನ ಅಂಕಗಳನ್ನು ಪಡೆದು ಉತ್ತಮ ಶ್ರೇಣಿಯಲ್ಲಿ ತೇರ್ಗಡೆ ಹೊಂದುತ್ತೇನೆ” ಎಂದು ನಿನಗೆ ನೀನೇ ಶಪಥ ಮಾಡಿಕೊ. ಇದು ನಿಶ್ಚಯವಾಗಿಯೂ ನಿನ್ನೊಳಗಿರುವ ಛಲವನ್ನು ಬಡಿದೆಬ್ಬಿಸು ತ್ತದೆ.</p>
  <p>ಒಟ್ಟಿನಲ್ಲಿ ನೀನು ಉತ್ಸಾಹದಿಂದ ಪುಟಿಯುವ ಚೆಂಡಿನಂತಿರಬೇಕೇ ಹೊರತು, ನೆನೆಸಿದ ನಸೆ ನಸೆ ಅವಲಕ್ಕಿಯಂತಿರಬಾರದು. ಸದಾ ಪ್ರಸನ್ನನಾಗಿರು. ಅಳುಮೋರೆ ಅಥವಾ ಗಂಟು ಮುಖ ಹಾಕಿಕೊಂಡಿದ್ದರೆ ಅದು ಇರುವ ಅಲ್ಪ ಉತ್ಸಾಹವನ್ನು ಆರಿಸಿಬಿಡುತ್ತದೆ. ನಗುಮೊಗದಿಂದಿದ್ದರೆ ಅದು ಇರುವ ಅಲ್ಪ ಉತ್ಸಾಹವನ್ನು ವರ್ಧಿಸುತ್ತ ಅದಮ್ಯ ಚೈತನ್ಯದ ಪ್ರತಿರೂಪವೇ ನೀನಾಗುವೆ. ಹೀಗೆ, ಯಾವಾಗ ಈ ಉತ್ಸಾಹವನ್ನು ನೀನು ಕಾಪಾಡಿಕೊಳ್ಳುತ್ತೀಯೋ ಆಗ ನಿನ್ನ ಅಧ್ಯಯನವೆಲ್ಲ ಆನಂದಮಯವಾಗುತ್ತದೆ, ಯಶಸ್ವಿಯಾಗುತ್ತದೆ. ಆದ್ದ ರಿಂದ ದಿನೇ ದಿನೇ ನಿನ್ನ ಉತ್ಸಾಹದ ಚಿಲುಮೆ ಇನ್ನಷ್ಟು ಹೆಚ್ಚು ಚಿಮ್ಮುವಂತೆ ನೋಡಿಕೊ.</p>
  <p>ಈ ಉತ್ಸಾಹಕ್ಕೆ ಸಂಬಂಧಿಸಿದಂತೆ ಇನ್ನೊಂದು ಅಂಶವನ್ನು ತಿಳಿದು ಕೊಳ್ಳಲೇ ಬೇಕು ನೀನು. ಮನಸ್ಸು ನಿದ್ರೆಯ ಜಾಡ್ಯವನ್ನು ಕಳೆದುಕೊಂಡು ಸಂಪೂರ್ಣ ಎಚ್ಚತ್ತುಕೊಂಡಿರುವಾಗ ಅದು ಚಟುವಟಿಕೆಯಿಂದ ಕೂಡಿ ಚುರುಕಾಗಿರುತ್ತದೆ. ಆದ್ದರಿಂದ ಸಹಜವಾಗಿ ಉತ್ಸಾಹಪೂರ್ಣವಾಗಿರುತ್ತದೆ. ಹಾಗೆಯೇ ಉತ್ಸಾಹಪೂರ್ಣ ವಾತಾವರಣದಲ್ಲಿ ಮನಸ್ಸು ತನ್ನ ನಿದ್ರೆಯ ಜಾಡ್ಯವನ್ನು ತ್ಯಜಿಸಿ ಎಚ್ಚರವಾಗಿರುತ್ತದೆ. ಈ ಅಂಶವನ್ನು ಗಮನಿಸಿದಾಗ ನೀನು ನಿನ್ನ ಉತ್ಸಾಹವನ್ನು ಕಾಪಾಡಿಕೊಂಡರೆ ಅದರ ಪರಿಣಾಮವಾಗಿ ನಿನ್ನ ಮನಸ್ಸು ಸದಾ ಜಾಗೃತವಾಗಿರುತ್ತದೆ ಎಂಬುದು ತಿಳಿಯುವುದಿಲ್ಲವೆ ?</p>
  <p>ಈ ಮನಸ್ಸನ್ನು ಎಚ್ಚರವಾಗಿಡುವುದಕ್ಕಾಗಿಯೇ ಎಷ್ಟೋ ವಿದ್ಯಾರ್ಥಿಗಳು ಗಂಟೆಗಂಟೆಗೂ ಟೀ-ಕಾಫೀ ಕುಡಿಯುವುದನ್ನು ನೀನು ನೋಡಿರಬಹುದು. ಆದರೆ ಈ ಕಾಫಿ-ಟೀ ಕ್ರಮೇಣ ಮೈಗೆ ಒಗ್ಗಿಹೋಗಿ ಅದನ್ನು ಕುಡಿದೇ ಗಾಢ ನಿದ್ರೆ ಮಾಡಿಬಿಡುತ್ತಾರೆ ಅವರು ! ಆದ್ದರಿಂದ ಉನ್ನತ ಶ್ರೇಣಿಯಲ್ಲಿ ತೇರ್ಗಡೆ ಹೊಂದುವ ಮಹದಾಕಾಂಕ್ಷೆಯನ್ನಿಟ್ಟುಕೊಳ್ಳುವುದೇ ಉತ್ಸಾಹವನ್ನು ಕಾಪಾಡಿ ಕೊಳ್ಳಲು ಉತ್ತಮ ಉಪಾಯ. ನಿನ್ನ ವಿಷಯದಲ್ಲಿ ಮಹದಾಕಾಂಕ್ಷೆ ಎಂದ ರೇನು ? ಇತರರಿಗಿಂತ ಅಧಿಕ ಅಂಕಗಳನ್ನು ಪಡೆದು ಅತ್ಯುತ್ತಮ ಶ್ರೇಣಿಯಲ್ಲಿ ತೇರ್ಗಡೆಹೊಂದುವ ಅಭಿಲಾಷೆ.</p>
  <p>ನಿನ್ನ ಮಾರ್ಗದಲ್ಲಿ ಇನ್ನೊಂದು ವೈರಿ ಇದೆ ಎಂಬುದನ್ನು ನೀನು ಈಗಿ ನಿಂದಲೇ ತಿಳಿದಿರಬೇಕು. ಯಾವುದು ಗೊತ್ತೇನು ಆ ವೈರಿ ? ಹೆದರಿಕೆ ! ಪರೀಕ್ಷಾ ಭೀತಿ ! ಈ ವೈರಿಯು ಸುಮಾರಾಗಿ ಎಲ್ಲ ವಿದ್ಯಾರ್ಥಿಗಳ ಮೇಲೂ ಆಕ್ರಮಣ ಮಾಡುತ್ತಿರುತ್ತದೆ. ದುರ್ಬಲ ವಿದ್ಯಾರ್ಥಿಗಳು ಈ ವೈರಿಯ ಹೊಡೆತವನ್ನು ತಾಳಲಾರದೆ ಜ್ವರ ಬೀಳುವುದುಂಟು. ವಾಂತಿ-ಭೇದಿಗೆ ಬಲಿಯಾಗುವುದುಂಟು. ಹಾಗೆಯೇ ಇನ್ನೂ ಏನೇನೋ ಶರೀರ-ಮನೋವಿಕಾರಗಳಿಗೆ ಗುರಿಯಾಗುವು ದುಂಟು. ಈ ಬಗೆಯ ಜ್ವರಕ್ಕೆ ಪರೀಕ್ಷಾ ಜ್ವರ ಎಂದೇ ಹೆಸರಾಗಿದೆ. ಈ ಜ್ವರವೇ ಮೊದಲಾದ ವಿವಿಧ ವಿಕಾರಗಳಿಗೆ ಮೂಲ ಕಾರಣ ಹೆದರಿಕೆಯೇ ಹೊರತು ಇನ್ನೇನೂ ಅಲ್ಲ. ಆದ್ದರಿಂದ ಈಗ ನಿನಗೆ ನೀನೇ ಒಂದು ಪ್ರಶ್ನೆ ಹಾಕಿಕೊ : “ಹೆದರಿಕೊಂಡರೆ ನನಗೆ ಸಿಗುವುದಾದರೂ ಏನು ? ಕಾಯಿಲೆ. ಈ ಸೌಭಾಗ್ಯಕ್ಕೆ ನಾನೇಕೆ ಹೆದರಿಕೊಂಡು ಸಾಯಲಿ ? ಇಲ್ಲ, ನಾನು ಚೆನ್ನಾಗಿ ಅಧ್ಯಯನ ಮಾಡು ತ್ತೇನೆ ಮತ್ತು ಧೈರ್ಯದಿಂದ ಪರೀಕ್ಷೆಯಲ್ಲಿ ಬರೆಯುತ್ತೇನೆ” ಎಂದು.</p>
  <p>ನಿಜ ; ಪರೀಕ್ಷಾ ಭೀತಿಯಿಂದ ಪಾರಾಗಲು ಇಲ್ಲಿದೆ ಉಪಾಯ. ಯಾವುದು ಆ ಉಪಾಯ ? ವರ್ಷದ ಪ್ರಾರಂಭದಿಂದಲೇ ಶಿಸ್ತಿನಿಂದ ಅಧ್ಯಯನ ಮಾಡು ವುದು. ಶಿಸ್ತಿನಿಂದ ಅಧ್ಯಯನ ಮಾಡುವವನು ಪರೀಕ್ಷೆಗೆ ಹೆದರಬೇಕಾಗಿಯೇ ಇಲ್ಲ. ಆದರೂ, ನೋಡು, ಮನುಷ್ಯನ ಸ್ವಭಾವದಲ್ಲಿ ಈ ಭೀತಿಯೆಂಬು ದೊಂದು ಸೇರಿಕೊಂಡೇ ಇರುತ್ತದೆ. ಆದ್ದರಿಂದ ನೀನು ಎಷ್ಟೇ ಅಧ್ಯಯನ ಮಾಡಿದರೂ ಈ ಭೀತಿ ನಿನ್ನನ್ನು ಕಾಡಬಹುದು. ಅಲ್ಲದೆ, ನಿನ್ನ ಶಾಲೆಯ ಇತರ ಸೋಮಾರಿ ವಿದ್ಯಾರ್ಥಿಗಳು, ‘ಅಯ್ಯೋ, ಪರೀಕ್ಷೆ ಹತ್ತಿರ ಬಂದೇ ಬಿಟ್ಟಿತು ; ರಿವಿಷನ್ ಇನ್ನೂ ಮುಗಿದಿಲ್ಲ. ಏನು ಮಾಡಲಿ ಈಗ !’ ಎಂದು ಹೆದರಿಕೊಳ್ಳು ವುದನ್ನು ಕಂಡು ನಿನ್ನ ಮನಸ್ಸೂ ವಿನಾಕಾರಣ ಭಯಗ್ರಸ್ತವಾಗುವ ಸಂಭವ ವಿದೆ. ಆದರೆ, ತಿಳಿದುಕೊ, ಈ ಭಯಕ್ಕೇನಾದರೂ ನೀನು ಆಶ್ರಯ ಕೊಟ್ಟೆಯೋ ಅದು ನಿನ್ನನ್ನು ಸಾಯಿಸದಿರಬಹುದು, ಆದರೆ ನಿನ್ನ ಶರೀರ-ಮನಸ್ಸುಗಳ ಶಕ್ತಿಯನ್ನು ಉಡುಗಿಸುವುದು ಖಂಡಿತ. ಇದರ ಪರಿಣಾಮವಾಗಿ ಆಗುವುದಿಷ್ಟೆ –ಪರೀಕ್ಷೆಯಲ್ಲಿ ಬರೆಯುವ ವೇಳೆಗೆ ಸರಿಯಾಗಿ ನೀನು ಕಲಿತದ್ದೆಲ್ಲ ಮರವೆ ಯಾದಂತೆನಿಸುವುದು. ಒಂದು ಪ್ರಶ್ನೆಗೆ ಇನ್ನೊಂದು ಉತ್ತರವನ್ನು ಬರೆಯು ವಂತಾಗುವುದೂ ಈ ಹೆದರಿಕೆಯ ದೆಸೆಯಿಂದಲೇ.</p>
  <p>ಆದ್ದರಿಂದ ಶಿಸ್ತುಬದ್ಧ ಅಧ್ಯಯನದೊಂದಿಗೆ, ಆತ್ಮವಿಶ್ವಾಸವನ್ನು ಬೆಳೆಸಿ ಕೊಳ್ಳುವುದರ ಮೂಲಕ, ಮನದ ಮೂಲೆಯಲ್ಲಿ ಮನೆ ಮಾಡಿಕೊಂಡಿರುವ ಭಯದ ಮನೋವೃತ್ತಿಯನ್ನು ನಿವಾರಿಸಿಕೊಳ್ಳಬೇಕಾದುದುದು ಮುಖ್ಯವಾಗು ತ್ತದೆ. ನೋಡಿದೆಯಾ, ಇಲ್ಲಿ ನೀನು ಇನ್ನೊಂದು ಹೊಸ ಶಬ್ದವನ್ನು ಕೇಳು ತ್ತಿರುವೆ ! ಆತ್ಮವಿಶ್ವಾಸ ! ಎಂದರೇನು ? ನಿನ್ನ ಶಕ್ತಿಯಲ್ಲಿ ನಿನಗೆ ನಂಬಿಕೆ ; ನೀನು ಮಾಡಿದ ಅಧ್ಯಯನದಲ್ಲಿ ನಿನಗೆ ನಂಬಿಕೆ ! ಪರೀಕ್ಷೆಯಲ್ಲಿ ಶಾಂತ ಮನಸ್ಕನಾಗಿ ಸರಿಯಾದ ಉತ್ತರವನ್ನೇ ಬರೆಯುತ್ತೇನೆ ಎಂಬ ದೃಢವಿಶ್ವಾಸ –ಇದೇ ಆತ್ಮವಿಶ್ವಾಸ. ಈ ಆತ್ಮವಿಶ್ವಾಸವನ್ನು ಬೆಳೆಸಿಕೊಂಡೆಯಾದರೆ ಉತ್ಸಾಹ ಬರುತ್ತದೆ. ಹೆದರಿಕೆ ಹೋಗುತ್ತದೆ. </p>
  <p>ಸರಿ, ನೀನೀಗ ಹಲವಾರು ವಿಚಾರಗಳನ್ನು ತಿಳಿದಂತಾಯಿತು. ಇಷ್ಟು ವಿಚಾರಗಳನ್ನು ತಿಳಿದ ನಿನಗೆ ಯಶಸ್ಸು ಕಟ್ಟಿಟ್ಟದ್ದು. ಆದರೆ ಅಷ್ಟೇ ಅಲ್ಲ ; ಇನ್ನೂ ಒಂದು ವಿಚಾರವನ್ನು ತಿಳಿಯುವುದು ಬಾಕಿಯಿದೆ. ನೀನು ಈ ಪತ್ರವನ್ನು ಆಗಾಗ ಓದಿಕೊಳ್ಳಬೇಕೆಂಬುದೇ ಆ ವಿಚಾರ. ನೀನು ನಿನ್ನ ಪಠ್ಯಪುಸ್ತಕಗಳನ್ನು ಅಧ್ಯಯನ ಮಾಡಲು ಆರಂಭಿಸುವುದಕ್ಕಿಂತ ಮೊದಲು ಈ ಪತ್ರವನ್ನು ಅಧ್ಯ ಯನ ಮಾಡಿ ಇದರಲ್ಲಿರುವ ಎಲ್ಲ ಅಂಶಗಳನ್ನೂ ಹೃದ್ಗತಮಾಡಿಕೊಳ್ಳಬೇಕು. ಹಾಗೆಯೇ, ಮುಂದೆ, ಇದರಲ್ಲಿ ನೀಡಿರುವ ಸಲಹೆಗಳಂತೆ ದಿನಂಪ್ರತಿಯೂ ನಡೆದುಕೊಳ್ಳುತ್ತಿರುವೆಯೋ ಇಲ್ಲವೋ ಎಂಬುದನ್ನೂ ನೋಡಿಕೊಳ್ಳುತ್ತಿರ ಬೇಕು. </p>
  <p>ಮುಂದಿನ ಪರೀಕ್ಷೆಯಲ್ಲಿ ನೀನು ಉನ್ನತ ಶ್ರೇಣಿಯಲ್ಲಿ ಉತ್ತೀರ್ಣನಾಗು ವಂತೆ ದೇವರು ನಿನಗೆ ಅನುಗ್ರಹ ಮಾಡಲಿ ! </p>
  <p>ಹೃತ್ಪೂರ್ವಕ ಶುಭಾಶಯಗಳೊಂದಿಗೆ</p>
  <div>ಸ್ವಾಮಿ ಪುರುಷೋತ್ತಮಾನಂದ</div>
  <div>ಅನುಬಂಧ</div>
  <p><span class="en">=jÈBu‹</span>: ಈ ಪತ್ರದಲ್ಲಿ ವೇಳಾ ಪಟ್ಟಿಯ ತಂತ್ರವನ್ನು ವಿವರಿಸಿ ಸಮಯ ವನ್ನು ಸದುಪಯೋಗ ಪಡಿಸಿಕೊಳ್ಳುವ ವಿಧಾನವನ್ನೂ ತಿಳಿಸಿರುವಿರಿ. ಆದರೆ ಸಾಕಷ್ಟು ಅಧ್ಯಯನ ಮಾಡಿದ ಮೇಲೂ ಮಿಗುವ ಸಮಯವನ್ನು ಬಳಸಿ ಕೊಳ್ಳುವುದು ಹೇಗೆ ?</p>
  <p><span class="en">%:j‰Új</span>: ಇದು ಬುದ್ಧಿವಂತ ವಿದ್ಯಾರ್ಥಿಗಳ ಸಮಸ್ಯೆ. ಏಕೆಂದರೆ ಅವರು ಮಾತ್ರ ಕಡಿಮೆ ಸಮಯದಲ್ಲಿ ಹೆಚ್ಚು ಓದಬಲ್ಲರಲ್ಲದೆ ಓದಿದ್ದನ್ನು ನೆನಪಿಟ್ಟು ಕೊಳ್ಳಬಲ್ಲರು. ಅಂಥವರು ಚಿತ್ರಕಲೆ, ಸಂಗೀತ, ನೃತ್ಯ, ಕೈಗಾರಿಕೆ, ಸಾಹಿತ್ಯವೇ ಮೊದಲಾದ ವಿಷಯಗಳಲ್ಲಿ ತಮಗಿಷ್ಟವಾದುದನ್ನು ಆರಿಸಿಕೊಂಡು ಅಭ್ಯಸಿಸ ಬಹುದು. ಆದರೆ, ಮೂರನೇ ಶ್ರೇಣಿಯಲ್ಲಿ ಉತ್ತೀರ್ಣರಾಗುವ ಅಥವಾ ನಪಾಸೇ ಆಗಬಹುದಾದ ವಿದ್ಯಾರ್ಥಿಗಳು ತಮ್ಮ ಪಾಠಪಟ್ಟಿಗಳ ವಿಷಯ ಗಳಲ್ಲೇ ಹೆಚ್ಚು ಮಗ್ನರಾಗಿರುವುದು ಒಳ್ಳೆಯದು. ಹೀಗೆ ಮಾಡಿದರೆ, ನಪಾಸಾಗುವವರು ಮೂರನೇ ಶ್ರೇಣಿಯಲ್ಲಾದರೂ ಉತ್ತೀರ್ಣರಾದಾರು; ಮೂರನೇ ಶ್ರೇಣಿಯಲ್ಲಿ ಪಾಸಾಗುವವರು ಎರಡನೇ ಶ್ರೇಣಿಯಲ್ಲಿ ಪಾಸಾದಾರು. ಎರಡನೇ ಶ್ರೇಣಿಯಲ್ಲಿ ಪಾಸಾಗುವವರು ಪ್ರಥಮ ಶ್ರೇಣಿಯಲ್ಲಿ ಪಾಸಾದಾರು. ಕನಿಷ್ಠ ಪಕ್ಷ ಪ್ರಥಮ ಶ್ರೇಣಿಯಲ್ಲಾದರೂ ಪಾಸಾದರೆ ಮುಂದೆ ಕಾಲೇಜು ವಿದ್ಯಾಭ್ಯಾಸ ಸುಲಭ ಸುಗಮವಾಗಲು ಸಾಧ್ಯವಾಗುತ್ತದೆ. ಎಸ್ಸೆಸ್ಸೆಲ್ಸಿ ಯಲ್ಲೇ ಮೂರನೇ ಶ್ರೇಣಿಯಲ್ಲಿ ಪಾಸಾಗುವವರು ಕಾಲೇಜಿನಲ್ಲಿ ಡುಮ್ಕಿ ಹೊಡೆಯುವುದು ಖಂಡಿತ.</p>
  <p><span class="en">=jÈBu‹</span>: ಸಾಮಾನ್ಯ ಮಟ್ಟದ ವಿದ್ಯಾರ್ಥಿಗಳು ಯಾವಾಗಲೂ ಅಧ್ಯಯನ ದಲ್ಲೇ ತೊಡಗಿರುವಂತಾದರೆ ಕಲೆ-ಕೈಗಾರಿಕೆಗಳನ್ನು ಕಲಿತುಕೊಳ್ಳಲು ಅವರಿಗೆ ಅವಕಾಶ ಇಲ್ಲವೆಂದಂತಾಯಿತು ?</p>
  <p><span class="en">%:j‰Új</span>: ಏಕಿಲ್ಲ ! ನವರಾತ್ರಿಯ ರಜಾ ದಿನಗಳಲ್ಲಿ, ಸೆಕೆಗಾಲದ ರಜಾದಿನ ಗಳಲ್ಲಿ ಅವರು ತಮ್ಮ ಅಭಿರುಚಿಯ ವಿಷಯವೊಂದನ್ನು ಅಭ್ಯಸಿಸಬಹುದಲ್ಲ.</p>
  <p><span class="en">=jÈBu‹</span>: ಎರಡು ಹೊತ್ತೂ ಸ್ನಾನವೆಂದಿರಿ. ವಿದ್ಯಾರ್ಥಿನಿಯರಿಗೆ ದಿನಾಲೂ ತಲೆಸ್ನಾನ ಅಸಾಧ್ಯ. ಕೂದಲನ್ನು ಒಣಗಿಸಿಕೊಳ್ಳುವುದೊಂದು ದೊಡ್ಡ ಕೆಲಸವೇ ಆಗಿಬಿಡುತ್ತದೆ.</p>
  <p><span class="en">%:j‰Új</span>: ಈ ಪತ್ರವನ್ನು ವಿದ್ಯಾರ್ಥಿಯನ್ನುದ್ದೇಶಿಸಿ ಬರೆದುದರಿಂದ ವಿದ್ಯಾರ್ಥಿನಿಯರ ತಲೆಸ್ನಾನದ ಸಮಸ್ಯೆ ಎದ್ದಿರಲಿಲ್ಲ. ವಿದ್ಯಾರ್ಥಿನಿಯರು ವಾರಕ್ಕೊಮ್ಮೆ ತಲೆಸ್ನಾನ ಮಾಡಿದರೆ ಸಾಕು. ಚೆನ್ನಾಗಿ ಎಣ್ಣೆ ಹಚ್ಚಿಕೂದಲನ್ನು ಪ್ರತಿದಿನ ಬಾಚಿಕೊಳ್ಳುವುದು ಇದ್ದೇ ಇದೆಯಲ್ಲ !</p>
  <div>	ಐ	ಐ	ಐ</div>
  <p>ಈ ಪತ್ರವನ್ನೋದಿದಾಗ ಇನ್ನೂ ಕೆಲವು ಸಣ್ಣಪುಟ್ಟ ಪ್ರಶ್ನೆಗಳು ಏಳ ಬಹುದೇನೋ. ಉದಾಹರಣೆಗೆ : ಜ್ವರವೇ ಮೊದಲಾದ ಕಾಯಿಲೆಗಳು ಬಂದಾಗ ಅಥವಾ ಪರವೂರುಗಳಿಗೆ ಹೋದಾಗ ವೇಳಾಪಟ್ಟಿಯಂತೆ ನಡೆದುಕೊಳ್ಳಲಾಗು ವುದಿಲ್ಲ; ಆಗ ಪಾಠಪಟ್ಟಿಯ ಎಷ್ಟೋ ಅಂಶಗಳು ಅಧ್ಯಯನವಾಗದೆ ಬಾಕಿ ಉಳಿದುಬಿಡುತ್ತವೆ; ಆಗೇನು ಮಾಡುವುದು ? ಎಂದು. ಇಂತಿಂಥ ಪ್ರಶ್ನೆ ಗಳಿಗೆಲ್ಲ ಅವರವರೇ ಉತ್ತರ ಕಂಡುಕೊಳ್ಳಬೇಕು. ಮನಸ್ಸಿದ್ದರೆ ಮಾರ್ಗವಿದೆ. ಅಧ್ಯಯನ ಮಾಡುವ ಪ್ರಬಲ ಹಂಬಲವೊಂದಿದ್ದುಬಿಟ್ಟರೆ ಸಮಸ್ಯೆಯೇ ಏಳು ವುದಿಲ್ಲ, ಎದ್ದರೂ ಅದಕ್ಕೆ ತಕ್ಕ ಪರಿಹಾರವೊಂದು ಹೊಳೆದೇ ಹೊಳೆಯುತ್ತದೆ.</p>
  <div>	ಐ	ಐ	ಐ</div>
  <p>ವಿದ್ಯಾರ್ಥಿಗಳ ಪರಿಸ್ಥಿತಿಗಳು ಹಲವು ತೆರನಾಗಿರುತ್ತವೆ :</p>
  <p>೧. ಓದಲು ಮನಸ್ಸುಳ್ಳವರಿಗೆ ಅನುಕೂಲಗಳಿಲ್ಲ ; ಅನುಕೂಲ ಇರುವವರಿಗೆ ಓದಲು ಮನಸ್ಸಿಲ್ಲ.</p>
  <p>೨. ಕೆಲವರಿಗೆ, ಓದಲು ಮನಸ್ಸೂ ಇದೆ, ಅನೂಕೂಲವೂ ಇದೆ.</p>
  <p>೩. ಇನ್ನು ಕೆಲವರಿಗೆ ಓದಲು ಅನುಕೂಲವೂ ಇಲ್ಲ, ಮನಸ್ಸೂ ಇಲ್ಲ.</p>
  <p>೪. ಇನ್ನೂ ಕೆಲವರಿದ್ದಾರೆ, ಅವರಿಗೆ ಓದಲು ಅನುಕೂಲ, ಮನಸ್ಸು ಎರಡೂ ಇದ್ದರೂ ಬುದ್ಧಿಶಕ್ತಿಯೇ ಇರುವುದಿಲ್ಲ.</p>
  <p>‘ಹಾಗಾದರೆ ಇಂಥವರಿಗೆಲ್ಲ ಏನು ಉಪಾಯ ?’ ಎಂದು ಕೇಳಿದರೆ, ಇವ ರೆಲ್ಲರೂ ತಮ್ಮತಮ್ಮ ಸಾಮರ್ಥ್ಯಕ್ಕೆ ತಕ್ಕಷ್ಟು ವಿದ್ಯೆಯನ್ನು ಸಂಪಾದಿಸುತ್ತಾರೆ.</p>
  <div>	ಐ	ಐ	ಐ</div>
  <p>ಪರೀಕ್ಷೆಯಲ್ಲಿ ಪಾಸಾಗದಿದ್ದರೂ ಲಂಚ ಕೊಟ್ಟು ಯೋಗ್ಯತಾಪತ್ರವನ್ನು <span class="en">(Certificate)</span> ಪಡೆಯಬಹುದೇನೋ; ಆದರೆ ಯೋಗ್ಯತೆಯನ್ನು ಪಡೆಯ ಲಾಗದು.</p>
  <div>	ಐ	ಐ	ಐ</div>
  <p>ಕೆಲವು ವಿದ್ಯಾರ್ಥಿಗಳು ಪರೀಕ್ಷೆಗಾಗಿ ಅಧ್ಯಯನವನ್ನೇನೋ ಚೆನ್ನಾಗಿಯೇ ಮಾಡಿರುತ್ತಾರೆ. ಆದರೆ ಎಷ್ಟೋ ಪ್ರಶ್ನೆಗಳಿಗೆ ಅವರು ಉತ್ತರಿಸಿರುವುದು ಮಾತ್ರ ತಪ್ಪಾಗಿರುತ್ತದೆ. ಕಾರಣವೇನು ? ಭಯ, ದಿಗಿಲು ! ದಿಗಿಲಿನಿಂದ ಗಲಿಬಿಲಿ ! ಗಲಿಬಿಲಿಯಿಂದ ತಪ್ಪು ಉತ್ತರ !</p>
  <p>ಇನ್ನು ಕೆಲವು ವಿದ್ಯಾರ್ಥಿಗಳು ಅಷ್ಟಾಗೇನೂ ಅಧ್ಯಯನ ಮಾಡಿರುವುದಿಲ್ಲ. ಆದರೆ ಹೆಚ್ಚಿನ ಪ್ರಶ್ನೆಗಳಿಗೆ ಅವರು ಸರಿಯಾದ ಉತ್ತರವನ್ನೇ ಬರೆದುಬಂದಿರು ತ್ತಾರೆ. ಇದಕ್ಕೆ ಕಾರಣವೇನು ? ಇವರಿಗೆ ಭಯವೆಂಬುದಿಲ್ಲ. ಪರಿಣಾಮವಾಗಿ ಮನದಲ್ಲಿ ಗಲಿಬಿಲಿಯಿಲ್ಲ. ಆದ್ದರಿಂದ, ಅವರು ಏನು ಸ್ವಲ್ಪ ಓದಿಕೊಂಡಿ ದ್ದರೋ ಅವೆಲ್ಲ ಉತ್ತರ ಬರೆಯುವ ಹೊತ್ತಿಗೆ ನೆನಪಿಗೆ ಬಂದುವು !</p>
  <p>ಆದ್ದರಿಂದ ಹೆದರಿಕೊಂಡರೆ ಚೆನ್ನಾಗಿ ಓದಿದ್ದೂ ಮರೆತುಹೋಗಿಬಿಡುತ್ತದೆ; ಧೈರ್ಯದಿಂದಿದ್ದರೆ, ಓದಿದ್ದೆಲ್ಲವೂ ಸಕಾಲದಲ್ಲಿ ನೆನಪಿಗೆ ಬರುತ್ತವೆ.</p>
  <div>	ಐ	ಐ	ಐ</div>
  <p><span class="en">=jÈBu‹</span>:ಏಕಾಗ್ರತೆಯನ್ನು ತಂದುಕೊಳ್ಳುವುದು ಹೇಗೆ ?</p>
  <p><span class="en">%:j‰Új</span>: ಈ ಪ್ರಶ್ನೆಯನ್ನು ವಿದ್ಯಾರ್ಥಿಗಳೂ ಕೇಳುತ್ತಿರುತ್ತಾರೆ, ಆಧ್ಯಾತ್ಮಿಕ ಸಾಧಕರೂ ಕೇಳುತ್ತಿರುತ್ತಾರೆ.</p>
  <p>ಏಕ ಎಂದರೆ ಒಂದು ; ಅಗ್ರ ಎಂದರೆ ತುದಿ ಅಥವಾ ಮೊನೆ. ಆದ್ದರಿಂದ ಏಕಾಗ್ರತೆಯೆಂದರೆ ಒಮ್ಮುಖವಾಗಿರುವುದು ಅಥವಾ ಕೇಂದ್ರೀಕೃತವಾಗಿರು ವುದು. ಮನಸ್ಸಿನ ಏಕಾಗ್ರತೆಯೆಂದರೆ ಮನಸ್ಸನ್ನು ಕೇಂದ್ರೀಕೃತಗೊಳಿಸುವುದು ಅಥವಾ ಒಮ್ಮುಖವಾಗಿಸುವುದು. ಹಾಗಾದರೆ ನಮ್ಮ ಮನಸ್ಸು ಈಗ ಕೇಂದ್ರೀ ಕೃತವಾಗಿಲ್ಲವೆ? ಎಂದು ಕೇಳಿದರೆ ‘ಇಲ್ಲ’ ಎಂದೇ ಹೇಳಬೇಕಾಗುತ್ತದೆ. ಏಕೆಂದರೆ, ಸ್ವಭಾವತಃ ಈ ಮನಸ್ಸು ಚಂಚಲ. ಜೊತೆಗೆ ನಮ್ಮ ಕಣ್ಣು, ಕಿವಿ, ಮೂಗು, ನಾಲಗೆ, ಚರ್ಮಗಳೆಂಬ ಪಂಚೇಂದ್ರಿಯಗಳು ಈ ಮನಸ್ಸನ್ನು ತಮ್ಮೆಡೆಗೆ ಸದಾ ಸೆಳೆಯುತ್ತಲೇ ಇರುತ್ತವೆ. ನಮ್ಮ ಐದು ಇಂದ್ರಿಯಗಳೂ ಬಹಳ ಪ್ರಬಲವಾದವುಗಳಾದ್ದರಿಂದ ನಮ್ಮ ಮನಸ್ಸು ಆ ಐದು ಕಡೆಗೂ ಹರಿದಾಡುತ್ತಲೇ ಇರುತ್ತದೆ. ಅಲ್ಲದೆ, ಈ ಮನಸ್ಸಿಗೆ ತನ್ನದೇ ಆದ ಬಗೆಬಗೆಯ ಆಸೆಗಳಿರುತ್ತವೆ. ಈ ಆಸೆಗಳಿಗೆ ಸೆಳೆಯುವ ಶಕ್ತಿಯಿದೆ. ಹೀಗೆ ಆಸೆಗಳ ಸೆಳೆತಗಳಿಗೆ ಇಂದ್ರಿಯಗಳ ಸಹಕಾರವೂ ಸಿಕ್ಕಿ ಈ ಬಡಪಾಯಿ ಮನಸ್ಸು ಕೋತಿಯಂತೆ ಕುಣಿದಾಡುತ್ತಿರುತ್ತದೆ. ಹೀಗೆ ಕುಣಿದಾಡುವ ಮನಸ್ಸಿನಲ್ಲಿ ಏಕಾಗ್ರತೆಯನ್ನು ನಿರೀಕ್ಷಿಸಲುಂಟೆ ?</p>
  <p>ಹಾಗಾದರೆ ಈ ಮನಸ್ಸನ್ನು ಸಮಸ್ಥಿತಿಯಲ್ಲಿಡುವುದು ಹೇಗೆ? ಹತ್ತಾರು ದಿಕ್ಕುಗಳಲ್ಲಿ ಹರಿದಾಡುವ ಈ ಮನಸ್ಸನ್ನು ಒಂದೇ ದಿಕ್ಕಿನತ್ತ ಹರಿಯಿಸುವುದು ಹೇಗೆ? ಮನಸ್ಸನ್ನು ಸುಶಿಕ್ಷಿತಗೊಳಿಸಿ ಶಿಸ್ತುಬದ್ಧವಾಗಿಸುವುದೇ ಅದಕ್ಕೆ ತಕ್ಕ ಉಪಾಯ. ಮನಸ್ಸಿಗೆ ಶಿಕ್ಷಣ ಕೊಡುವುದು ಹೇಗೆ ?–ಇದು ಎರಡನೆಯ ಪ್ರಶ್ನೆ. ಒಂದು ಸಲಕ್ಕೆ ಒಂದೇ ವಿಷಯದಲ್ಲಿ ತೊಡಗಿರುವಂತೆ ಮನಸ್ಸಿಗೆ ತಿಳಿಯ ಹೇಳಬೇಕು: ‘ಓ ಮನಸ್ಸೇ, ಈಗ ನಾನು ಈ ಪಾಠವನ್ನು ಓದಿ ತಿಳಿದುಕೊಳ್ಳ ಬೇಕಾಗಿದೆ. ಆದ್ದರಿಂದ ನೀನು ಇತರ ವಿಷಯಗಳನ್ನು ಯೋಚಿಸದೆ ಈ ಪಾಠದಲ್ಲೇ ನೆಲೆಗೊಂಡು ಅದನ್ನು ಹೃದ್ಗತಮಾಡಿಕೊಳ್ಳಲು ನನಗೆ ನೆರವಾಗು’ ಎಂದು. ಹೀಗೆ ಮೃದುವಾಗಿ ಹೇಳಿದ ಮಾತನ್ನು ಮನಸ್ಸು ಕೇಳದೆ ಹೋದರೆ ಸ್ವಲ್ಪ ಕಟುವಾಗಿಯೇ ಹೇಳಿಬಿಡಬೇಕಾಗುತ್ತದೆ : ‘ಓ ಮನಸ್ಸೇ ! ನೀನು ನನ್ನ ಸೇವಕ. ನಾನು ಹೇಳಿದಂತೆ ನೀನು ಕೇಳಲೇ ಬೇಕು’ ಎಂದು.</p>
  <p>ಆದರೆ ಇವೆಲ್ಲದರೊಂದಿಗೆ, ಶಿಸ್ತುಬದ್ಧವಾದ ಜೀವನ ನಡೆಸಬೇಕಾದದ್ದು ಬಹಳ ಮುಖ್ಯ. ಶಿಸ್ತಿನ ಜೀವನವೆಂದರೇನು? ಬೆಳಗ್ಗೆ ಎದ್ದಾಗಿನಿಂದ ರಾತ್ರಿ ಮಲಗುವವರೆಗಿನ ಸಮಯದಲ್ಲಿ, ಮಾಡಬೇಕೆಂದುಕೊಂಡಿರುವ ಸಕಲ ಕಾರ್ಯಕಲಾಪಗಳನ್ನೂ ಕ್ಲ್​ಪ್ತವಾಗಿ, ನಿಯತ್ತಾಗಿ ಮಾಡುತ್ತ ಬರುವುದು. ಜೊತೆಗೆ ಕೆಟ್ಟ ಆಲೋಚನೆಗಳು ಹುಟ್ಟದಂತೆ, ಹರಟೆಯ ಮಾತುಗಳು ಹೊರಡ ದಂತೆ, ವ್ಯರ್ಥಕಾರ್ಯಗಳು ನಡೆಯದಂತೆ ಎಚ್ಚರದಿಂದಿರಬೇಕು. ಆದರೆ ಎಷ್ಟೇ ಎಚ್ಚರಿಕೆಯಿಂದಿದ್ದರೂ ನಡುನಡುವೆ ತಪ್ಪು ಸಂಭವಿಸಬಹುದು. ಆಗ ಮನ ಸ್ಸಿಗೆ ಬೈದು ಬುದ್ಧಿ ಹೇಳಿ ಮುಂದೆ ಅಂಥ ತಪ್ಪು ಆಗದಂತೆ ನೋಡಿಕೊಳ್ಳ ಬೇಕು. ಆದರೂ ಮತ್ತೊಮ್ಮೆ ತಪ್ಪು ಸಂಭವಿಸಬಹುದು. ಆಗ ಪುನಃ ಮತ್ತೊಮ್ಮೆ ಪಾಠ ಹೇಳಬೇಕು. ಹೀಗೆ ಸ್ವಲ್ಪ ಕಾಲ ಹೋರಾಡಿ ಹೋರಾಡಿ ನಮ್ಮ ನಡವಳಿಕೆಯನ್ನು ಒಂದು ಹದಕ್ಕೆ ತಂದುಕೊಳ್ಳಬೇಕಾಗುತ್ತದೆ. ಈ ರೀತಿಯಾಗಿ ನಮ್ಮ ದೈನಂದಿನ ನಡವಳಿಕೆಗಳು ಒಂದು ನಿಶ್ಚಿತ ಗತಿಯಲ್ಲಿ ಸಾಗತೊಡಗಿದಾಗ ಮನಸ್ಸು ಬಹಳಮಟ್ಟಿಗೆ ಸಮಸ್ಥಿತಿಯನ್ನು ಮುಟ್ಟುತ್ತದೆ. ಇಂತಹ ಮನಸ್ಸು ಅತ್ಯಂತ ವಿಧೇಯ ಸೇವಕನಂತೆ ಸದಾ ಸಹಾಯಕಾರಿ ಯಾಗುತ್ತದೆ.</p>
  <p>ನಾವು ಆಗಲೇ ನೋಡಿದಂತೆ ನಮ್ಮ ಐದು ಇಂದ್ರಿಯಗಳೂ ಮನಸ್ಸನ್ನು ಎಳೆದಾಡುವಂಥವುಗಳಾದ್ದರಿಂದ ಅವುಗಳ ಮೇಲೂ ಕಾವಲಿನ ಕಣ್ಣಿಟ್ಟಿರ ಬೇಕಾಗುತ್ತದೆ. ಅವುಗಳು ಹೊತ್ತುಗೊತ್ತುಗಳಿಲ್ಲದೆ ಏನೇನನ್ನೋ ಕೇಳುತ್ತಿರು ತ್ತವೆ. ಅವು ಎಷ್ಟಾದರೂ ನಮ್ಮ ಇಂದ್ರಿಯಗಳಲ್ಲವೆ ಎಂಬ ಮೋಹದಿಂದ ಅವು ಕೇಳಿದ್ದನ್ನು ಕೊಡುತ್ತ ಬಂದರೆ ಅವುಗಳ ಜೊತೆಯಲ್ಲೇ ಇರುವ ಈ ಮನಸ್ಸು ಮತ್ತೆ ಮಂಗನಂತಾಗುವುದು ಖಂಡಿತ. ಆದ್ದರಿಂದ ಮನಸ್ಸಿನ ಏಕಾಗ್ರತೆಯನ್ನು ಬಯಸುವವರು, ಇಂದ್ರಿಯಗಳು ಕೇಳಿದ್ದನ್ನೆಲ್ಲ ಕೊಟ್ಟು ಅತಿ ಮುದ್ದು ಮಾಡುವ ಅವಿವೇಕಕ್ಕೆ ಹೋಗಬಾರದು. </p>
  <p>ಇಂದಿನ ವಿದ್ಯಾರ್ಥಿಗಳು ಪಾಶ್ಚಾತ್ಯ ನಾಗರಿಕತೆಗೆ ಮರುಳಾಗಿಯೋ ಅಥವಾ ಕಲಿಗಾಲದ ಪ್ರಭಾವದಿಂದಲೋ ತಮ್ಮ ಇಂದ್ರಿಯಗಳನ್ನು ಸ್ವೇಚ್ಛೆಯಾಗಿ ಹರಿಯಗೊಟ್ಟಂತೆ ಕಂಡುಬರುತ್ತದೆ. ‘ಜೀವನದಲ್ಲಿ ಸುಖ ಪಡಬೇಕಾದುದು ಯುವಕನಾಗಿರುವಾಗಲಲ್ಲದೆ ಮುದುಕನಾದ ಮೇಲೆಯೇ ?’ ಎಂಬ ತರ್ಕಬದ್ಧ ವಾದಸರಣಿಯನ್ನು ಮುಂದಿಟ್ಟು ಮಂದಹಾಸ ಬೀರುತ್ತ ನಿಂತಿರುವ ಆ ಯುವಕರಿಗೆ ಯಾವ ಗುರುಹಿರಿಯರೂ ವಿವೇಕ ಹೇಳಲು ಮುಂದಾಗುತ್ತಿಲ್ಲ. ಅಸಂಖ್ಯಾತ ಯುವಕರು ಒಕ್ಕೊರಳಿನಿಂದ ಹೇಳುವ ಮಾತಿನಲ್ಲಿ ಸತ್ಯಾಂಶ ವಿರಬಹುದೆಂಬ ಭ್ರಾಂತಿ ಮೂಡಿದಂತಿದೆ ಈ ಗುರುಹಿರಿಯರಲ್ಲಿ.</p>
  <p>ಆದರೆ ಯಾವ ಗುರುಹಿರಿಯರು ಸುಮ್ಮನಿದ್ದರೂ ದುಷ್ಪರಿಣಾಮಗಳು ಸುಮ್ಮನಿರುವುದಿಲ್ಲ. ಶರೀರ ಮನಸ್ಸು ಇಂದ್ರಿಯಗಳ ಸ್ವಭಾವ-ಮರ್ಮಗಳ ನ್ನರಿಯದೆ ಅವುಗಳನ್ನು ಯದ್ವಾತದ್ವಾ ಬಳಸಿದಾಗ ಭೀಕರ ದುಷ್ಪರಿಣಾಮಗಳು ಎರಗಿ ಶಾಂತಿ-ಸೌಖ್ಯ-ಸಮಾಧಾನಗಳೆಲ್ಲ ಕೊಚ್ಚಿ ಹೋಗಿ ಹಾಹಾಕಾರಗೈಯುವ ಪರಿಸ್ಥಿತಿ ಬರುತ್ತದೆ ; ಆಗ ಕಾಲ ಮಿಂಚಿ ಹೋಗಿರುತ್ತದೆ !</p>
  <p>ಒಟ್ಟಿನಲ್ಲಿ ಹತೋಟಿಯಲ್ಲಿಡದ ಇಂದ್ರಿಯಗಳು ಮನಸ್ಸಿನ ಏಕಾಗ್ರತೆ ಯನ್ನು ಧ್ವಂಸಮಾಡಿಬಿಡಬಲ್ಲವು ಎಂಬ ಕಟು ಸತ್ಯ ಎಷ್ಟು ಬೇಗ ತಿಳಿದರೆ ಅಷ್ಟು ಕ್ಷೇಮ.</p>
  <p>ಅಧ್ಯಯನದಲ್ಲಿ ಏಕಾಗ್ರತೆಯನ್ನು ತಂದುಕೊಳ್ಳಲು ಇನ್ನೊಂದು ಬಹು ಮುಖ್ಯ ಉಪಾಯವೇನೆಂದರೆ ಪಠ್ಯ ವಿಷಯವನ್ನು ಚೆನ್ನಾಗಿ, ಸ್ವಷ್ಟವಾಗಿ ಅರ್ಥಮಾಡಿಕೊಂಡು ಮುಂದೆ ಸಾಗುವುದು. ಒಂದು ವಾಕ್ಯವನ್ನು ಓದುವಾಗ ಅದರಲ್ಲಿ ಒಂದೆರಡು ಕಷ್ಟದ ಶಬ್ದಗಳು ಕಂಡುಬಂದರೆ ಕೂಡಲೇ ಶಬ್ದ ಕೋಶದ ಸಹಾಯದಿಂದ ಅದರ ಅರ್ಥವನ್ನು ಹುಡುಕಿ, ಆ ವಾಕ್ಯವನ್ನು ಓದಿ ಮುಗಿಸಿ ಆ ಇಡೀ ವಾಕ್ಯ ಏನು ಹೇಳುತ್ತಿದೆ ಎಂಬುದನ್ನು ಆಗಲೇ ಆಲೋಚಿಸಿ ತಿಳಿದುಕೊಳ್ಳಬೇಕು. ಹೀಗೆ ಒಂದು ಪ್ಯಾರಾ ಓದಿ ಮುಗಿಸಿದಾಗ ಆ ಇಡೀ ಪ್ಯಾರಾ ಯಾವ ಅಂಶವನ್ನು ತಿಳಿಸಿತು ಎಂಬುದನ್ನು ಆಗಾಗಲೇ ಮನಸ್ಸಿಗೆ ತಂದು ಕೊಳ್ಳಬೇಕು. ಈ ವಿಧಾನದಿಂದ ಓದುತ್ತಿದ್ದರೆ ವಿಷಯಗಳು ಅರ್ಥವಾಗುತ್ತವೆ; ಅರ್ಥವಾಗುವುದರಿಂದ ಆನಂದವುಂಟಾಗುತ್ತದೆ; ಆನಂದವುಂಟಾಗುವುದ ರಿಂದ ಅಧ್ಯಯನದ ಮೇಲೆ ಪ್ರೀತಿ ಹುಟ್ಟಿಕೊಳ್ಳುತ್ತದೆ; ಪ್ರೀತಿ ಹುಟ್ಟಿದಾಗ ತಾನೇತಾನಾಗಿ ಏಕಾಗ್ರತೆ ಬರುತ್ತದೆ. </p>
  <p>ಎಲ್ಲಿ ನಮ್ಮ ಪ್ರೀತಿ ಇರುತ್ತದೆಯೋ ಅಲ್ಲಿಯೇ ನಮ್ಮ ಮನಸ್ಸಿರುತ್ತದೆ; ಎಲ್ಲಿ ನಮ್ಮ ಮನಸ್ಸು ಇರುತ್ತದೆಯೋ ಅಲ್ಲಿಯೇ ಏಕಾಗ್ರತೆ ಮೂಡಿಬರುತ್ತದೆ –ಇದೊಂದು ಅನಿವಾರ್ಯ ನಿಯಮ. ‘ನನಗೆ ನನ್ನ ಪಾಠಗಳ ವಿಷಯದಲ್ಲೇ ಪ್ರೀತಿಯಿಲ್ಲವಲ್ಲ? ಏನು ಮಾಡಲಿ ?’ ಎನ್ನುವ ವಿದ್ಯಾರ್ಥಿಗಳೂ ಇದ್ದಾರೆ. ಅಂಥವರು ಒಂದೋ ತಮಗೆ ಇಷ್ಟವಾಗುವ ಬೇರೆ ವಿಷಯವನ್ನು ಆರಿಸಿಕೊಳ್ಳ ಬೇಕು; ಅಥವಾ ಈಗಿರುವ ಪಠ್ಯವಿಷಯದಲ್ಲೇ ಪ್ರೀತಿಯನ್ನು ತಂದುಕೊಳ್ಳ ಬೇಕು.</p>
  <p>ಮನಸ್ಸಿನ ಏಕಾಗ್ರತೆಗೆ ಅಭ್ಯಾಸಬಲವೇ ಕಾರಣ ಎಂಬುದು ಇನ್ನೊಂದು ಬಹುಮುಖ್ಯ ಅಂಶ. ಅಭ್ಯಾಸ ಎಂದರೇನು ? ಪುನಃ ಪುನಃ ಮಾಡುವ ಪ್ರಯತ್ನ. ಬರೆದೂ ಬರೆದೂ ಅಭ್ಯಾಸ ಮಾಡಿದರೆ ಬರವಣಿಗೆ ಅಂದವಾಗುತ್ತದೆ. ಓದೀ ಓದೀ ಅಭ್ಯಾಸ ಮಾಡಿದರೆ ಅಧ್ಯಯನ ಯಶಸ್ವಿಯಾಗುತ್ತದೆ. ಗುರಿಯಿಟ್ಟು ಗುಂಡು ಹೊಡೆಯಬೇಕಾದರೂ ಸೈನಿಕ ಅಭ್ಯಾಸ ಮಾಡಿರಬೇಕಾಗುತ್ತದೆ. ರುಚಿ ಯಾದ ಅಡುಗೆ ಮಾಡಬೇಕಾದರೂ ಗೃಹಿಣಿ ಅಭ್ಯಾಸ ಮಾಡಿರಬೇಕಾಗುತ್ತದೆ. ಅಭ್ಯಾಸದಿಂದ ಸಿದ್ಧಿ ಎಂಬ ಮಾತು ಎಲ್ಲ ಕಾಲಕ್ಕೂ ಸತ್ಯ. ಆದರೆ ಶ್ರದ್ಧೆಯಿಂದ ಅಭ್ಯಾಸ ಮಾಡಬೇಕು. ಉತ್ಸಾಹದಿಂದ ಅಭ್ಯಾಸ ಮಾಡಬೇಕು. ಬುದ್ಧಿ ಉಪ ಯೋಗಿಸಿ ಅಭ್ಯಾಸ ಮಾಡಬೇಕು. ಈ ಬಗೆಯಿಂದ ಅಭ್ಯಾಸ ಮಾಡುತ್ತ ಹೋದರೆ ಏಕಾಗ್ರತೆ ಏಕೆ ಬರುವುದಿಲ್ಲ ?</p>
  <h1>ವಿದ್ಯೆಯ ವೈಭವ</h1>
  <div>೧. ಗ್ರಂಥ-ಮಂಥನ</div>
  <div/>
  <div>೧</div>
  <p>ಶ್ರೇಷ್ಠ ಗ್ರಂಥವೊಂದು ಪವಿತ್ರ ದೇವಾಲಯವೇ ಸರಿ. ಅದರೊಳಗೆ ಭಕ್ತಿ ಗೌರವದಿಂದ ಪ್ರವೇಶಿಸಬೇಕು.</p>
  <div>೨</div>
  <p>ವ್ಯಕ್ತಿಯ ಸರ್ವತೋಮುಖ ಪ್ರಗತಿಯ ದಾರಿಯಲ್ಲಿ ಪವಿತ್ರ ಗ್ರಂಥಗಳ ಅಧ್ಯಯನವು ಒಂದು ಪರಿಣಾಮಕಾರಿ ಸಾಧನ.</p>
  <div>೩</div>
  <p>ಜೀವನಕ್ಕೆ ಜ್ಯೋತಿಯಾಗಬಲ್ಲ ಪುಸ್ತಕ ಚಿರಂಜೀವಿಯಾಗುತ್ತದೆ.</p>
  <div>೪</div>
  <p>ಅನುಭವಿಯಾದ ಲೇಖಕನಿಂದ ಹೊರಬಂದ ವಿಚಾರಪೂರಿತ ಪುಸ್ತಕ ವೊಂದು ಸಮಾಜದ ರೀತಿಯನ್ನೇ ಬದಲಿಸಬಲ್ಲುದು.</p>
  <div>೫</div>
  <p>ಪುಸ್ತಕವು ರಾಷ್ಟ್ರವನ್ನು ನಿರ್ಮಾಣ ಮಾಡಲೂ ಬಲ್ಲುದು, ನಿರ್ನಾಮಗೊಳಿ ಸಲೂ ಬಲ್ಲುದು.</p>
  <div/>
  <div>೬</div>
  <p>ನುರಿತ ಲೇಖಕನಿಂದ ಒಡಮೂಡಿದ ಪುಸ್ತಕವೊಂದು ಹತಾಶನ ಹೃದಯಕ್ಕೆ ಆಶಾಕಿರಣವಾಗಬಲ್ಲುದು ; ಆಶಾವಾದಿಯ ಜೀವನಕ್ಕೆ ಚೈತನ್ಯದ ಚಿಲುಮೆ ಯಾಗಬಲ್ಲುದು.</p>
  <div/>
  <div>೭</div>
  <p>ಶ್ರೇಷ್ಠಮಟ್ಟದ ಪುಸ್ತಕಗಳು ಪ್ರಕಟವಾಗಬೇಕು. ಜನ ಅವುಗಳನ್ನು ಕೊಂಡು ಓದುವಂತೆ ಪ್ರೋತ್ಸಾಹಿಸಬೇಕು. ಆಗ ಸಮಾಜವು ಅರಳುವ ಪರಿಯನ್ನು ಪರಾಂಬರಿಸಬೇಕು.</p>
  <div>೮</div>
  <p>ನಿಮ್ಮ ಜೇಬಿನಲ್ಲಿರುವ ಹಣವನ್ನು ಬುದ್ಧಿಯಾಗಿ ಮಾರ್ಪಡಿಸಿಕೊಳ್ಳಿ. ಅದು ಹೇಗೆ ಎನ್ನುವಿರೇನು? ಹಣದಿಂದ ಪುಸ್ತಕ ಕೊಂಡುಕೊಳ್ಳಿ ; ಕೊಂಡ ಪುಸ್ತಕ ವನ್ನು ಓದಿನೋಡಿ; ಓದಿದ್ದನ್ನು ಮಂಥನ ಮಾಡಿ; ಆಗ ನಿಮ್ಮ ಬುದ್ಧಿ ವಿಕಸಿಸುವ ಬಗೆಯನ್ನು ನೀವೇ ನೋಡಿ.</p>
  <div>೯</div>
  <p>ನಿಮ್ಮ ಅಮೂಲ್ಯ ಸಮಯವನ್ನು ಸದುಪಯೋಗಪಡಿಸಿಕೊಳ್ಳಲು ನಿಸರ್ಗ ಸೌಂದರ್ಯವನ್ನು ನಿರೀಕ್ಷಿಸುತ್ತ ಕುಳಿತುಕೊಳ್ಳಿ. ಆದಾಗದಿದ್ದರೆ ಸುಮ್ಮನೆ ಉತ್ತಮ ಪುಸ್ತಕದೊಳಗೆ ಪ್ರವೇಶಿಸಿಬಿಡಿ.</p>
  <div>೧ಂ</div>
  <p>ಸುಮ್ಮನೆ ಪುಸ್ತಕದ ಚಂದ ನೋಡಿ “ಇದೊಂದು ಶ್ರೇಷ್ಠಗ್ರಂಥ” ಎಂದು ಹೊಗಳಿಬಿಟ್ಟರೆ, ಅಷ್ಟರಿಂದಲೇ ಗ್ರಂಥಕರ್ತನನ್ನು ಮೆಚ್ಚಿದಂತಾಗಲಿಲ್ಲ, ಗೌರವಿಸಿದಂತಾಗಲಿಲ್ಲ.</p>
  <div>೧೧</div>
  <p>ಒಂದಲ್ಲ ಒಂದು ದಿನ ಮನುಷ್ಯ ಮಾಯವಾಗುತ್ತಾನೆ. ಜನಾಂಗಕ್ಕೆ ಜನಾಂಗವೇ ಮಾಯವಾಗುತ್ತದೆ. ರಾಜ್ಯಕ್ಕೆ ರಾಜ್ಯವೇ ಮಾಯವಾಗುತ್ತದೆ. ನೋವು-ನಲಿವು, ಸ್ನೇಹ-ವೈರ ಪ್ರಭುತ್ವ-ದಾಸ್ಯ ಎಲ್ಲವೂ ಮಾಯವಾಗುತ್ತವೆ. ಆದರೆ ಇವುಗಳನ್ನೆಲ್ಲ ಬಗೆಬಗೆಯಾಗಿ ಬಣ್ಣಿಸಿಟ್ಟ ಪುಸ್ತಕಗಳು ಮಾತ್ರ ಉಳಿ ದಿರುತ್ತವೆ.</p>
  <div>೧೨</div>
  <p>ವಿವೇಕಿಗಳಾದ ಹಿರಿಯರು-ಪ್ರಾಜ್ಞರು ತೀರಿಕೊಂಡಾಗ ಅವರ ಅಮೂಲ್ಯ ಅನುಭವಗಳೂ ಅವರೊಂದಿಗೆ ಹೋಗಿಬಿಡುವಂತಿದ್ದಿದ್ದರೆ ಇಂದಿನ ಪ್ರಗತಿ ಯೆಲ್ಲ ಕೇವಲ ಹಗಲುಗನಸಾಗುತ್ತಿತ್ತು. ಆದರೆ ಪುಣ್ಯಕ್ಕೆ ಪುಸ್ತಕ ಬರೆದಿಡುವ ಪರಿಪಾಠದಿಂದಾಗಿ ಅವುಗಳಲ್ಲಿ ಹೆಚ್ಚಿನವು ಉಳಿದುಕೊಂಡುವು.</p>
  <div>೧೩</div>
  <p>ಬುದ್ಧಿವಂತ ವಿದ್ಯಾರ್ಥಿಗಳು ಇಂದಿನ ವಿದ್ಯಾಭ್ಯಾಸಕ್ರಮದಲ್ಲಿ ಹಲವಾರು ಲೋಪದೋಷಗಳನ್ನು ಕಾಣಬಹುದು. ಅಂಥವರು ನಿರಾಶರಾಗಬೇಕಿಲ್ಲ. ಉತ್ತಮ ವಾಚನಾಲಯಗಳು ಸದಾ ಅವರ ನೆರವಿಗಿವೆ.</p>
  <div>೧೪</div>
  <p>ಉತ್ತಮ ಓದುಗನಿಗೆ ವಾಚನಾಲಯವೇ ವೈಕುಂಠ</p>
  <div>೧೫</div>
  <p>ಗ್ರಂಥಾಲಯವನ್ನು ಆವಿಷ್ಕರಿಸಿದವನಿಗೆ ಓದುಗರು ಚಿರಪುಣಿಗಳು.</p>
  <div>೧೬</div>
  <p>ಒಮ್ಮೆ ಓದಿ ಬಿಡಬಹುದಾದ ಪುಸ್ತಕವನ್ನು ಗ್ರಂಥಾಲಯದಿಂದ ಪಡೆದು ಕೊಳ್ಳಿ. ಮತ್ತೆ ಮತ್ತೆ ಓದಬೇಕಾದ ಪುಸ್ತಕವನ್ನು ಕೊಂಡಿಟ್ಟುಕೊಳ್ಳಿ.</p>
  <div>೧೭</div>
  <p>ಪುಸ್ತಕಪ್ರಿಯನನ್ನು ‘ಪುಸ್ತಕದ ಹುಳು’ ಎನ್ನುತ್ತಾನೆ ಗಾಂಪ. ಅದನ್ನು ಕೇಳಿದ ಪುಸ್ತಕಪ್ರಿಯ ಒಂದು ಕಿರುನಗೆ ಬೀರಿ ಮತ್ತೆ ಪುಸ್ತಕದಲ್ಲಿ ಲೀನವಾಗಿ ಬಿಡು ತ್ತಾನೆ.</p>
  <div>೧೮</div>
  <p>ಕಷ್ಟಪಟ್ಟು ಅಕ್ಷರಾಭ್ಯಾಸ ಮಾಡಿದ ಮನುಷ್ಯ ಪುಸ್ತಕ ಓದದಿದ್ದರೆ ಏನು ಪ್ರಯೋಜನ ? ಕಾಲಕ್ರಮದಲ್ಲಿ ಮತ್ತೆ ಅವನು ನಿರಕ್ಷರಕುಕ್ಷಿಯೇ ಆಗುತ್ತಾನೆ.</p>
  <div>೧೯</div>
  <p>ಮಕ್ಕಳಲ್ಲಿ ಆಟವಾಡುವ ಅಭ್ಯಾಸ ಬೆಳೆಯುವಷ್ಟು ಸಹಜವಾಗಿ ನಮ್ಮಲ್ಲಿ ಪುಸ್ತಕ ಓದುವ ಅಭ್ಯಾಸ ಬೆಳೆಯಬೇಕು.</p>
  <div>೨ಂ</div>
  <p>ಉತ್ತಮ ಪುಸ್ತಕವನ್ನೋದುವುದರಿಂದ ಮನಸ್ಸಿಗೆ ಬಲ ಬರುತ್ತದೆ. ಬುದ್ಧಿ ಯಲ್ಲಿ ವಿವೇಕ ಚಿಗುರುತ್ತದೆ. ಹೃದಯ ತಿಳಿಯಾಗುತ್ತದೆ.</p>
  <div>೨೧</div>
  <p>ಒಂದಿಷ್ಟು ಹಣ ಸಿಕ್ಕಿದ ಮಾತ್ರಕ್ಕೆ ನಿಮ್ಮನ್ನು ನೀವು ಅದೃಷ್ಟವಂತರೆಂದು ಕೊಳ್ಳಬೇಡಿ. ಸಕಾಲದಲ್ಲಿ ಕೈಗೆ ಸಿಕ್ಕ ಯೋಗ್ಯ ಪುಸ್ತಕವೂ ನಿಮ್ಮ ಪಾಲಿನ ಭಾಗ್ಯದೇವತೆಯಾಗಬಹುದು. ನಿಮ್ಮ ಜೀವನಸಂಗ್ರಾಮದಲ್ಲಿ ಯಾವ ಹಿತೈಷಿಯೂ ನಿಮಗೆ ಆ ಪುಸ್ತಕದಷ್ಟು ನೆರವಿಗೆ ಬರಲಾರ.</p>
  <div>೨೨</div>
  <p>ಜೀವನವನ್ನು ಪರಿಶೀಲಿಸಿ ನೋಡಲು, ಜೀವನವನ್ನು ಕಲಾತ್ಮಕವಾಗಿ ಕಾಣಲು, ಜೀವನದ ಒಳಿತುಕೆಡಕುಗಳನ್ನು ವಿವೇಚಿಸಲು, ಜೀವನದ ಮರ್ಮ ವನ್ನರಿಯಲು, ನಮ್ಮ ಬುದ್ಧಿ ಸಾಕಷ್ಟು ಹರಿತವಾಗಿರಬೇಕು. ಬುದ್ಧಿಯನ್ನು ಚುರುಕುಗೊಳಿಸಲು ಒಳ್ಳೆಯ ಪುಸ್ತಕಗಳನ್ನು ಓದಬೇಕು.</p>
  <div>೨೩</div>
  <p>ಮಾಡಿದರೆ ಮಾಡಬೇಕು ಸಜ್ಜನರ ಸಹವಾಸ. ಆದರೆ ಅದಕ್ಕೂ ಮೊದಲು ಆಗಬೇಕು ಒಂದಿಷ್ಟು ಸದ್ಗ್ರಂಥಗಳ ಅಧ್ಯಯನ. ಏಕೆಂದರೆ ಈ ಸದ್ಗ್ರಂಥ ಗಳನ್ನು ಬರೆದವರು ಸಜ್ಜನರೇ ಅಲ್ಲವೇ ?</p>
  <div>೨೪</div>
  <p>ಸಜ್ಜನರ ಸಹವಾಸದಲ್ಲಿರಲು ಸಿದ್ಧತೆ ಬೇಕು. ಈ ಸಿದ್ಧತೆಗೆ ಬೇಕು ಸದ್ಗ್ರಂಥ ಗಳ ಅಧ್ಯಯನ.</p>
  <div>೨೫</div>
  <p>ಪುಸ್ತಕಗಳ ಅಧ್ಯಯನದಿಂದ ಪ್ರತಿಭೆ ಬೆಳೆಯುತ್ತದೆ. ಪ್ರತಿಭೆಯ ಪ್ರಭಾವ ದಿಂದ ಪುಸ್ತಕಗಳು ಉದಿಸುತ್ತವೆ.</p>
  <div>೨೬</div>
  <p>ಕಲೆ, ಸಾಹಿತ್ಯ. ಶಿಕ್ಷಣ, ವಿಜ್ಞಾನ, ತಾಂತ್ರಿಕತೆ, ಆಧ್ಯಾತ್ಮಿಕತೆ –ಎಲ್ಲವೂ ಬೆಳೆದುಬಂದದ್ದು ಪುಸ್ತಕಗಳ ಮೂಲಕವೇ ಅಲ್ಲವೆ ?</p>
  <div>೨೭</div>
  <p>ಪುಸ್ತಕಗಳು ಅಸಂಖ್ಯಾತ, ಆಯುಸ್ಸು ಅತ್ಯಲ್ಪ. ಆದ್ದರಿಂದ ಅವರವರ ಜೀವನೋದ್ದೇಶಕ್ಕೆ ನೆರವಾಗುವಂತಹ ಪುಸ್ತಕಗಳನ್ನು ಮಾತ್ರ ಆರಿಸಿಕೊಳ್ಳ ಬೇಕು, ಆಳವಾಗಿ ಮುಳುಗಬೇಕು.</p>
  <div>೨೮</div>
  <p>ಪುಸ್ತಕಗಳು ಅಸಂಖ್ಯಾತ, ಆಯುಸ್ಸು ಅತ್ಯಲ್ಪ. ಆದ್ದರಿಂದ ಅನುಭವಿಗಳ ಸಲಹೆ ಪಡೆದು ಅಮೂಲ್ಯ ಗ್ರಂಥಗಳನ್ನಾರಿಸಿಕೊಂಡು ಅವುಗಳಲ್ಲಿ ಆಳವಾಗಿ ಮುಳುಗಬೇಕು, ಸಾರವನ್ನು ಹಿರಬೇಕು.</p>
  <div>೨೯</div>
  <p>ಕೆಲವು ಬುದ್ಧಿವಂತರು ತಮ್ಮ ಬುದ್ಧಿವಂತಿಕೆಯನ್ನು ಕೌಶಲಪೂರ್ಣ ಕರ್ಮಕ್ಕೆ ವಿನಿಯೋಗಿಸುತ್ತಾರೆ. ಇನ್ನು ಕೆಲವು ಬುದ್ಧಿವಂತರು ತಮ್ಮ ಬುದ್ಧಿ ವಂತಿಕೆಯನ್ನು ಲಲಿತಕಲೆಗೆ ಮೀಸಲಾಗಿಸುತ್ತಾರೆ. ಇನ್ನೂ ಕೆಲವು ಬುದ್ಧಿ ವಂತರು ತಮ್ಮ ಬುದ್ಧಿವಂತಿಕೆಯನ್ನು ಹಾಸ್ಯಪೂರ್ಣ ಹರಟೆಗೆ ವ್ಯಯಿಸುವುದೂ ಉಂಟು. ಆದರೆ ಶ್ರೇಷ್ಠಗ್ರಂಥಗಳ ಶಿಸ್ತುಬದ್ಧ ಅಧ್ಯಯನಕ್ಕೆ ತಮ್ಮ ಬುದ್ಧಿವಂತಿಕೆಯನ್ನು ಉಪಯೋಗಿಸಿಕೊಳ್ಳುವವರದೇ ಒಂದು ಹೆಚ್ಚುಗಾರಿಕೆ.</p>
  <div/>
  <div>೩ಂ</div>
  <p>ಇಂದಿನ ಯುಗದಲ್ಲಿ ಬಾಲಕರಿಂದ ಮುದುಕರವರೆಗೆ, ಪಾಮರರಿಂದ ಪಂಡಿತರವರೆಗೆ ಎಲ್ಲ ಮಟ್ಟದವರಿಗೂ ಓದಲು ಅವರವರಿಗೆ ತಕ್ಕ ಪುಸ್ತಕಗಳು ಪ್ರಕಟವಾಗುತ್ತಿರುವುದು ಪ್ರಗತಿಯ ಸ್ಪಷ್ಟ ಸಂಕೇತ.</p>
  <div/>
  <div>೩೧</div>
  <p>ಇತ್ತೀಚೆಗೆ ಎಲ್ಲ ವರ್ಗದ ಜನರಲ್ಲೂ ಓದುವ ತವಕ ಕಂಡುಬರುತ್ತಿದೆ. ಇದು ಒಳ್ಳೆಯ ಲಕ್ಷಣ. ಆದರೆ ಯಾವ ಬಗೆಯ ಪುಸ್ತಕವನ್ನು ಕೈಗೆ ತೆಗೆದು ಕೊಳ್ಳಬೇಕು ಎಂಬುದೇ ಯೋಚಿಸಬೇಕಾದ ಅಂಶ. ಕೆಟ್ಟ ಪುಸ್ತಕಗಳನ್ನೋದಿ ಪತನಗೊಳ್ಳುವುದಕ್ಕಿಂತ ಓದದಿರುವುದೇ ಒಳ್ಳೆಯದು.</p>
  <div>೩೨.</div>
  <p>ಕೆಲವು ಸಾಹಿತಿಗಳು ಅಶ್ಲೀಲ ಸಾಹಿತ್ಯದ ನಿರ್ಮಾಣದಲ್ಲಿ ಅತ್ಯಾಸಕ್ತಿವಹಿಸು ತ್ತಿರುವುದರ ಉದ್ದೇಶವೇನಿರಬಹುದು ? ಸಮಾಜದ ಅಶ್ಲೀಲತೆಯನ್ನು ಬಯಲಿ ಗೆಳೆದು ಚೊಕ್ಕಟಗೊಳಿಸಲೆಂದೆ? ಆದರೆ, ಅಯ್ಯೋ ! ಅವರ ಈ ಹುಚ್ಚು ಕೆಲಸದಿಂದ ಮುಗ್ಧ ಮನಸ್ಸಿನ ಯುವಜನಾಂಗದ ಅಂತರಂಗ ಮಲಿನಮಯ ವಾಗುವುದಲ್ಲ !</p>
  <div>೩೩</div>
  <p>ಹಗಲಿರುಳೂ ಯೋಚಿಸಿ, ಚಿಂತಿಸಿ, ಮಥಿಸಿ ಅಶ್ಲೀಲ ಸಾಹಿತ್ಯ ನಿರ್ಮಾಣ ಮಾಡಿದವರ ಮನೋರಂಗವನ್ನು ನೋಡುವ ಗೊಡವೆಗೆ ಹೋಗದಿರಿ !</p>
  <div>೩೪</div>
  <p>ಮನುಷ್ಯನ ಮನಸ್ಸು ಸ್ವಭಾವದಿಂದಲೇ ವಿಕಟ, ವಿಕೃತ. ಮನಸ್ಸೊಂದು ಮಂಗವೇ ಎನ್ನಿ ! ಇಂತಹ ಮನಸ್ಸಿಗೆ ಓದಲು ಅಶ್ಲೀಲ ಸಾಹಿತ್ಯ ಸಿಕ್ಕಿಬಿಟ್ಟರೆ ಅದರ ಕಥೆ ಏನಾಗಲಿಕ್ಕಿಲ್ಲ !</p>
  <div>೩೫</div>
  <p>ಕೆಟ್ಟ ಪುಸ್ತಕಗಳನ್ನೋದುವುದೂ ಒಂದೇ, ದುಷ್ಟಸಹವಾಸ ಮಾಡುವುದೂ ಒಂದೇ.</p>
  <div>೩೬</div>
  <p>ಮನುಷ್ಯ ಅನೀತಿವಂತನಾಗಲು ಅವನ ಅಶಿಕ್ಷಿತ ಇಂದ್ರಿಯಗಳು ಕಾರಣ. ಕೆಟ್ಟ ಪುಸ್ತಕಗಳು ಇನ್ನೂ ಹೆಚ್ಚು ಕಾರಣ.</p>
  <div>೩೭</div>
  <p>ಸೇವೆಗಳಲ್ಲಿ ನಾನಾ ವಿಧ. ನಮ್ಮ ಯುವಕ ಯುವತಿಯರು ಕೆಟ್ಟ ಪುಸ್ತಕ ಗಳನ್ನು ಓದದಂತೆ ತಡೆಹಿಡಿದರೆ ಅದೇ ಒಂದು ಪವಿತ್ರವಾದ ಸೇವೆ.</p>
  <div>೩೮</div>
  <p>ಯಾರು ಯಾವ ಬಗೆಯ ಪುಸ್ತಕವನ್ನು ಓದಲು ಆರಿಸಿಕೊಳ್ಳುವರೆಂಬುದನ್ನು ನೋಡಿ ಅವರ ಮನೋಭಾವವನ್ನೂ ಮನದ ಮಟ್ಟವನ್ನೂ ಗುರುತಿಸಬಹುದು.</p>
  <div>೩೯</div>
  <p>ವ್ಯಕ್ತಿನಿರ್ಮಾಣ ಕಾರ್ಯದಲ್ಲಿ ಪುಸ್ತಕಗಳು ಸಾಕಷ್ಟು ಪ್ರಧಾನ ಪಾತ್ರ ವಹಿಸುತ್ತವೆ. ಆದರೆ ಪುಸ್ತಕಗಳ ಆಯ್ಕೆಯ ವಿಚಾರದಲ್ಲಿ ಎಚ್ಚರ ತಪ್ಪಬಾರದು.</p>
  <div>೪ಂ</div>
  <p>ಉತ್ತಮ ಪುಸ್ತಕವು ಆದರ್ಶ ಮಾತೆಯಂತೆ.</p>
  <div>೪೧</div>
  <p>ಪರಿಪೂರ್ಣ ವ್ಯಕ್ತಿತ್ವವೊಂದರ ದರ್ಶನ ಮಾಡಿಸಬಲ್ಲ ಪುಸ್ತಕವು ಶ್ರೇಷ್ಠ ಪುಸ್ತಕ.</p>
  <div>೪೨</div>
  <p>ಶುದ್ಧವಾದ ಭಾಷೆ, ಶುದ್ಧವಾದ ಭಾವ ಹಾಗೂ ಶುದ್ಧವಾದ ಆದರ್ಶ– ಇವುಗಳಿಂದ ಕೂಡಿದ ಪುಸ್ತಕಗಳೇ ಅತ್ಯುತ್ತಮ ಪುಸ್ತಕಗಳು. ಶೀಲವಂತ ಸಾಹಿತಿಗಳ ಮಾನಸಗಂಗೋತ್ರಿಯಿಂದ ಮಾತ್ರ ಹರಿದುಬರಬಲ್ಲವು ಇಂತಹ ಕೃತಿಗಳು.</p>
  <div>೪೩</div>
  <p>ಉತ್ತಮ ಕಾಗದದ ಮೇಲೆ ಮುದ್ದಾಗಿ ಮುದ್ರಣಗೊಂಡು, ಸುಂದರ ಹೊದಿಕೆಯಿಂದ ಅಂದವಾಗಿ ಸಿಂಗರಿಸಿಕೊಂಡು, ಸರಳ ಭಾಷೆ-ಉದಾತ್ತ ವಿಚಾರಗಳಿಂದ ಒಡಗೂಡಿದ ಪುಸ್ತಕಗಳನ್ನು ಓದುವ ಅಭಿರುಚಿಯಿರುವವನ ಮುಂದಿಟ್ಟರೆ ಅವನಿಗದು ಪಂಚಭಕ್ಷ್ಯ ಪರಮಾನ್ನವನ್ನು ಬಡಿಸಿದಷ್ಟು ಆನಂದ ತಂದೀತು.</p>
  <div>೪೪</div>
  <p>ನಿಮ್ಮ ಅಂತರಂಗದೊಳಕ್ಕೆ ಬೆಳಕು ಬೀರಬಲ್ಲ ವಿಚಾರಪೂರಿತ ಪುಸ್ತಕಗಳೂ ಇವೆ. ನಿಮ್ಮ ಹೃದಯದ ತಂತಿಗಳನ್ನು ಮಿಡಿಯಬಲ್ಲ ಭಾವಭರಿತ ಪುಸ್ತಕಗಳೂ ಇವೆ. ಒಮ್ಮೆ ಓದಿದರೆ ಮರೆಯಲಾಗದಂತಹ ಕುತೂಹಲ ಭರಿತ ಪುಸ್ತಕಗಳೂ ಇವೆ.</p>
  <div>೪೫</div>
  <p>ವ್ಯಕ್ತಿತ್ವವನ್ನು ರೂಪಿಸಬಲ್ಲ ಪುಸ್ತಕಗಳನ್ನು ಮಾತ್ರವೇ ಓದಬೇಕೆನ್ನುವುದು ಸರಿಯಲ್ಲ. ಮನರಂಜನೆಗಾಗಿ ಬರೆದಿರುವ ಪುಸ್ತಕಗಳೂ ಮನವರಳಿಸ ಬಲ್ಲುವು.</p>
  <div>೪೬</div>
  <p>ಶ್ರೇಷ್ಠ ಪುಸ್ತಕಗಳನ್ನೋದಿಯೂ ನಮ್ಮ ಜೀವನವನ್ನು ಶಕ್ತವಾಗಿಸಬಲ್ಲ ವಿಷಯಗಳನ್ನು ಗ್ರಹಿಸದಿದ್ದರೆ ಅಂತಹ ಓದುಗಾರಿಕೆಯಿಂದಾದ ಪ್ರಯೋಜನ ವೇನು ಗೊತ್ತೆ? ‘ಸಮಯ ಸಂಹಾರ’ !</p>
  <div>೪೭</div>
  <p>ಹಿಂದೂವಾಗಿ ಹುಟ್ಟಿದವನು ಹಿಂದೂ ಗ್ರಂಥಗಳಲ್ಲಿ ಒಂದನ್ನಾದರೂ ಅಧ್ಯಯನ ಮಾಡಿ ಹೃದ್ಗತಗೊಳಿಸಿಕೊಂಡಿರಬೇಕು.</p>
  <div>೪೮</div>
  <p>ನಿತ್ಯನೂತನವಾದ ಎರಡು ಪುರಾತನ ಗ್ರಂಥಗಳೆಂದರೆ ರಾಮಾಯಣ- ಮಹಾಭಾರತ. ಅವುಗಳಲ್ಲಿ ನಿಸರ್ಗದ ಭವ್ಯ ಚಿತ್ರಣವಿದೆ, ಮಾನವ ಸ್ವಭಾವಗಳ ನಿರೂಪಣೆಯಿದೆ, ಹಾಗೂ ಅವನ ಏಳುಬೀಳುಗಳ ಕಥೆಯಿದೆ. ಇವುಗಳ ಅಧ್ಯಯನದಿಂದ ಮಾನವನ ಹೃದಯ ಸುಶಿಕ್ಷಿತವಾಗಲಾರದೆ? ಸುಸಂಸ್ಕೃತ ವಾಗಲಾರದೆ?</p>
  <div>೪೯</div>
  <p>‘ಶ್ರೀರಾಮಕೃಷ್ಣ ವಚನವೇದ’ವನ್ನು ಒಮ್ಮೆ ಓದಿದವರು ಅದನ್ನು ಓದಲಿಲ್ಲ ವೆಂದೇ ಅರ್ಥ, ಎರಡು ಸಲ ಓದಿದವರು ಓದಿದ್ದಾರೆ ಎಂದರ್ಥ. ಮೂರನೆಯ ಸಲ ಓದಿದವರಿಗೆ ಅದು ಅರ್ಥವಾಗತೊಡಗಿದೆ ಎಂದರ್ಥ. ನಾಲ್ಕನೆಯ ಸಲ ಓದುವವರು ಆ ದಕ್ಷಿಣೇಶ್ವರದ ದಿವ್ಯಧಾಮದಲ್ಲಿ ಆನಂದಮೂರ್ತಿ ಶ್ರೀರಾಮ ಕೃಷ್ಣರೊಡನೆ ಅವರ ದಿವ್ಯಾನಂದದಲ್ಲಿ ಭಾಗಿಗಳಾಗಿ ಆನಂದಾಶ್ರು ಸುರಿಸುತ್ತ ನರ್ತಿಸುತ್ತಿದ್ದಾರೆಂದೇ ಅರ್ಥ.</p>
  <div>೫ಂ</div>
  <p>ಹೆಚ್ಚು ಓದಬೇಕು ಎನ್ನುವ ಸಲಹೆ ಹೆಚ್ಚಿನ ಜನರಿಗೆ ಅನ್ವಯವಾಗುವುದಿಲ್ಲ, ಅನ್ವಯವಾಗಬೇಕಾಗಿಯೂ ಇಲ್ಲ.</p>
  <div>೫೧</div>
  <p>ಓದಲು ಒಳ್ಳೊಳ್ಳೆಯ ಪುಸ್ತಕಗಳನ್ನು ಆರಿಸಿಕೊಳ್ಳುವುದೊಂದು ಜಾಣ್ಮೆ. ಆದರೆ ಆ ಪುಸ್ತಕಗಳಲ್ಲೂ ನಮಗೆ ಅತ್ಯಾವಶ್ಯಕವೆನಿಸಿದ ವಿಷಯಗಳನ್ನು ಹಾಗೂ ಬುದ್ಧಿಯನ್ನು ವಿಕನಸಗೊಳಿಸಬಲ್ಲ ವಿಷಯಗಳನ್ನು ಗುರುತಿಸಿ ಸಂಗ್ರಹಿಸುವುದು ಇನ್ನೂ ದೊಡ್ಡ ಜಾಣ್ಮೆ.</p>
  <div>೫೨</div>
  <p>ಪುಸ್ತಕವನ್ನು ಓದಿ ಏನೂ ಅರ್ಥಮಾಡಿಕೊಳ್ಳಲಾರದವರಿದ್ದಾರೆ. ಪುಸ್ತಕ ದಲ್ಲಿ ಬರೆದಿರುವುದನ್ನು ಯಥಾವತ್ತಾಗಿ ಅರ್ಥೈಸಿಕೊಳ್ಳುವವರಿದ್ದಾರೆ. ಪುಸ್ತಕ ದಲ್ಲಿ ಬರೆದಿರುವುದಕ್ಕಿಂತ ಹೆಚ್ಚಿನ ಅಂಶವನ್ನು ಗ್ರಹಿಸಬಲ್ಲವರಿದ್ದಾರೆ. ಈ ವ್ಯತ್ಯಾಸಕ್ಕೆ ಕಾರಣ ಪುಸ್ತಕವಲ್ಲ, ವ್ಯಕ್ತಿವ್ಯಕ್ತಿಗಳ ಗ್ರಹಣಶಕ್ತಿ.</p>
  <div>೫೩</div>
  <p>ಪುಸ್ತಕವನ್ನು ವೇಗವಾಗಿ ಓದಬೇಕು. ಆದರೆ ಏನನ್ನು ತಿಳಿದುಕೊಂಡೆವು ಎನ್ನುವ ಪ್ರಶ್ನೆಗೆ ಆತ್ಮಸಾಕ್ಷಿ ಒಪ್ಪುವಂತೆ ಉತ್ತರಿಸಲು ಸಿದ್ಧರಿರಬೇಕು.</p>
  <div>೫೪</div>
  <p>“ದೊಡ್ಡ ದೊಡ್ಡ ಪುಸ್ತಕಗಳನ್ನು ಓದಿದವನು ನಾನು” ಎಂಬ ಜಂಬ ಬೇಡ. “ನನಗೆ ಆವಶ್ಯಕವಾದದ್ದನ್ನು ಓದಿಕೊಂಡಿದ್ದೇನೆ” ಎಂಬ ಸಮಾಧಾನ ಸಾಕು.</p>
  <div>೫೫</div>
  <p>ಓದುವ ಅಭ್ಯಾಸವೊಂದಿದ್ದುಬಿಟ್ಟರೆ ವೃದ್ಧಾಪ್ಯವನ್ನು ಕಳೆಯುವುದು ಕಷ್ಟದ ಮಾತೇನಲ್ಲ. ಆದರೆ ದೃಷ್ಟಿ ಮಂಜಾಗಿರಬಾರದು, ಅಷ್ಟೆ.</p>
  <div>೫೬</div>
  <p>ಓ ವೃದ್ಧ ಜನರೇ, ನಿಮ್ಮ ವೃದ್ಧಾಪ್ಯದ ಬೇಸರವನ್ನು ಕಳೆಯಲು ಸ್ನೇಹಿತ ರನ್ನು ಹುಡುಕುವ ಕೆಲಸಕ್ಕೆ ಹೋಗಬೇಡಿ. ಏಕೆಂದರೆ ನಿಮ್ಮೊಂದಿಗೆ ಕುಳಿತಿರುವು ದೆಂದರೆ ಎಲ್ಲರಿಗೂ ಬೋರಂತೆ ! ಆದರೆ ಹೆದರಬೇಡಿ–ಒಳ್ಳೆಯ ಪುಸ್ತಕಗಳು ನಿಮ್ಮ ನೆರವಿಗೆ ಬರಲು ಸದಾ ಸಿದ್ಧ. ಆದರೆ ಆ ಪುಸ್ತಕಗಳೇ ನಿಮಗೆ ಬೋರಾಗ ಬಾರದು ಅಷ್ಟೆ.</p>
  <div>೫೭</div>
  <p>ಶ್ರದ್ಧೆಯಿಂದ ಅಧ್ಯಯನ ಮಾಡಬೇಕೆಂದಾಕ್ಷಣ ಜೀವನನೆಂಬ ಪುಸ್ತಕವನ್ನು ಕಡೆಗಣಿಸಬೇಕೆಂದರ್ಥವಲ್ಲ ಎಂದು ಪ್ರತ್ಯೇಕವಾಗಿ ಹೇಳಬೇಕೆ ?</p>
  <div>೫೮</div>
  <p>ಸದ್ಗ್ರಂಥಗಳನ್ನು ಅಧ್ಯಯನ ಮಾಡುವುದೆಲ್ಲ ನಮ್ಮ ಜೀವನದ ಮಹತ್ತನ್ನು, ಮಹತ್ವವನ್ನು ಮನಗಾಣಲೆಂದೇ ಹೊರತು ಗ್ರಂಥಕಾರನಿಗೆ ಮನ್ನಣೆ ತೋರಲೆಂದಲ್ಲ.</p>
  <div>೫೯</div>
  <p>ನಮ್ಮ ಸಮಗ್ರ ಜೀವನವೇ ಒಂದು ಬೃಹದ್ಗ್ರಂಥ. ಒಂದೊಂದು ವರ್ಷವೂ ಆ ಗ್ರಂಥದ ಒಂದೊಂದು ಅಧ್ಯಾಯ. ಒಂದೊಂದು ದಿನವೂ ಒಂದೊಂದು ಪುಟ. ಒಂದೊಂದು ಗಂಟೆಯೂ ಒಂದೊಂದು ವಾಕ್ಯ.</p>
  <div>೨. ವಿದ್ಯಾಭ್ಯಾಸ — ವಿದ್ಯಾವಂತ</div>
  <div/>
  <div>೬ಂ</div>
  <p>ಒಂದಲ್ಲ ಒಂದು ಪ್ರತಿಭೆಯು ಪ್ರತಿಯೊಬ್ಬರಲ್ಲೂ ಇದ್ದೇ ಇರುತ್ತದೆ. ಆದರದು ಯುಕ್ತವಾಗಿ ವ್ಯಕ್ತಗೊಳ್ಳುವುದು ಮಾತ್ರ ಸೂಕ್ತ ಶಿಕ್ಷಣದಿಂದ, ಸೂಕ್ತ ತರಬೇತಿಯಿಂದ.</p>
  <div>೬೧</div>
  <p>ಸಮಾಜವು ಸುಂದರವಾಗಬೇಕಾದರೆ, ರಾಷ್ಟ್ರವು ಸುರಕ್ಷಿತವಾಗಬೇಕಾದರೆ ನೈತಿಕತೆ ನೆಲೆಗೊಳ್ಳಬೇಕು. ನೈತಿಕತೆ ನೆಲೆಗೊಳ್ಳಬೇಕಾದುದು ವಿದ್ಯಾಭ್ಯಾಸದ ಅವಧಿಯಲ್ಲಿ.</p>
  <div>೬೨</div>
  <p>ಜೀವನವನ್ನು ರೂಪಿಸದ ವಿದ್ಯಾಭ್ಯಾಸ ಜೀವವನ್ನೇ ತೆಗೆಯುತ್ತದೆ.</p>
  <div/>
  <div>೬೩</div>
  <p>ವಿದ್ಯಾಭ್ಯಾಸದಲ್ಲಿ ವಿಜ್ಞಾನ, ಕಲೆ, ಸಾಹಿತ್ಯ, ಗಣಿತ–ಮೊದಲಾದುವೆಲ್ಲ ಆವಶ್ಯಕವಾದ ಅಂಗಗಳೇ ಸರಿ. ಆದರೆ ನೈತಿಕತೆಯಿಲ್ಲದ ವಿದ್ಯಾಭ್ಯಾಸ ನೀರಿ ಲ್ಲದ ಊರಿನಂತೆ.</p>
  <div>೬೪</div>
  <p>ವ್ಯಕ್ತಿಯನ್ನು ವಿಚಾರಶೀಲನನ್ನಾಗಿ ಮಾಡದ ವಿದ್ಯಾಭ್ಯಾಸ ಬಹುಮಟ್ಟಿಗೆ ವ್ಯರ್ಥ.</p>
  <div>೬೫</div>
  <p>ವ್ಯಕ್ತಿಯೊಬ್ಬನಿಗೆ ಸಮಾಜದ ಸಮಸ್ತರೊಡನೆ ಸಮರಸತೆಯಿಂದಿರಲು ಸಾಧ್ಯವಾಗಿದ್ದರೆ, ಅವನಿಗೆ ಸರಿಯಾದ ವಿದ್ಯಾಭ್ಯಾಸ ದೊರೆತಿದೆ ಎಂದರ್ಥ.</p>
  <div>೬೬</div>
  <p>ತನ್ನ ಸುತ್ತಣ ಪ್ರಪಂಚವನ್ನು ವಿದ್ಯಾವಂತನು ನೋಡುವ ರೀತಿಯೇ ಬೇರೆ, ಅವಿದ್ಯಾವಂತನು ನೋಡುವ ರೀತಿಯೇ ಬೇರೆ.</p>
  <div>೬೭</div>
  <p>ಪರಿಪೂರ್ಣ ವಿದ್ಯಾಭ್ಯಾಸವು ಒಂದು ವಿಕಸಿತ ಕಮಲ. ಶಾಲಾಕಾಲೇಜುಗಳ ಶಿಕ್ಷಣವು ಆ ಕಮಲದ ಒಂದು ದಳ.</p>
  <div>೬೮</div>
  <p>ಶಾಲಾಕಾಲೇಜುಗಳಲ್ಲಿ ಕಲಿತದ್ದು ಮಾತ್ರವೇ ವಿದ್ಯಾಭ್ಯಾಸ ಎಂದು ತಿಳಿಯು ವಿರಾದರೆ ಅದೊಂದು ಭ್ರಮೆ. ನಿಜವಾದ ವಿದ್ಯಾಭ್ಯಾಸ ಪ್ರಾರಂಭವಾಗವುದು ಕಾಲೇಜನ್ನು ತೊರೆದ ಮೇಲೆಯೇ !</p>
  <div>೬೯</div>
  <p>ಇಂದಿನ ವಿದ್ಯಾರ್ಥಿಗಳು ಸರ್ಟಿಫಿಕೇಟಿಗಾಗಿ ಶಾಲಾಕಾಲೇಜುಗಳಿಗೆ ಹೋಗು ತ್ತಾರೆ. ನಿಜವಾದ ವಿದ್ಯಾಭ್ಯಾಸವನ್ನು ಇನ್ನೆಲ್ಲೋ ಪಡೆದುಕೊಳ್ಳುತ್ತಾರೆ.</p>
  <div>೭ಂ</div>
  <p>ವಿದ್ಯಾರ್ಥಿಯು ತನ್ನ ತಾಯ್ತಂದೆಯರಿಂದ, ಮನೆಮಂದಿಯಿಂದ, ತನ್ನ ಸಂಪರ್ಕಕ್ಕೆ ಬಂದ ವ್ಯಕ್ತಿಗಳಿಂದ ತನ್ನ ಸ್ನೇಹಿತವರ್ಗದವರಿಂದ, ಬಂಧುಬಳಗ ದವರಿಂದ, ತನ್ನ ಸುತ್ತಮುತ್ತ ನಡೆಯುವ ವಿದ್ಯಮಾನಗಳಿಂದ, ತಾನು ಕಾಣುವ ದೃಶ್ಯಗಳಿಂದ, ತಾನು ಉಪಯೋಗಿಸುವ ವಸ್ತುಗಳಿಂದ, ತನ್ನ ಪಾಲಿಗೆ ಬಂದ ಸುಖದುಃಖಗಳಿಂದ ಕ್ಷಣಕ್ಷಣಕ್ಕೂ ಶಿಕ್ಷಣ ಪಡೆಯುತ್ತ ವಿದ್ಯಾವಂತನಾಗು ವುದು ಕಾಣುತ್ತಿರುವಾಗ, ಅವನು ಕೇವಲ ಶಾಲಾಕಾಲೇಜುಗಳಿಗೆ ಹೋಗಿ ಬಂದಷ್ಟರಿಂದಲೇ ವಿದ್ಯಾವಂತನಾದ ಎನ್ನುವವರಿಗೆ ವಿದ್ಯಾಭ್ಯಾಸದ ಸ್ಪಷ್ಟ ಕಲ್ಪನೆ ಇಲ್ಲವೆಂದೇ ಅರ್ಥ.</p>
  <div>೭೧</div>
  <p>ನಮ್ಮ ಮಕ್ಕಳು ಹಲವಾರು ವರ್ಷಗಳವರೆಗೆ ಶಾಲಾಕಾಲೇಜುಗಳಿಗೆ ಹೋಗುತ್ತಾರೆ. ‘ಮುಂದೇನು ಮಾಡಲಿ ?’ ಎಂಬ ಶ್ರೇಷ್ಠಪ್ರಶ್ನೆಯೊಂದಿಗೆ ಹೊರ ಬರುತ್ತಾರೆ. ತಮ್ಮ ಭವಿಷ್ಯವನ್ನು ನೆನಸಿಕೊಂಡು ಕಣ್​ಕಣ್ ಬಿಡುತ್ತಾರೆ.</p>
  <div/>
  <div>೭೨</div>
  <p>ವಿದ್ಯಾರ್ಥಿಗಳ ಆಂತರ್ಯದಲ್ಲಿ ಅಪಾರ ಶಕ್ತಿ-ಸಾಮರ್ಥ್ಯ, ಪ್ರತಿಭೆ-ಪೌರುಷ ಆಡಗಿವೆ. ಆದರೆ ಅವುಗಳನ್ನು ಹೊರಗೆಡಹಬಲ್ಲ ಧೀರರು ಯಾರಿದ್ದಾರೆ ?</p>
  <div>೭೩</div>
  <p>ವಿದ್ಯಾರ್ಥಿಗಳ ವ್ಯಕ್ತಿನಿರ್ಮಾಣ ಕಾರ್ಯದಲ್ಲಿ ಮುಖ್ಯರಾದವರು ಮೂವರು –ತಾಯಿತಂದೆಯರು, ಅಧ್ಯಾಪಕ ಅಧ್ಯಾಪಕಿಯರು ಮತ್ತು ಸಮಾಜದ ಹಿರಿಯರು.</p>
  <div>೭೪</div>
  <p>ಅವರವರ ಭವಿಷ್ಯದ ಶಿಲ್ಪಿ ಅವರವರೇ ಎನ್ನುವ ಮಾತು ನಿಜವೇ ಆದರೂ ವಿದ್ಯಾರ್ಥಿಯ ವ್ಯಕ್ತಿತ್ವದ ರಚನೆಯಲ್ಲಿ ಶಿಕ್ಷಕನೇ ಶಿಲ್ಪಿ.</p>
  <div/>
  <div>೭೫</div>
  <p>ಮನುಷ್ಯನ ಅಂತರಂಗದಲ್ಲಿ ಅಡಗಿರುವ ಅಪಾರ ಜ್ಞಾನಶಕ್ತಿಯು ವಿಕಸನ ಗೊಳ್ಳುವ ಕಾಲವೆಂದರೆ ವಿದ್ಯಾರ್ಥಿದೆಸೆ. ಹಾಗಾದರೆ, ಅಧ್ಯಾಪಕರ ಹೊಣೆ ಎಂಥದಿರಬಹುದು? ಮನುಷ್ಯನ ಚಾರಿತ್ರ್ಯವು ನಿರ್ಮಾಣಗೊಳ್ಳುವ ಕಾಲ ವೆಂದರೆ ವಿದ್ಯಾರ್ಥಿದೆಸೆ. ಹಾಗಾದರೆ, ಅಧ್ಯಾಪಕರ ಹೊಣೆ ಎಂಥದಿರಬಹುದು? ಮನುಷ್ಯ ಮಹಾವೀರನಾಗಿ ರೂಪುಗೊಳ್ಳುವ ಕಾಲವೆಂದರೆ ವಿದ್ಯಾರ್ಥಿದೆಸೆ, ಹಾಗಾದರೆ, ಅಧ್ಯಾಪಕರ ಹೊಣೆ ಎಂಥದಿರಬಹುದು ?</p>
  <div>೭೬</div>
  <p>ಶ್ರೇಷ್ಠ ಶಿಕ್ಷಣವೇತ್ತರಿಂದ ಪರಿಪೂರ್ಣ ವಿದ್ಯಾಭ್ಯಾಸಪದ್ಧತಿಯೊಂದು ಮೂಡಿಬರಬೇಕು. ಆದರೆ ಅದು ಫಲಕಾರಿಯಾಗಬೇಕಾದರೆ ಉತ್ತಮ ಅಧ್ಯಾಪಕರ ನೆರವು ಬೇಕೇ ಬೇಕು.</p>
  <div>೭೭</div>
  <p>ಒಂದು ಶಾಲೆಯ ಶಿಕ್ಷಕರು ಎಂಥವರು ಎಂಬುದು ತಿಳಿದರೆ ಅಲ್ಲಿನ ಶಿಕ್ಷಣದ ಗುಣಮಟ್ಟ ಎಂಥದು ಎಂದು ಹೇಳುವುದು ಕಷ್ಟದ ಮಾತೇನಲ್ಲ.</p>
  <div>೭೮</div>
  <p>ಕಲಿಯಲು ಉತ್ಸಾಹವುಳ್ಳವರೇ ಕಲಿಸಲು ಯೋಗ್ಯರು.</p>
  <div>೭೯</div>
  <p>ನಿಮ್ಮ ರಾಷ್ಟ್ರಕ್ಕೆ ಉತ್ತಮ ಪ್ರಜೆಗಳು ಬೇಕೇನು? ಹಾಗಾದರೆ ಸುಮ್ಮನೆ ಉತ್ತಮ ಶಿಕ್ಷಕರನ್ನು ಹುಡುಕಿಕೊಳ್ಳಿ.</p>
  <div>೮ಂ</div>
  <p>ವಿದ್ಯೆಯನ್ನು ಕಲಿಸಲು ಪುಸ್ತಕಜ್ಞಾನವಿದ್ದರೆ ಸಾಕು. ಆದರೆ, ಶೀಲವನ್ನು ಕಲಿಸಲು ಶೀಲವಂತನೇ ಆಗಬೇಕು.</p>
  <div>೮೧</div>
  <p>ಶೀಲವಂತ ವಿದ್ಯಾರ್ಥಿಗಳ ನಿರ್ಮಾಣಕ್ಕಾಗಿ ಶ್ರಮಿಸುವ ಅಧ್ಯಾಪಕರಿಗೆ ಕೋಟಿ ನಮನಗಳು.</p>
  <div>೮೨</div>
  <p>ನನ್ನ ದೃಷ್ಟಿಯಲ್ಲಿ ಗಣಿತ-ವಿಜ್ಞಾನ-ಸಾಹಿತ್ಯವೇ ಮೊದಲಾದ ಎಲ್ಲ ವಿಷಯ ಗಳಿಗೂ ಸೇರಿ ಐವತ್ತು ಅಂಕಗಳಾದರೆ ಶ್ರೇಷ್ಠ ಗುಣನಡತೆಯೊಂದಕ್ಕೇ ಐವತ್ತು ಅಂಕಗಳು.</p>
  <div>೮೩</div>
  <p>ವಿದ್ಯಾಭ್ಯಾಸದ ಮುಖ್ಯ ಉದ್ದೇಶವು ಮನುಷ್ಯನನ್ನು ಮನುಷ್ಯನನ್ನಾಗಿಸುವು ದಾಗಿರಬೇಕು. ಆಮೇಲೆ ಅವನು ಆಡಳಿತಗಾರ ಬೇಕಾದರೂ ಆಗಲಿ, ಆಟಗಾರ ಬೇಕಾದರೂ ಆಗಲಿ.</p>
  <div>೮೪</div>
  <p>ನೀವು ವಿದ್ಯಾವಂತರೆ ?</p>
  <p>ಹಾಗಾದರೆ ಈ ಪ್ರಶ್ನೆಗಳಿಗೆ ಉತ್ತರ ಕೊಡಿ–</p>
  <p>೧. ನಿಮ್ಮಲ್ಲಿ ನಿಮಗೆ ಶ್ರದ್ಧೆಯಿದೆಯೆ ?</p>
  <p>೨. ಗುರುಹಿರಿಯರನ್ನು ಗುರುತಿಸಬಲ್ಲಿರೆ ?</p>
  <p>೩. ಸ್ವತಂತ್ರವಾಗಿ ಆಲೋಚಿಸಬಲ್ಲಿರೆ ?</p>
  <p>೪. ಸ್ವಾವಲಂಬಿಗಳಾಗಿ ಬಾಳಬಲ್ಲಿರೆ ?</p>
  <p>೫. ದೀನರೊಂದಿಗೂ ವಿನಯದಿಂದ ಇರಬಲ್ಲಿರೆ ?</p>
  <div>೮೫</div>
  <p>ವಿದ್ಯಾಭ್ಯಾಸವು ವ್ಯಕ್ತಿಯನ್ನು ಕ್ರಿಯಾಶೀಲನನ್ನಾಗಿಸಬೇಕು, ವಾಕ್ಪಟುವ ನ್ನಾಗಿಸಬೇಕು, ಆಲೋಚನಾಶೀಲನನ್ನಾಗಿಸಬೇಕು. ಈ ಮೂರರಲ್ಲಿ ಒಂದು ಕಡಿಮೆಯಾದರೂ ವಿದ್ಯಾಭ್ಯಾಸವು ಪೂರ್ಣವಾಗಲಿಲ್ಲವೆಂದೇ ಅರ್ಥ.</p>
  <div>೮೬</div>
  <p>ಹಲವಾರು ಪುಸ್ತಕಗಳನ್ನೋದಿ ಹಲವಾರು ವಿಷಯಗಳನ್ನು ಸಂಗ್ರಹಿಸಿ ‘ನಾನೀಗ ಯಾವ ವಿಷಯದ ಮೇಲೂ ಮಾತನಾಡಬಲ್ಲೆ’ ಎನ್ನುವವನನ್ನು ಸುಶಿಕ್ಷಿತ ಎಂದು ತಿಳಿಯಬೇಡಿ. ಯಾರು ಒಂದು ವಿಷಯವನ್ನು ಶಿಸ್ತುಬದ್ಧ ವಾಗಿ ಅಧ್ಯಯನ ಮಾಡಿ ಸುಸಂಬದ್ಧವಾದ ಹಾಗೂ ಸಮಂಜಸವಾದ ಅರಿವು ಮಾಡಿಕೊಂಡಿರುವನೋ ಅವನೇ ಸುಶಿಕ್ಷಿತ.</p>
  <div>೮೭</div>
  <p>ದೀನರಲ್ಲಿ ದರ್ಪದೋರುತ್ತ ಶಕ್ತರ ಮುಂದೆ ಮೆತ್ತಗಿರುತ್ತ, ಅಧಿಕಾರಿಗಳ ಮುಂದೆ ಮುದುಡಿಕೊಂಡಿರುವಂಥವನು ಎಷ್ಟೇ ವಿದ್ಯಾವಂತನಾದರೂ ಆತ ಒಬ್ಬ ಆತ್ಮವಿಶ್ವಾಸವುಳ್ಳ ಕೂಲಿಗಿಂತಲೂ ಕಡೆ.</p>
  <div>೮೮</div>
  <p>ಸತ್ಯಸಂಧತೆ, ಪ್ರಾಮಾಣಿಕತೆ, ದಯಾಪರತೆ, ಸಹೋದರತೆ, ಕಾರ್ಯದಕ್ಷತೆ –ಇಂತಹ ಮಾನವೀಯ ಗುಣಗಳನ್ನು ವಿದ್ಯಾರ್ಥಿಗಳಲ್ಲಿ ಮುದ್ರೆಯೊತ್ತಿದ ಅಧ್ಯಾಪಕರು ನಿಜವಾದ ರಾಷ್ಟ್ರನಿರ್ಮಾಪಕರೇ ಸರಿ. ಅಷ್ಟೇ ಅಲ್ಲ, ಅವರೇ ನಿಜವಾದ ‘ಭಾರತ ರತ್ನ’ಗಳು.</p>
  <div>೮೯</div>
  <p>ಶೀಲವೆಂಬ ಸೌರಭವು ವಿದ್ಯಾವಂತರಲ್ಲಿ ಘಮಘಮಿಸುತ್ತಿರುತ್ತದೆ ಎನ್ನು ವುದನ್ನು ಕೇಳಿದ್ದೇವೆ. ಆಧುನಿಕ ಪ್ರಪಂಚದಲ್ಲಿ ವಿದ್ಯಾವಂತರ ಸಂಖ್ಯೆ ಬಹಳಷ್ಟು ಏರುತ್ತಿರುವುದನ್ನೂ ಕಾಣುತ್ತಿದ್ದೇವೆ. ಆದರೆ ಆ ಶೀಲಸೌರಭದ ಸುವಾಸನೆಯೇನಾದರೂ ನಿಮ್ಮ ಮೂಗಿಗೆ ಬರುತ್ತಿದೆಯೆ ?</p>
  <div>೯ಂ</div>
  <p>ಒಂದನೇ ತರಗತಿಯಿಂದ ಎಸ್ಸೆಸ್ಸೆಲ್ಸಿಯವರೆಗೆ ಅಷ್ಟು ದೀರ್ಘಕಾಲ ವಿದ್ಯಾ ಭ್ಯಾಸ ಪಡೆದ ವಿದ್ಯಾರ್ಥಿಗಳು ಮುಂದೆ ಆ ಶಾಲೆಯ ಮೇಲೆಯೇ ಆಗಲಿ ಆ ಅಧ್ಯಾಪಕರ ಮೇಲೆಯೇ ಆಗಲಿ ಒಂದಿಷ್ಟಾದರೂ ಪ್ರೀತಿ-ಅಭಿಮಾನವಿಟ್ಟಿರು ವುದು ಕಂಡುಬರುತ್ತಿಲ್ಲ. ಇದೊಂದು ಗಮನೀಯ ಅಂಶವಲ್ಲವೆ ?</p>
  <div>೯೧</div>
  <p>ಇಪ್ಪತ್ತು ವರ್ಷಗಳ ಅವಧಿಯಲ್ಲಿ ಒಬ್ಬ ಅಧ್ಯಾಪಕನ ಕೈಕೆಳಗೆ ಸಾವಿರ ವಿದ್ಯಾರ್ಥಿಗಳಾದರೂ ಆಗಿಹೋಗಿರುವುದಿಲ್ಲವೆ? ಆದರೆ ಒಬ್ಬ ವಿದ್ಯಾರ್ಥಿಯೂ ತನ್ನ ಅಧ್ಯಾಪಕರೊಂದಿಗೆ ಆತ್ಮೀಯ ಸಂಬಂಧವಿರಿಸಿಕೊಂಡಂತೆ ಕಂಡು ಬರುವುದಿಲ್ಲ. ಇದು ಅಧ್ಯಾಪಕನ ಲೋಪವೋ ಅಥವಾ ವಿದ್ಯಾರ್ಥಿಯ ದೋಷವೋ ?</p>
  <div>೯೨</div>
  <p>ಶಾಲೆಯೊಂದರಿಂದ ಸಹಸ್ರಾರು ವಿದ್ಯಾರ್ಥಿಗಳು ಪವಿತ್ರವಾದ ವಿದ್ಯೆಯನ್ನು ಪಡೆಯುತ್ತಾರೆ. ಸಮಾಜಕ್ಕೆ ಹಿಂದಿರುಗಿ ಉದ್ಯೋಗಸ್ಥರಾಗುತ್ತಾರೆ, ಧನಿಕ ರಾಗುತ್ತಾರೆ, ಆಡಳಿತಗಾರರೂ ಆಗುತ್ತಾರೆ, ಆದರೆ ಅವರೆಲ್ಲ ಓದಿದ ಆ ಶಾಲೆ ಮಾತ್ರ ಅದೇ ದೊಡ್ಡಿಯಾಗಿಯೇ ಇರುತ್ತದೆ. ಅಕಟಕಟಾ !</p>
  <div>೯೩</div>
  <p>ವಿದ್ಯೆಯೆಂಬುದು ಪರಮ ಪವಿತ್ರ ವಸ್ತು. ಇಂತಹ ಪವಿತ್ರ ವಸ್ತು ದೊರೆ ಯುವ ಶಾಲಾ ಕಟ್ಟಡ ಹೇಗಿರಬೇಕು? ಸುತ್ತಲ ಪರಿಸರ ಹೇಗಿರಬೇಕು? ಅಧ್ಯಾಪಕವೃಂದ ಹೇಗಿರಬೇಕು? ಈ ಮುಖ್ಯ ವಿಷಯಗಳ ವಿವರಗಳನ್ನೆಲ್ಲ ಬುದ್ಧಿವಂತರೆನ್ನಿಸಿಕೊಂಡವರು ಭಾವಿಸಿನೋಡಬೇಕು.</p>
  <div>೯೪</div>
  <p>ಶಾಲಾಕಾಲೇಜುಗಳು ವಿದ್ಯಾರ್ಥಿಗಳಿಗೆ ನವಸ್ಫೂರ್ತಿ ನೀಡುವಂತಿರಬೇಕು. ಏಕೆಂದರೆ ವಿದ್ಯಾರ್ಥಿಗಳು ದಿನಂಪ್ರತಿ ಅದೇ ಕಟ್ಟಡವನ್ನು ನೋಡಬೇಕಲ್ಲ! ದಿನಂಪ್ರತಿ ಅದೇ ಶಿಕ್ಷಕರ ಮುಖವನ್ನು ನೋಡಬೇಕಲ್ಲ !</p>
  <div>೯೫</div>
  <p>ವಿದ್ಯಾಭ್ಯಾಸದ ಮಹತ್ವವು ಮಹಾಜನರಿಗೆ ಮನವರಿಕೆಯಾದಲ್ಲಿ ಮಹಾ ಮಹಾ ವಿದ್ಯಾಲಯಗಳು ನಿರ್ಮಾಣಗೊಳ್ಳುತ್ತವೆ.</p>
  <div>೯೬</div>
  <p>ಇಂದಿನ ದಿನಗಳಲ್ಲಿ ದೊಡ್ಡದೊಡ್ಡ ವಿಶ್ವವಿದ್ಯಾಲಯಗಳ ಕುಲಪತಿಗಳನ್ನೂ ಕೂಡ ಅರೆಬರೆ ಜ್ಞಾನದ ರಾಜಕೀಯ ವ್ಯಕ್ತಿಗಳು ನಿಯಂತ್ರಿಸುತ್ತಿದ್ದಾರೆ ಎಂದು ಕೇಳಿದಾಗ ನನಗನ್ನಿಸುತ್ತದೆ–ಇದಕ್ಕಿಂತಲೂ ದೊಡ್ಡ ತಮಾಷೆ ಇನ್ನೊಂದಿರಲಿ ಕ್ಕಿಲ್ಲ ಎಂದು.</p>
  <div>೯೭</div>
  <p>ನಮ್ಮ ದೇಶಕ್ಕೆ ಎಂತಹ ಪ್ರಜೆಗಳ ನಿರ್ಮಾಣವಾಗಬೇಕಾಗಿದೆ ಎನ್ನುವುದರ ಬಗ್ಗೆ ಭಾಷಣ ಬಿಗಿಯುತ್ತ ಕುಳಿತಿರುವುದಕ್ಕಿಂತ ವಿದ್ಯಾರ್ಥಿಗಳ ಪಾಠಪಟ್ಟಿಯ ರಚನೆಯ ಕಡೆಗೆ ವಿಶೇಷ ಗಮನ ಹರಿಯಿಸುವುದೊಳ್ಳೆಯದು.</p>
  <div>೯೮</div>
  <p>ಇಂದಿನ ಶಾಲಾಕಾಲೇಜುಗಳು ನಡೆಯುವ ರೀತಿ ಯದ್ವಾತದ್ವಾ, ಏಕೆಂದರೆ ರಾಷ್ಟ್ರ ನಡೆಯುವ ರೀತಿಯೇ ಯದ್ವಾತದ್ವಾ. ಈ ಮಾತನ್ನು ಉಪ್ರಾಟೆಯಾಗಿ ಹೇಳಿದರೂ ಅದೇ ಅರ್ಥ.</p>
  <div>೯೯</div>
  <p>ಯಾವನಲ್ಲಿ ಭಾರತ ರಾಷ್ಟ್ರದ ಆದರ್ಶಗಳು ಮೈಗೂಡಿವೆಯೋ ಅವನು ಮಾತ್ರವೇ ಭಾರತೀಯ ಪ್ರಜೆ. ಹಾಗಿಲ್ಲದಿದ್ದಲ್ಲಿ ಅದೊಂದು ಜನ.</p>
  <div>೧ಂಂ</div>
  <p>ನಮಗೆ ಯಾವ ಬಗೆಯ ರಾಷ್ಟ್ರ ಬೇಕೋ ಆ ಬಗೆಯ ರಾಷ್ಟ್ರವನ್ನು ನಿರ್ಮಿಸಿಕೊಳ್ಳಲು ಒಂದು ಸರ್ವಶ್ರೇಷ್ಠ ಉಪಾಯವಿದೆ–ಶಾಲಾ ಕಾಲೇಜು ಗಳನ್ನು ರಾಷ್ಟ್ರದ ಆದರ್ಶಕ್ಕೆ ತಕ್ಕಂತೆ ರೂಪಿಸಿಕೊಳ್ಳುವುದು.</p>
  <div>೧ಂ೧</div>
  <p>ನಾವು ನಮ್ಮ ರಾಷ್ಟ್ರವನ್ನು ಉನ್ನತಿಯ ಶಿಖರಕ್ಕೇರಿಸುವ ಉದ್ದೇಶವಿಟ್ಟು ಕೊಂಡಿದ್ದರೆ ಸರ್ವೋತ್ಕೃಷ್ಟ ವಿದ್ಯಾಭ್ಯಾಸ ಪದ್ಧತಿಯೊಂದು ಒಡಮೂಡಿ ಬರ ಬೇಕು.</p>
</html>
