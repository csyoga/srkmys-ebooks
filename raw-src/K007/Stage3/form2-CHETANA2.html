<?xml version="1.0"?>
<html>
  <div>ರೊಟ್ಟಿಯನ್ನು ಸ್ವಾಮೀಜಿಯವರಿಗಾಗಿ ತಂದನು. ಈ ಬಡವನ ದಯೆ ಮತ್ತು ನಿಃಸ್ವಾರ್ಥ ಪ್ರೀತಿಯನ್ನು ನೋಡಿ ಸ್ವಾಮೀಜಿಯವರ ಕಣ್ಣಿನಲ್ಲಿ ನೀರೂರಿತು.</div>
  <p>ನಮ್ಮದೇಶದ ಗುಡಿಸಲುಗಳಲ್ಲಿ ಯಾರ ಕಣ್ಣಿಗೂ ಬೀಳದೆ, ಇಂತಹ ಎಷ್ಟೋ ವ್ಯಕ್ತಿಗಳು ಇರಬಹುದು ; ಅವರು ಬಡವರಿರಬಹುದು, ಕೆಳವರ್ಗದವರಿರಬಹುದು, ಆದರೆ ಅವರು ಉದಾತ್ತ ವ್ಯಕ್ತಿಗಳು, ವಿಶಾಲಹೃದಯಿಗಳು ಎಂದು ಸ್ವಾಮೀಜಿ ಭಾವಿಸಿದರು.</p>
  <p>ಆಗ ಸ್ವಾಮೀಜಿಯವರು ಚಮ್ಮಾರನಿತ್ತ ಆಹಾರವನ್ನು ಸೇವಿಸುತ್ತಿರುವುದನ್ನು ಕೆಲವು ವ್ಯಕ್ತಿಗಳು ಗಮನಿಸಿದರು. ಅವರು ಬಂದು ಕೆಳವರ್ಗದವರಿಂದ ಆಹಾರ ಸ್ವೀಕರಿಸುವುದು ತಪ್ಪೆಂದು ದೂರಿದರು. ಸ್ವಾಮೀಜಿ ಹೇಳಿದರು : “ನೀವು ನನ್ನನ್ನು ಬಿಡುವಿಲ್ಲದೆ ಮೂರು ದಿನ ಮಾತನಾಡುವಂತೆ ಮಾಡಿದಿರಿ. ಆದರೂ ನನ್ನ ಆಹಾರ ವಿಶ್ರಾಂತಿಯ ಬಗ್ಗೆ ಸ್ವಲ್ಪವೂ ವಿಚಾರಿಸಲಿಲ್ಲ. ನೀವು ಸದ್ಗೃಹಸ್ಥರು, ಉನ್ನತ ವರ್ಗದವರು ಎಂದು ಹೆಮ್ಮೆಪಡುತ್ತೀರಿ. ಈ ವ್ಯಕ್ತಿಯನ್ನು ನೀವು ಕೀಳುವರ್ಗ ದವನು ಎನ್ನುತ್ತೀರಲ್ಲ, ಎಂತಹ ನಾಚಿಕೆಗೇಡು ! ಅವನ ಮಾನವೀಯತೆಯನ್ನು ಕಡೆಗಣಿಸಿ ಅವನನ್ನು ದೂರೀಕರಿಸುವುದು ನಿಮಗೆ ತರವೆ ?”</p>
  <div>	ಐ	ಐ	ಐ</div>
  <p>ಸ್ವಾಮಿ ವಿವೇಕಾನಂದರು ತಮ್ಮ ಕೆಲವು ಸಹ-ಶಿಷ್ಯರೊಡನೆ ಕಲಕತ್ತೆಯ ಹೊರ ವಲಯದಲ್ಲಿ ತಮ್ಮ ಅಧ್ಯಯನ ಮತ್ತು ಸಾಧನೆಯಲ್ಲಿ ಮಗ್ನರಾಗಿದ್ದರು. ಒಂದು ದಿನ ಅಲ್ಲಿಗೆ ಒಬ್ಬ ಹೆಸರಾಂತ ಪೋಲೀಸ್ ಅಧಿಕಾರಿ ಬಂದ. ಅವನು ವಿವೇಕಾ ನಂದರ ಹಿಂದಿನ ಕೌಟುಂಬಿಕ ಮಿತ್ರ. ಆತ ಬಹಳ ಸಭ್ಯತೆಯಿಂದ ವಿವೇಕಾನಂದ ರನ್ನು ರಾತ್ರಿ ಊಟಕ್ಕೆ ತನ್ನ ಮನೆಗೆ ಆಹ್ವಾನಿಸಿದ. ವಿವೇಕಾನಂದರು ಅಲ್ಲಿಗೆ ಹೋದಾಗ ಮನೆಯಲ್ಲಿ ಬೇರೆ ಕೆಲವರಿದ್ದರು. ಕೊನೆಗೆ ಅವರೆಲ್ಲ ಹೊರಟು ಹೋದರು. ಆದರೆ ಊಟದ ಸುಳಿವೇ ಇಲ್ಲ. ಪೋಲೀಸ್ ಅಧಿಕಾರಿ ಲೋಕಾಭಿ ರಾಮವಾಗಿ ಮಾತನಾಡುತ್ತಿದ್ದವನು ಕೂಡಲೇ ತನ್ನ ಧ್ವನಿಯನ್ನು ಬದಲಾಯಿಸಿ, ಕ್ರೂರ ಮುಖಮುದ್ರೆಯಿಂದ ಆರ್ಭಟಿಸತೊಡಗಿದ : “ಈಗ ಹೇಳು, ಏನೂ ಮುಚ್ಚುಮರೆಯಿಲ್ಲದೆ ಸತ್ಯವನ್ನು ಹೊರಗೆಡಹು. ನಿನ್ನ ಬೂಟಾಟಿಕೆ ನನ್ನ ಮುಂದೆ ನಡೆಯುವುದಿಲ್ಲ. ನಿನ್ನ ಆಟ ಎಲ್ಲ ನನಗೆ ಗೊತ್ತು. ನೀನು ನಿನ್ನ ಬಳಗವದವರೆಲ್ಲ ಸಾಧುಗಳ ವೇಷ ಹಾಕಿಕೊಂಡು ಸರ್ಕಾರದ ವಿರುದ್ಧ ಪಿತೂರಿ ನಡೆಸುತ್ತಿದ್ದೀರಿ.” ವಿವೇಕಾನಂದರು ಸ್ವಲ್ಪವೂ ಎದೆಗುಂದದೆ ಆಶ್ಚರ್ಯದಿಂದ ಕೇಳಿದರು : “ಏನು ನೀನು ಹೇಳುತ್ತಿರುವುದು ? ಯಾವ ಪಿತೂರಿಯ ಬಗ್ಗೆ ನೀನು ಹೇಳುತ್ತಿರುವುದು? ನಮಗೂ ಅದಕ್ಕೂ ಏನು ಸಂಬಂಧ ?” “ಅದನ್ನೇ ನಾನು ಕೇಳುತ್ತಿರುವುದು. ನನಗೆ ಗೊತ್ತು ನೀವು ಯಾವುದೊ ಕುತಂತ್ರ ಹೂಡಿದ್ದೀರಿ. ನೀನೇ ಅದರ ಮುಂದಿರುವ ಮುಖ್ಯ ವ್ಯಕ್ತಿ. ಸತ್ಯವನ್ನೆಲ್ಲ ಹೊರಗೆಡಹು. ನಂತರ ನಿನ್ನನ್ನು ಸಾಕ್ಷಿಯನ್ನಾಗಿ ಮಾಡುತ್ತೇನೆ”ಎಂದು ಅವನಂದ. ವಿವೇಕಾನಂದರು ನುಡಿದರು : “ನಿನಗೇ ಎಲ್ಲ ಗೊತ್ತಿರುವಾಗ ಯಾಕೆ ಬಂದು ನಮ್ಮನ್ನು ಸೆರೆಹಿಡಿಯಬಾರದು ?” ಹೀಗೆ ಹೇಳುತ್ತಾ ಮೆಲ್ಲಗೆ ಎದ್ದು ಹೋಗಿ ಬಾಗಿಲನ್ನು ಮುಚ್ಚಿದರು. ಈಗ ಅವರು ಬಲಶಾಲಿಯಾದ ಪೈಲ್ವಾನ್. ಅವರ ಮುಂದೆ ಪೋಲೀಸ್ ಅಧಿಕಾರಿ ನರಪೇತಲ ನಾರಾಯಣ. ಅವನ ಕಡೆಗೆ ತಮ್ಮ ತೀಕ್ಷ್ಣದೃಷ್ಟಿಯನ್ನು ಬೀರಿ ಶಕ್ತಿಯುತ ಧ್ವನಿ ಯಲ್ಲಿ ನುಡಿದರು : “ಸುಳ್ಳು ನೆವ ಹೇಳಿ ನನ್ನನ್ನು ಮನೆಗೆ ಕರೆದುಕೊಂಡು ಬಂದೆ. ಮತ್ತೆ ನನ್ನ ಮತ್ತು ನನ್ನ ಸಂಡಿಗರ ಮೇಲೆ ಸುಳ್ಳು ಆಪಾದನೆಯನ್ನು ಹೊರಿಸು ತ್ತಿರುವೆ. ಇದು ನಿನ್ನ ವೃತ್ತಿ. ನನ್ನ ಸ್ಥಾನಕ್ಕೆ ಅನುಚಿತವಾಗಿ ನಾನು ಅವಮಾನಕ್ಕೆ ಪ್ರತೀಕಾರ ತೋರಿಸಕೂಡದು. ನಾನೊಬ್ಬ ತಪ್ಪಿತಸ್ಥನೇ ಆಗಿರುವುದಾದರೆ ಈಗಲೇ ನಿನ್ನ ಕುತ್ತಿಗೆ ತಿರುಪಿಹಾಕಬಲ್ಲೆ. ಈಗ ನಿನಗಾರೂ ಸಹಾಯಕ್ಕಿಲ್ಲ. ಆದರೆ ನಿನ್ನ ಪಾಡಿಗೆ ನಿನ್ನನ್ನು ಬಿಟ್ಟಿದ್ದೇನೆ.” ಹೀಗೆ ಹೇಳಿ ವಿವೇಕಾನಂದರು ಬಾಗಿಲು ತೆರೆದು ಹೊರಟುಹೋದರು. ಪೋಲೀಸ್ ಅಧಿಕಾರಿ ಕಕ್ಕಾಬಿಕ್ಕಿಯಾಗಿ ನೋಡುತ್ತಿದ್ದ. ಮುಂದೆ ಎಂದೂ ಆತ ಅವರ ತಂಟೆಗೆ ಹೋಗಲಿಲ್ಲ.</p>
  <div>	ಐ	ಐ	ಐ</div>
  <p>ಒಂದು ಸಲ ಸ್ವಾಮೀಜಿ ಪರಿವ್ರಾಜಕರಾಗಿ ಅಲೆಯುತ್ತಿದ್ದಾಗ ತಮ್ಮ ಜೀವನ ವನ್ನೇ ಕುರಿತು ಯೋಚಿಸುತ್ತ, “ತಾನು ಏನನ್ನೂ ಸಾಧಿಸಿಲ್ಲ, ಬರೀ ಕಾಗೆಗಳಂತೆ ಮತ್ತೊಬ್ಬರು ಕೊಡುವ ಊಟವನ್ನು ತಿಂದು ಹೊಟ್ಟೆಹೊರೆಯುತ್ತಿರುವೆ. ಇಂತಹ ಜೀವನದಿಂದ ಪ್ರಯೋಜನವೇನು ? ಕಾಡಿಗೆ ಹೋಗಿ ಪ್ರಾಯೋಪವೇಶ ಮಾಡಿ ಸಾಯುವೆ” ಎಂದು ಕಾಡಿನ ಒಳಗೆ ನಡೆದುಕೊಂಡು ಹೋಗುತ್ತಿದ್ದರು. ಆಗ ದೂರದಲ್ಲಿ ಇವರ ಬಳಿಗೆ ಒಂದು ಹುಲಿ ಬಂದಿತು. ಆಗ ಸ್ವಾಮೀಜಿಗೂ ಹಸಿ ವಿತ್ತು. ಹುಲಿಯೂ ಹಸಿದಿತ್ತು. ಆ ಹುಲಿಯಾದರೂ ಈ ದೇಹವನ್ನು ತಿಂದು ಹಸಿ ವನ್ನು ಹಿಂಗಿಸಿಕೊಳ್ಳಲಿ ಎಂದು ಅಲ್ಲಿಯೆ ಮರದ ಕೆಳಗೆ ಧ್ಯಾನಮಗ್ನರಾಗಿ ಕುಳಿ ತರು. ಆದರೆ ಆ ಹುಲಿ ಸ್ವಲ್ಪ ಹತ್ತಿರ ಬಂದು ಅನಂತರ ಎಲ್ಲಿಯೋ ಓಡಿ ಹೋಯಿತು. ಎಷ್ಟು ಕಾಲವಾದರೂ ಬರಲಿಲ್ಲ. ರಾತ್ರಿಯೆಲ್ಲ ಆ ಮರದ ಕೆಳಗೆ ಧ್ಯಾನಮಗ್ನರಾಗಿ ಕಳೆದರು. ಬೆಳಗಾಗುವ ಹೊತ್ತಿಗೆ ಕತ್ತಲೆಯ ಜೊತೆಗೆ ಇರುವ ಮನಸ್ಸಿನ ದೌರ್ಬಲ್ಯವೂ ಹೊರಟುಹೋಗಿತ್ತು. ಒಂದು ಹೊಸ ಶಕ್ತಿ, ಹೊಸ ದೃಷ್ಟಿ ಇವರ ಜೀವನವನ್ನು ಪ್ರವೇಶಿಸಿತು. ತಮ್ಮ ಬಾಳು ಭಗವದರ್ಪಣೆಗೆ ನಿವೇದಿಸಿದ ಬಾಳು, ದೇವರು ತನ್ನ ಕೆಲಸವನ್ನು ಮಾಡುವುದಕ್ಕೆ ಇದನ್ನು ನಿಮಿತ್ತ ಮಾಡಿ ಕೊಂಡಿರುವನು ಎಂಬುದನ್ನು ಅರಿತರು.</p>
  <div>	ಐ	ಐ	ಐ</div>
  <p>ಮೈಸೂರು ಮಹಾರಾಜರು ಒಂದು ದಿನ ಆಸ್ಥಾನದಲ್ಲಿದ್ದಾಗ ಸ್ವಾಮೀಜಿಯವ ರನ್ನು ತಮ್ಮ ಆಸ್ಥಾನದ ಜನರು ಹೇಗೆ ಎಂದು ಪ್ರಶ್ನೆ ಮಾಡಿದರು. ಸ್ವಾಮೀಜಿ, “ನೀವು ಬಹಳ ಒಳ್ಳೆಯವರು, ಆದರೆ ನೀವು ನಿಮ್ಮ ಆಸ್ಥಾನಿಕರಿಂದ ಆವೃತರಾಗಿರು ವಿರಿ. ಆಸ್ಥಾನದಲ್ಲಿ ಇರುವವರು ಎಂದಿಗೂ ಮುಖಸ್ತುತಿ ಮಾಡುವವರೇ” ಎಂದರು. ಅದಕ್ಕೆ ಮಹಾರಾಜರು “ನಮ್ಮ ದಿವಾನರಾದರೊ ಹಾಗಲ್ಲ. ಅವರು ಬಹಳ ಬುದ್ಧಿವಂತರು ಮತ್ತು ಪ್ರಾಮಾಣಿಕರು” ಎಂದು ಹೇಳಿದರು. ಸ್ವಾಮೀಜಿ, “ಮಹಾರಾಜರೆ, ದಿವಾನರ ಕೆಲಸ ರಾಜನಿಂದ ವಸೂಲಿಮಾಡಿ ಪೊಲಿಟಿಕಲ್ ಏಜಂಟಿಗೆ (ರೆಸಿಡೆಂಡ್) ಕೊಡುವುದು” ಎಂದು ನಿರ್ಭಯವಾಗಿ ಹೇಳಿಬಿಟ್ಟರು. ರಾಜರು ಸಂಭಾಷಣೆಯನ್ನು ಬದಲಾಯಿಸಿದರು. ಆಸ್ಥಾನದವರೆಲ್ಲ ಹೊರಟು ಹೋದಮೇಲೆ ಮಹಾರಾಜರು ಸ್ವಾಮೀಜಿ ಅವರನ್ನು ತಮ್ಮ ಪ್ರತ್ಯೇಕ ಕೋಣೆಗೆ ಕರೆದು “ಸ್ವಾಮೀಜಿ, ಅತಿಯಾಗಿ ಮುಚ್ಚುಮರೆಯಿಲ್ಲದೆ ವರ್ತಿಸುವುದು ಯಾವಾ ಗಲೂ ಹಿತಕಾರಿಯಲ್ಲ. ನೀವು ನನ್ನ ಎದುರಿಗೇ ನನ್ನ ಆಸ್ಥಾನದವರ ವಿಷಯವಾಗಿ ಕಟುವಾಗಿ ಮಾತನಾಡಿದರೆ ಬಹುಶಃ ಅವರು ನಿಮಗೆ ವಿಷವನ್ನು ಕೊಡಬಹುದು” ಎಂದರು. ಅದಕ್ಕೆ ಸ್ವಾಮೀಜಿ, “ನಿಜವಾದ ಸಂನ್ಯಾಸಿ ತನ್ನ ಪ್ರಾಣಕ್ಕೆ ಸಂಚಕಾರ ಬಂದೀತೆಂದು ಸುಳ್ಳನ್ನು ಹೇಳುವನು ಎಂದು ಭಾವಿಸಿದಿರಾ ? ನಾಳೆ ನಿಮ್ಮ ಮಗನೇ ಬಂದು ಸ್ವಾಮೀಜಿ ನನ್ನ ತಂದೆಯವರು ಹೇಗೆ ?” ಎಂದು ಕೇಳಿದರೆ ನಿಮ್ಮಲ್ಲಿ ಇಲ್ಲದ ಸಲ್ಲದ ಒಳ್ಳೆಯ ಗುಣಗಳನ್ನೆಲ್ಲ ಆರೋಪಮಾಡಿ ಹೇಳಲೆ ? ನಾನು ಸುಳ್ಳನ್ನು ಹೇಳಲೆ ? ಇಲ್ಲ, ಎಂದಿಗೂ ಇಲ್ಲ” ಎಂದರು.</p>
  <div>	ಐ	ಐ	ಐ</div>
  <p>ಸ್ವಾಮಿ ವಿವೇಕಾನಂದರು ಡಿಸೆಂಬರ್ ತಿಂಗಳಲ್ಲಿ ಒಂದು ದಿನ ಬೆಳಿಗ್ಗೆ ಕನ್ಯಾಕುಮಾರಿಯ ದೇವಸ್ಥಾನಕ್ಕೆ ಹೋದರು. ಮಾತೆಯ ಮುಂದೆ ಸಾಷ್ಟಾಂಗ ಪ್ರಣಾಮ ಮಾಡಿದರು. ಭಕ್ತಿಯಿಂದ ಪುಳಕಿತರಾದರು. ಸ್ವಲ್ಪ ಕಾಲ ಧ್ಯಾನದಲ್ಲಿ ತನ್ಮಯರಾಗಿದ್ದರು. ಅನಂತರ ಅಲ್ಲಿಂದ ದೇವಸ್ಥಾನದ ಹೊರಗೆ ಬಂದರು. ಒಂದು ನಿರ್ಜನ ಪ್ರದೇಶದಲ್ಲಿ ಕೆಲವು ಕಾಲ ಧ್ಯಾನದಲ್ಲಿ ಕಳೆಯಬೇಕೆಂದು ಸ್ಥಳವನ್ನು ಹುಡುಕಿ ನೋಡಿದರು. ದೇವಸ್ಥಾನದ ಮುಂದೆ ಸಮುದ್ರದ ಮಧ್ಯದಲ್ಲಿ ಭೀಮಾಕಾರದ ಒಂದು ಬಂಡೆ ಎದ್ದು ನಿಂತಿದ್ದುದು ಸ್ವಾಮೀಜಿಯವರಿಗೆ ಕಂಡು ಬಂದಿತು. ಜನರಿಂದ ದೂರವಿರುವ ಆ ನಿರ್ಜನ ಪ್ರದೇಶ ಧ್ಯಾನಕ್ಕೆ ಯೋಗ್ಯವಾದ ಸ್ಥಾನವೆಂದು ನಿರ್ಧರಿಸಿದರು. ಅಲ್ಲಿಗೆ ಹೋಗಬೇಕಾದರೆ ಸಣ್ಣ ಮರದ ದೋಣಿ ಯಲ್ಲಿ ಹೋಗಬೇಕು. ಒಬ್ಬ ದೋಣಿಯವನನ್ನು ಅಲ್ಲಿಗೆ ತನ್ನನ್ನು ಕರೆದುಕೊಂಡು ಹೋಗು ಎಂದು ಕೇಳಿದರು. ಆತ ಅದಕ್ಕೆ ಕೂಲಿ ಕೇಳಿದ. ಸ್ವಾಮೀಜಿಯವರ ಹತ್ತಿರ ಒಂದು ಕುರುಡು ಕಾಸೂ ಇರಲಿಲ್ಲ. ಅವರು ಸಮುದ್ರದಲ್ಲಿ ಈಜಿಕೊಂಡು ಅಲೆಗಳನ್ನು ದಾಟಿಕೊಂಡು ಆ ಭೀಮ ಬಂಡೆಯ ನೆತ್ತಿಯನ್ನು ಮುಟ್ಟಿದರು. ಅದೊ ವಿಶಾಲವಾದ ಸಣ್ಣ ದ್ವೀಪದಂತೆಯೇ ಇರುವ ಬಂಡೆ ! ಅಲ್ಲಿ ಒಂದು ಸಿಹಿ ನೀರಿನ ಚಿಲುಮೆಯೂ ಇದೆ. ಸುತ್ತಲೂ ಸಮುದ್ರ. ಅದರ ಮುಂದೆ ಭರತಖಂಡದ ಪಾದಕಮಲಗಳಂತಿರುವ ಕನ್ಯಾಕುಮಾರಿಯ ದೇವಸ್ಥಾನ. ಆ ಬಂಡೆಯ ಮೇಲೆ ದೀರ್ಘ ಧ್ಯಾನದಲ್ಲಿ ತನ್ಮಯರಾಗಿ ಮುಂದೇನು ಮಾಡಬೇಕೆಂಬುದನ್ನು ನಿಶ್ಚಯಿ ಸಿದರು.</p>
  <p>ಕನ್ಯಾಕುಮಾರಿಯ ಬಂಡೆಯ ಮೇಲೆ ಕುಳಿತುಕೊಂಡು ಭರತಖಂಡದ ವಿಷಯ ವಾಗಿ ಚಿಂತಿಸತೊಡಗಿದರು. ಭರತಖಂಡದ ಅಧಃಪತನಕ್ಕೆ ಮೂಲ ಕಾರಣವನ್ನು ಯೋಚಿಸತೊಡಗಿದರು. ಭರತಖಂಡ ಅತ್ಯುನ್ನತ ಕೀರ್ತಿಯ ಶಿಖರದಿಂದ ವರ್ತ ಮಾನದ ಅವಹೇಳನೀಯವಾದ ಸ್ಥಿತಿಗೆ ಬರಲು ಕಾರಣಗಳನ್ನು ಕಂಡುಹಿಡಿದರು. ಒಂದು ಯತಿಯನ್ನು ಮಹಾಸುಧಾರಕರಾಗುವಂತೆ ಮಹಾಸಂಸ್ಥೆಯನ್ನು ಕಟ್ಟುವ ಚಾಲಕಶಕ್ತಿಯಾಗುವಂತೆ, ಭರತಖಂಡದ ರಾಷ್ಟ್ರ ನಿರ್ಮಾಪಕರಂತೆ ಮಾಡಿದ ಸ್ಥಳ ಇದು. ಸ್ವಾಮೀಜಿಯವರು ಆಮೂಲಾಗ್ರವಾಗಿ ಅಖಂಡಭರತಖಂಡವನ್ನು ಕುರಿತು ಚಿಂತಿಸತೊಡಗಿದರು. ಎಲ್ಲಾ ಭಾಷೆಗಳ ಪ್ರಾಂತ್ಯಗಳ ಜನರು, ಹಿಂದಿನದು ಮತ್ತು ಈಗಿನದು ಇವುಗಳನ್ನೆಲ್ಲ ಒಂದುಗೂಡಿಸಿರುವ ಹಿಂದೂ ಸಂಸ್ಕೃತಿಯ ಸೂತ್ರವನ್ನು ಕಂಡುಹಿಡಿದರು. ಅದರಲ್ಲಿರುವ ಶಕ್ತಿ ಮತ್ತು ಸಾಧ್ಯತೆ ಅವರಿಗೆ ಅರಿವಾಗತೊಡಗಿತು. ಧರ್ಮವೇ ಭಾರತೀಯರ ಪ್ರಾಣದುಸಿರು, ಅದು ಅವರ ಧಮನಿ ಧಮನಿಯಲ್ಲೂ ಹರಿಯುತ್ತಿರುವುದು. ಕೋಟಿ ಕೋಟಿ ಭಾರತೀಯರ ಜೀವನದ ಮೂಲವೆ ಧರ್ಮ ಎಂಬುದನ್ನು ಕಂಡುಹಿಡಿದರು. ಧರ್ಮಜಾಗ್ರತಿಯ ಮೂಲಕ ಭರತಖಂಡ ಜಾಗ್ರತವಾಗಬೇಕು. ಧರ್ಮ ಜಾಗ್ರತವಾದರೆ, ಉಳಿದವು ಗಳೆಲ್ಲ–ರಾಜಕೀಯ ಆರ್ಥಿಕ ಮುಂತಾದವುಗಳೆಲ್ಲ ಅದರ ಹಿಮ್ಮೇಳದಂತೆ ಬರು ವುವು. ಅದನ್ನು ಸರಿಪಡಿಸಿದರೆ, ಉಳಿದವುಗಳೆಲ್ಲ ತಮಗೆ ತಾವೇ ಸರಿಯಾಗುವುವು. ಬೇರಿಗೆ ನೀರನ್ನು ಹಾಕಿದರೆ ಶಾಖೋಪಶಾಖೆಗಳಿಗೆಲ್ಲ ಅದು ತಾಕುವುದು. ಅವರಿಗೆ ಭಾರತದ ಜನಜೀವನದ ಶಕ್ತಿ ಅರಿವಾಯಿತು. ಅದರೊಂದಿಗೇ ರಾಷ್ಟ್ರ ಈಗ ತನ್ನ ವ್ಯಕ್ತಿತ್ವವನ್ನು ಕಳೆದುಕೊಂಡ ದೋಷವೂ ಅರಿವಾಯಿತು.</p>
  <div>	ಐ	ಐ	ಐ</div>
  <p>ಅಮೇರಿಕ ದೇಶಕ್ಕೆ ಹೊರಡುವುದಕ್ಕೆ ಮುಂಚೆ ಅಬು ರೈಲ್ವೆ ನಿಲ್ದಾಣದಲ್ಲಿ ಸ್ವಾಮೀಜಿ ತಮ್ಮ ಗುರುಭಾಯಿಗಳಾದ ಸ್ವಾಮಿ ಬ್ರಹ್ಮಾನಂದ ಮತ್ತು ತುರೀಯಾನಂದರನ್ನು ಕಂಡರು. ಆಗ ಸ್ವಾಮೀಜಿ ತುರೀಯಾನಂದರಿಗೆ ಹೀಗೆ ಹೇಳಿ ದರು : “ಭಾಯ್, ನೀನು ಯಾವುದನ್ನು ಧರ್ಮ ಎಂದು ಕರೆಯುತ್ತೀಯೋ ಅದನ್ನು ನಾನು ಇನ್ನೂ ಚೆನ್ನಾಗಿ ತಿಳಿದುಕೊಂಡಿಲ್ಲ. ಆದರೆ ಇಷ್ಟು ಮಾತ್ರ ನನ್ನ ಅರಿವಿಗೆ ಬಂದಿದೆ. ನನ್ನ ಹೃದಯ ವಿಶಾಲವಾಗಿದೆ. ಈಗ ನಾನು ಎಲ್ಲರಿಗಾಗಿ ಮಿಡಿಯುವ ಹೃದಯವನ್ನು ಹೊಂದಿದ್ದೇನೆ. ನರಳುತ್ತಿರುವವರನ್ನು ಕಂಡರೆ ಅತ್ಯಂತ ಉತ್ಕಟ ವಾಗಿ ಪರಿತಪಿಸುತ್ತೇನೆ.” ಇದು ಸ್ವಾಮೀಜಿಯವರ ಹೃದಯದಲ್ಲಿದ್ದ ವಿಶ್ವಕಾರುಣ್ಯ ವನ್ನು ವ್ಯಕ್ತಪಡಿಸುವುದು. ನಿಜವಾದ ಧರ್ಮ ಜಾತಿ ಮತಗಳ ಭೇದವನ್ನು ಕಿತ್ತು ಹಾಕಿ, ವಿಶ್ವವೆಲ್ಲ ಒಂದು ಕುಟುಂಬ, ನಾವು ಅದಕ್ಕೆ ಸೇರಿದವರು ಎಂಬ ಭಾವ ಬರುವಂತೆ ಮಾಡುವುದು.</p>
  <div>	ಐ	ಐ	ಐ</div>
  <p>ಪ್ರೊಫೆಸರ್ ರೈಟ್ ಅವರು ಸ್ವಾಮೀಜಿಯವರ ಸಂಭಾಷಣೆಗಳನ್ನು ಕೇಳಿದ ಮೇಲೆ ವಿಶ್ವಧರ್ಮಸಮ್ಮೇಳನದಲ್ಲಿ ಸ್ವಾಮೀಜಿ ಮಾತನಾಡಿದರೆ ಇಡೀ ದೇಶಕ್ಕೆ ಪರಿಚಿತರಾಗುವರೆಂದು ಹೇಳಿದರು. ಸ್ವಾಮೀಜಿಯವರು ತಾವು ಆ ಉದ್ದೇಶ ದಿಂದಲೇ ಅಮೇರಿಕಾ ದೇಶಕ್ಕೆ ಬಂದಿರುವುದೆಂದೂ ಆದರೆ ಇಲ್ಲಿ ಭರತಖಂಡದ ಯಾವುದಾದರೂ ಸಂಸ್ಥೆಯ ಅರ್ಹತಾಪತ್ರ ಬೇಕೆಂದು ಆ ಸಮ್ಮೇಳನದ ವ್ಯವ ಸ್ಥಾಪಕರು ಕೇಳುತ್ತಿರುವರೆಂದೂ ಹೇಳಿದರು. ಆಗ ಪ್ರೊಫೆಸರ್ “ಸ್ವಾಮೀಜಿ, ನಿಮ್ಮಿಂದ ಅರ್ಹತಾಪತ್ರ ಕೇಳುವುದು, ಸೂರ್ಯನಿಗೆ ನಿನ್ನನ್ನು ಯಾರು ಬೆಳಗು ವಂತೆ ಹೇಳಿದರು ಎಂದಂತೆ” ಎಂದು ಹೇಳಿದರು. ವಿಶ್ವಧರ್ಮ ಸಮ್ಮೇಳನದ ಕಮಿಟಿಯಲ್ಲಿ ತಮಗೆ ಪರಿಚಯಸ್ಥರು ಇರುವರೆಂದೂ, ತಾವು ಅವರಿಗೆ ಬರೆದು ಸ್ವಾಮೀಜಿಯವರನ್ನು ಒಬ್ಬ ಸದಸ್ಯನನ್ನಾಗಿ ಮಾಡುವ ಭಾರ ತಮ್ಮದು ಎಂದೂ ಹೇಳಿದರು. ಅವರ ಕೈಯಲ್ಲಿಯೂ ಒಂದು ಪರಿಚಯಪತ್ರವನ್ನು ಕೊಟ್ಟು ಅದರಲ್ಲಿ “ನಮ್ಮಂತಹ ಪ್ರೊಫೆಸರ್ಗಳೆಲ್ಲರನ್ನು ಒಟ್ಟಿಗೆ ಸೇರಿಸಿದರೂ ಮೀರಿ ತೂಗುವ ವಿದ್ವಾಂಸರು ಈ ಸ್ವಾಮೀಜಿಯವರು” ಎಂದು ಬರೆದರು. ಸ್ವಾಮೀಜಿಯವರ ಹತ್ತಿರ ದುಡ್ಡು ಇಲ್ಲದೇ ಇರುವುದನ್ನು ಕಂಡು ಅವರೆ ಚಿಕಾಗೊ ನಗರಕ್ಕೆ ಒಂದು ರೈಲ್ವೆ ಟಿಕೆಟ್ ತೆಗೆದುಕೊಟ್ಟು, ಸ್ನೇಹಿತರಿಗೆ ಕೆಲವು ಪರಿಚಯ ಪತ್ರಗಳನ್ನು ಕೊಟ್ಟರು.</p>
  <div>	ಐ	ಐ	ಐ</div>
  <p>ವಿಶ್ವಧರ್ಮ ಸಮ್ಮೇಳನದಲ್ಲಿ ಮೊದಲನೆಯ ದಿನ ಸ್ವಾಮೀಜಿ ಹದಿನೈದು ನಿಮಿಷಗಳು ಮಾತ್ರ ಮಾತನಾಡಿದರು. ಅದರಿಂದ ಜಗದ್ವಿಖ್ಯಾತರಾದರು. ಅವರು ಉಪನ್ಯಾಸ ಮಾಡುವುದಕ್ಕೆ ಮುಂಚೆ ಅನಾಮಧೇಯರಾಗಿದ್ದರು. ಉಪನ್ಯಾಸ ಮಾಡಿ ಆದಮೇಲೆ ವೃತ್ತಪತ್ರಿಕೆಗಳಲ್ಲೆಲ್ಲ ಅವರ ಭಾವಚಿತ್ರವೆ, ಎಲ್ಲರ ಬಾಯಿ ಯಲ್ಲಿಯೂ ಅವರ ಹೆಸರು. ಉಪನ್ಯಾಸವಾದ ಮೇಲೆ ಸಹಸ್ರಾರು ಮಂದಿ ನಾರಿಯರು ಸ್ವಾಮೀಜಿಯವರ ನಿಲುವಂಗಿಯ ತುದಿಯನ್ನು ಮುಟ್ಟುವುದಕ್ಕೆ ಧಾವಿಸುತ್ತಿದ್ದುದನ್ನು ನೋಡಿದ ಒಬ್ಬ ಹಿರಿಯ ಹೆಂಗಸು ಹೀಗೆ ಹೇಳುತ್ತಾಳೆ : “ಮಗು, ನೀನು ಇದನ್ನು ಜಯಿಸಿದರೆ ಸಾಕ್ಷಾತ್ ದೇವರ ಮಗನೆ” ಎಂದು. ಕೋಟ್ಯಾಧೀಶರು ಸ್ವಾಮೀಜಿಯವರನ್ನು ತಮ್ಮ ಮನೆಗೆ ಕರೆಯಲು ಸ್ಪರ್ಧಿಸು ತ್ತಿದ್ದರು. ಅರಮನೆಯಂತಹ ಮನೆಗಳು ಮೃಷ್ಟಾನ್ನ ಭೋಜನ ಹಂಸತೂಲಿಕಾ ತಲ್ಪಗಳು ಇವರಿಗೆ ಕಾದಿದ್ದವು. ಆದರೆ ಸ್ವಾಮೀಜಿಯವರ ತಲೆ ಇದರಿಂದ ತಿರುಗಲಿಲ್ಲ. ಜನ ಇವರನ್ನು ನಿಕೃಷ್ಟ ದೃಷ್ಟಿಯಿಂದ ನೋಡಿದಾಗ ಹೇಗೆ ನಿರಾಶರಾಗ ಲಿಲ್ಲವೋ ಹಾಗೆಯೇ ಅವರನ್ನು ಕೊಂಡಾಡುವಾಗಲೂ ಅದರ ಅಮಲಿನಲ್ಲಿ ತಮ್ಮನ್ನು ಮರೆಯಲಿಲ್ಲ. ಸ್ತುತಿನಿಂದೆಗಳಲ್ಲಿ ಸಮನಾಗಿದ್ದರು.</p>
  <div>	ಐ	ಐ	ಐ</div>
  <p>ವಿಶ್ವಧರ್ಮ ಸಮ್ಮೇಳನದಲ್ಲಿ ಸ್ವಾಮೀಜಿಯವರನ್ನು ಕಣ್ಣಾರೆ ಕಂಡ ಅನಿಬೆಸಂಟರು ಹೀಗೆ ಬರೆಯುತ್ತಾರೆ (ಕುವೆಂಪು ಅನುವಾದ) :</p>
  <p>“ಗೈರಿಕವಸನ ಭೂಷಿತ ಮಹಿಮಾಮಯ ಮೂರ್ತಿ. ಚಿಕಾಗೋ ನಗರದ ಧೂಮ ಮಲಿನ ಧೂಸರ ವಕ್ಷಸ್ಥಳದಲ್ಲಿ ಭಾರತೀಯ ಸೂರ್ಯನು ಮೂಡಿ ದಂತಿತ್ತು. ಉನ್ನತ ಶಿರ, ಮರ್ಮಭೇದಿಯಾದ ದೃಷ್ಟಿ, ಪೂರ್ಣ ವಿಶಾಲ ನೇತ್ರ ದ್ವಯ, ಚಟುಲ ಚಂಚಲವಾದ ಓಷ್ಠಾಧರ, ಮನೋಹರವಾದ ಕಾಯ ಭಂಗಿ, ಇವುಗಳಿಂದ ಕೂಡಿದ ಸ್ವಾಮಿ ವಿವೇಕಾನಂದರು ಸರ್ವಮತ ಸಮ್ಮೇಳನದ ಪ್ರತಿನಿಧಿಗಳಿಗೆ ಏರ್ಪಟ್ಟಿದ್ದ ವೇದಿಕೆಯ ಮೇಲೆ ಮೊತ್ತಮೊದಲು ನನ್ನ ದೃಷ್ಟಿಗೆ ಬಿದ್ದರು. ಅವರು ಸಂನ್ಯಾಸಿಗಳೆಂಬ ಖ್ಯಾತಿಯನ್ನು ಹಿಂದೆಯೇ ಕೇಳಿದ್ದೆ. ಆದರೆ ನೋಡಿದ ಕೂಡಲೆ ಅವರನ್ನು ಸಂನ್ಯಾಸಿ ಎನ್ನುವುದಕ್ಕಿಂತ ಯೋಧ ಎನ್ನುವುದು ಯೋಗ್ಯ ಎಂದುಕೊಂಡೆ. ಅಂತೂ ಕಡೆಗೆ ಯೋಧ ಸಂನ್ಯಾಸಿಯಾದರು ! ಅವರ ವ್ಯಕ್ತಿತ್ವದಲ್ಲಿ ಸ್ವಜನ ಸ್ವದೇಶಾಭಿಮಾನಗಳು ತುಂಬಿ ತುಳುಕಾಡುತ್ತಿದ್ದವು. ಮತ ಗಳಲ್ಲಿ ಪ್ರಾಚೀನತಮವಾದ ಮತದ ಪ್ರತಿನಿಧಿ ವಯಸ್ಸಿನಲ್ಲಿ ಎಲ್ಲ ಪ್ರತಿನಿಧಿಗಳಿ ಗಿಂತಲೂ ಕನಿಷ್ಠತಮನಾಗಿದ್ದರೂ ಪ್ರತಿಭೆಯಲ್ಲಿ ಯಾರಿಗೇನು ಕಡಿಮೆಯಾಗಿರ ಲಿಲ್ಲ. ಗರ್ವಿಷ್ಠ ಪಾಶ್ಚಾತ್ಯ ದೇಶಗಳಿಗೆ ಭಾರತಮಾತೆ ತನ್ನ ಯೋಗ್ಯತಮ ಪುತ್ರ ನನ್ನೇ ದೂತನನ್ನಾಗಿ ಕಳುಹಿ ಗೌರವಾನ್ವಿತೆಯಾದಳು. ದೂತನು ತನ್ನ ಪುಣ್ಯ ಜನ್ಮಭೂಮಿಯ ಸನಾತನ ಕೀರ್ತಿ ಗೌರವಗಳನ್ನು ಮರೆಯದೆ ಆಕೆಯ ಸಂದೇಶ ವನ್ನು ಸಾರಿದನು. ಆ ಶಿಷ್ಯನು ದೃಡಿಷ್ಠನೂ ಬಲಿಷ್ಠನೂ ಮೇಧಾವಿಯೂ ಆಗಿದ್ದು ಆತನು ಎಲ್ಲರನ್ನೂ ಮೀರಿ ಗಂಡರ ಗಂಡನಾಗಿ ಮುಂದೆ ನಿಂತು ತನ್ನ ಕೆಲಸವನ್ನು ಸಾಧಿಸಿದನು.</p>
  <p>“ವೇದಿಕೆಯ ಮೇಲೆ ಮತ್ತೊಂದು ದೃಶ್ಯ. ಸ್ವಾಮೀಜಿ ಮಾತನಾಡಲು ಎದ್ದು ನಿಂತರು. ಅದೇ ಆರ್ಷೇಯ ಗಾಂಭಿರ್ಯ, ಅದೇ ಶಕ್ತಿ ಎಲ್ಲವೂ ಇದ್ದವು. ಆದರೆ ಆತನು ತಂದ ಆ ಧರ್ಮಸಂದೇಶದ ಸಮ್ಮುಖದಲ್ಲಿ, ಆ ಅಪ್ರತಿದ್ವಂದ್ವಿಯಾದ ಅತುಲನೀಯವಾದ ಪ್ರಾಚ್ಯ ಪುಷಿಗಳ ಆಧ್ಯಾತ್ಮಿಕ ಸಂದೇಶದ ಮಹಿಮೆಯ ಸಮ್ಮುಖದಲ್ಲಿ ಅವುಗಳೆಲ್ಲ ವಿನಮ್ರವಾಗಿದ್ದವು. ಅಲ್ಲಿ ನೆರೆದಿದ್ದ ಜನವಾರಿಧಿ ಮಂತ್ರಮುಗ್ಧವಾದಂತೆ ಆತನ ಕೊರಳ ದನಿಯನ್ನು ಕೇಳಲು ನೀರವವಾಗಿತ್ತು. ಒಂದು ಮಾತನ್ನೂ ಹಾಳಾಗಗೊಡಲಿಲ್ಲ ; ಒಂದು ಸ್ವರವೂ ವ್ಯರ್ಥವಾಗಲಿಲ್ಲ.”</p>
  <div>	ಐ	ಐ	ಐ</div>
  <p>ಮತ್ತೊಂದು ಪತ್ರಿಕೆ ಹೀಗೆ ಬರೆಯಿತು :</p>
  <p>“ವಿವೇಕಾನಂದರು ಧರ್ಮ ಮಹಾಸಭೆಯ ನಚ್ಚಿನ ಕಣ್ಣು. ಅವರ ಭದ್ರಾ ಕಾರವೂ, ಅವರಾಡುವ ತತ್ತ್ವಗಳ ವೈಭವವೂ ಸರ್ವರನ್ನೂ ಸೂರೆಗೊಂಡಿವೆ. ಅವರು ವೇದಿಕೆಯ ಮೇಲೆ ಒಂದು ಕಡೆಯಿಂದ ಇನ್ನೊಂದು ಕಡೆಗೆ ಹೋದರೆ ಸಾಕು ಕೈಚಪ್ಪಾಳೆಗಳಿಂದ ಮಂದಿರವು ಕಂಪಿಸುವುದು. ಆದರೆ ಅವರು ಮಾತ್ರ ಅಷ್ಟೊಂದು ಜನರ ಹೊಗಳಿಕೆಗಳನ್ನು ಬಾಲಕರಂತೆ ಸ್ವೀಕರಿಸುತ್ತಾರೆ. ಅಹಂಕಾರದ ಸುಳಿವೂ ಕೂಡ ಅವರಲ್ಲಿ ಇಲ್ಲ. ಧರ್ಮಸಭೆಯಲ್ಲಿ ವಿವೇಕಾನಂದರನ್ನು ಕಟ್ಟ ಕಡೆಯ ಉಪನ್ಯಾಸಕರನ್ನಾಗಿ ಮಾಡುತ್ತಾರೆ, ಸಭೆ ಮುಕ್ತಾಯವಾಗುವವರೆಗೆ ಜನ ರನ್ನು ಹಿಡಿದು ನಿಲ್ಲಿಸುವುದಕ್ಕೆ ! ಬಿಸಿಲ ಬೇಗೆ ಹೆಚ್ಚಾದ ದಿನಗಳಲ್ಲಿ ಯಾರಾದರೂ ನೀರಸವಾಗಿ ಬಹಳ ಹೊತ್ತು ಮಾತನಾಡಿದರೆ ಜನರು ತಂಡ ತಂಡವಾಗಿ ಮನೆಗೆ ಹೋಗಲು ಉಪಕ್ರಮಿಸುತ್ತಾರೆ. ಅದನ್ನು ತಿಳಿದ ಕೂಡಲೆ ಅಧ್ಯಕ್ಷರು ಎದ್ದು ನಿಂತು ವಿವೇಕಾನಂದರು ಕಡೆಯಲ್ಲಿ ಒಂದು ಭಾಷಣವನ್ನು ಮಾಡುತ್ತಾರೆ ಎಂದು ಹೇಳುವರು. ಕೂಡಲೆ ಜನರು ಶಾಂತರಾಗಿ ಕುಳಿತುಕೊಳ್ಳುವರು. ಸಾವಿರಾರು ಜನರು ಬೀಸಣಿಗೆಯಿಂದ ಬೀಸಿಕೊಳ್ಳುತ್ತ ವಿವೇಕಾನಂದರ ಹದಿನೈದೇ ನಿಮಿಷದ ಭಾಷಣವನ್ನು ಕೇಳಲೆಂದು ಎರಡು ಮೂರು ಗಂಟೆ ಪರಿಯಂತ ಇತರರ ನೀರಸ ಭಾಷಣಗಳನ್ನು ಕೇಳುತ್ತ ತಾಳ್ಮೆಯಿಂದ ನಿರೀಕ್ಷಿಸುತ್ತಾರೆ. ಎಲ್ಲ ಮುಗಿದ ಮೇಲೆ ಬೆಲ್ಲ ಇರಬೇಕೆಂಬ ನೀತಿ ಅಧ್ಯಕ್ಷರಿಗೆ ಚೆನ್ನಾಗಿ ಗೊತ್ತು !”</p>
  <div>	ಐ	ಐ	ಐ</div>
  <p>ಅಮೇರಿಕದ ಕ್ರೈಸ್ತರಿಂದ ಇಂಡಿಯಾ ದೇಶದಲ್ಲಿ ಕೆಲಸ ಮಾಡುವುದಕ್ಕೆ ಹಣ ವನ್ನು ವಸೂಲಿ ಮಾಡಲು ಭಯಾನಕವಾದ ಸುಳ್ಳನ್ನು ಪಾದ್ರಿಗಳು ಹರಡುತ್ತಿದ್ದರು. ಭರತಖಂಡದ ಮೇಲೆ ಸುಳ್ಳು ಪುಸ್ತಕಗಳನ್ನು ಬರೆದು, ಕಾಲ್ಪನಿಕ ಚಿತ್ರಗಳನ್ನು ಕಟ್ಟಿ ಅವರು ಪ್ರಚಾರ ಮಾಡುತ್ತಿದ್ದರು. ಅದರಲ್ಲಿ ಕೆಲವು ಇವು : ಭರತಖಂಡದ ಹೆಚ್ಚು ಜನ ಮಕ್ಕಳನ್ನು ಗಂಗಾನದಿಗೆ ಬಿಸಾಡುವರು. ಗಂಗಾನದಿಯ ಕೆಲವು ಕಡೆ ಮಕ್ಕಳ ಮೂಳೆಗಳೇ ತುಂಬಿಹೋಗಿವೆ. ನದಿ ಕೂಡ ಸರಾಗವಾಗಿ ಹರಿಯುವಂತೆ ಇಲ್ಲ ! ಅಲ್ಲಿ ಮೊಸಳೆಯ ಬಾಯಿಗೆ ಹೆಣ್ಣುಮಕ್ಕಳನ್ನು ಕೊಡುತ್ತಾರೆ. ಗಂಡನು ಬದುಕಿರುವ ತನ್ನ ಹೆಂಡತಿಯನ್ನೇ ಚಿತೆಯ ಮೇಲೆ ಬಲಾತ್ಕಾರವಾಗಿ ಸುಡುವನು. ಏಕೆಂದರೆ ಅವಳು ಅನಂತರ ಒಂದು ಪಿಶಾಚಿಯಾಗಿ ಗಂಡನ ಶತ್ರುಗಳನ್ನು ಕಾಡಲಿ ಎಂದು. ಪೂರಿ ರಥದ ಕೆಳಗೆ ಸಹಸ್ರಾರು ಜನ ಬಿದ್ದು ಆತ್ಮಹತ್ಯೆಯನ್ನು ಮಾಡಿ ಕೊಳ್ಳುವರು. ಸ್ತ್ರೀಯನ್ನು ಗಂಡನ ಶವಕ್ಕೆ ಕಟ್ಟಿ ಬಲಾತ್ಕಾರವಾಗಿ ಸುಡುತ್ತಾರೆ –ಇತ್ಯಾದಿ. ಇಂತಹ ಅಪಪ್ರಚಾರದ ಕಥೆಗಳನ್ನು ಓದಿದ ಜನ ಸ್ವಾಮೀಜಿಯವ ರನ್ನು ಅನೇಕ ವೇಳೆ ಆ ವಿಷಯವಾಗಿ ಪ್ರಶ್ನೆ ಕೇಳುತ್ತಿದ್ದರು. ಸ್ವಾಮೀಜಿ ಕೆಲವು ವೇಳೆ ಬಹಳ ಹಾಸ್ಯವಾಗಿ, ಕೆಲವು ವೇಳೆ ಅವರಿಗೆ ತಾಕುವಂತೆ ಉತ್ತರ ಕೊಡು ತ್ತಿದ್ದರು. ಒಬ್ಬ ಹೆಂಗಸು ಇಂಡಿಯಾದೇಶದಲ್ಲಿ ಮಗುವನ್ನು ಗಂಗೆಗೆ ಎತ್ತಿ ಹಾಕುತ್ತಾರೆಯೇ ಎಂದು ಕೇಳಿದಾಗ, ಸ್ವಾಮೀಜಿ ನಗುತ್ತಾ ತಮ್ಮನ್ನೂ ಅವರ ತಾಯಿ ನದಿಗೆ ಹಾಕಿದಳು, ಆದರೆ ತಾನು ಈಜಿಕೊಂಡು ಬಂದುಬಿಟ್ಟೆ ಎಂದರು. ಮೊಸಳೆ ಬಾಯಿಗೆ ಏತಕ್ಕೆ ಅಲ್ಲಿ ಜನ ಹೆಣ್ಣು ಮಕ್ಕಳನ್ನೇ ಹಾಕುತ್ತಾರೆ ? ಎಂಬ ಪ್ರಶ್ನೆಗೆ ಸ್ವಾಮೀಜಿ, ಬಹುಶಃ ಹೆಣ್ಣು ಮಕ್ಕಳ ಮಾಂಸ ಮೃದುವಾಗಿದೆ, ಮೊಸಳೆಗೆ ಕಷ್ಟವಾಗದೆ ಇರಲಿ ತಿನ್ನುವುದಕ್ಕೆ ಎಂದು ಇರಬಹುದು, ಎಂದರು. ಹೆಂಗಸನ್ನು ಚಿತೆಯಲ್ಲಿ ಗಂಡನೊಡನೆ ಸುಡುತ್ತಾರೆಯೇ ? ಎಂಬುದಕ್ಕೆ ನಿಮ್ಮ ದೇಶದಲ್ಲಿ ಮಾಟಗಾತಿಯರನ್ನು ಸುಡುತ್ತಿದ್ದುದು ನಿಮಗೆ ಮರೆತುಹೋಗಿದೆ ಎಂದು ಕಾಣು ತ್ತದೆ, ನಾವು ಹಾಗೆ ಸುಡುವುದಿಲ್ಲ, ಅದು ಧರ್ಮಕ್ಕೆ ವಿರೋಧ ಎಂದರು. ಜಗನ್ನಾಥರಥದ ಚಕ್ರದ ಕೆಳಗೆ ಸಾವಿರಾರು ಜನ ಪ್ರಾಣ ಬಿಡುತ್ತಾರೆಯೆ ಎಂಬ ಪ್ರಶ್ನೆಗೆ, ಆ ನೂಕುನುಗ್ಗಲಲ್ಲಿ ಯಾರೋ ಒಬ್ಬಿಬ್ಬರು ಸಿಕ್ಕಿಕೊಂಡು ಸತ್ತಿರ ಬಹುದು, ಅದನ್ನು ನಿಮ್ಮ ಪಾದ್ರಿಗಳು ವಿಪರೀತಮಾಡಿ ಹೇಳಿರುವರು ಎಂದರು. ಒಬ್ಬ ಹೆಂಗಸು ಒಂದು ಸಲ ಸ್ವಾಮೀಜಿಯವರನ್ನು ಭರತಖಂಡದಲ್ಲಿ ಪ್ರಾಯದ ಹುಡುಗಿಯರನ್ನು ಮುದುಕರಿಗೆ ಕೊಟ್ಟು ಮದುವೆ ಮಾಡಿಕೊಡುತ್ತಾರಂತೆ ಏತಕ್ಕೆ, ಅಲ್ಲಿ ಮದುವೆ ಮಾಡಿಕೊಳ್ಳುವುದಕ್ಕೆ ಯುವಕರೇನಾಗಿ ಹೋಗಿರುವರು ಎಂದು ಕೇಳಿದಳು. ಅದಕ್ಕೆ ಸ್ವಾಮೀಜಿ ನಗುತ್ತ ಯುವಕರೆಲ್ಲ ಸಂನ್ಯಾಸಿಗಳಾಗಿ ಹೋಗಿರು ವುದರಿಂದ ಕೊನೆಗೆ ಮುದುಕರೇ ಮದುವೆ ಮಾಡಿಕೊಳ್ಳುವುದಕ್ಕೆ ಉಳಿದುಕೊಳ್ಳು ವರು ಎಂದರು.</p>
  <div>	ಐ	ಐ	ಐ</div>
  <p>ಈಗ ಭರತಖಂಡದಲ್ಲಿರುವ ಹಲವರಿಗೆ ರಾಕ್ಫೆಲ್ಲರ್ ಸ್ಮಾರಕ ನಿಧಿಯ ಪರಿಚಯವಿದೆ. ಪ್ರತಿ ವರ್ಷವೂ ವಿಶ್ವದಲ್ಲಿರುವ ಸಾರ್ವಜನಿಕ ಸಂಸ್ಥೆಗಳಿಗೆಲ್ಲ, ಅವು ಯಾವ ದೇಶದಲ್ಲಿರಲಿ, ಯಾವ ಒಳ್ಳೆಯ ಕೆಲಸಗಳನ್ನು ಮಾಡುತ್ತಿರಲಿ, ಜಾತಿ ಮತಗಳ ಭೇದಭಾವವಿಲ್ಲದೆ ಆ ನಿಧಿಯಿಂದ ಹಣ ಹಂಚುವುದನ್ನು ನೋಡುವೆವು. ಆತ ಈ ನಿಧಿಯನ್ನು ಮಾಡಿದ್ದು ಸ್ವಾಮೀಜಿಯವರನ್ನು ಕಂಡ ಮೇಲೆ, ಅವರ ಬೋಧನೆಯನ್ನು ಕೇಳಿದ ಮೇಲೆ ಎಂದರೆ ನಿಮಗೆ ಆಶ್ಚರ್ಯವಾಗಬಹುದು. ಆತನ ಹತ್ತಿರಕ್ಕೆ ಬರುತ್ತಿದ್ದ ದ್ರವ್ಯದ ಪ್ರವಾಹವನ್ನು ಸಾರ್ವಜನಿಕ ಉಪಕಾರ ಕ್ಷೇತ್ರಕ್ಕೆ ಹರಿದುಹೋಗುವಂತೆ ಮಾಡಿದವರು ಸ್ವಾಮೀಜಿ.</p>
  <p>ಚಿಕಾಗೊ ನಗರದಲ್ಲಿ ಸ್ವಾಮೀಜಿ ಯಾರ ಮನೆಯಲ್ಲಿದ್ದರೋ ಆ ಮನೆಯ ಯಜಮಾನ ಮತ್ತು ರಾಕ್ಫೆಲ್ಲರ್ ಸ್ನೇಹಿತರಾಗಿದ್ದರು. ಆ ಸ್ನೇಹಿತ ತನ್ನ ಮನೆಯ ಲ್ಲಿರುವ ಸ್ವಾಮೀಜಿಯವರ ಗುಣಕಥನವನ್ನು ರಾಕ್ಫೆಲ್ಲರ್ ಮುಂದೆ ಮಾಡು ತ್ತಿದ್ದ ಹಾಗೂ ಅವರನ್ನು ಬಂದು ನೋಡುವಂತೆ ಹೇಳುತ್ತಿದ್ದ. ಆದರೆ ಆತ ಯಾವುದೋ ಕಾರಣಗಳಿಂದ ಬರಲು ಆಗಲಿಲ್ಲ. ರಾಕ್ಫೆಲ್ಲರ್ ಆಗ ಶ್ರೀಮಂತಿಕೆಯ ಶಿಖರವನ್ನು ಏರುತ್ತಿದ್ದ. ಅವನು ಇನ್ನೊಬ್ಬರ ಮಾತನ್ನು ಕೇಳು ವವನಲ್ಲ. ತನ್ನದೇ ದಾರಿಯಲ್ಲಿ ಹೋಗುವವನು. ಪ್ರಚಂಡ ಇಚ್ಛಾಶಕ್ತಿಯ ಮನುಷ್ಯ.</p>
  <p>ಒಂದು ದಿನ ಸ್ವಾಮೀಜಿಯವರನ್ನು ನೋಡುವುದಕ್ಕೆ ಇಚ್ಛೆ ಇಲ್ಲದೇ ಇದ್ದರೂ, ಯಾವುದೋ ಭಾವನೆಯಿಂದ ಪ್ರೇರಿತನಾಗಿ ಅವರಿದ್ದ ಮನೆಗೆ ಬಂದ. ಬಾಗಿಲನ್ನು ತೆರೆದು ಬಟ್ಲರ್ಗೆ ತಾನು ಸ್ವಾಮಿಗಳನ್ನು ನೋಡಬೇಕು ಎಂದ. ಆತ ಸ್ವಾಮೀಜಿ ಯವರ ಕೋಣೆಯನ್ನು ತೆಗೆದು ಹಿಂದೂ ಸಂನ್ಯಾಸಿಗಳನ್ನು ರಾಕ್ಫೆಲ್ಲರ್ ನೋಡ ಬೇಕೆಂದು ಬಂದಿರುವರು ಎಂದು ಹೇಳಿದನು. ಸ್ವಾಮೀಜಿ ಒಳಗೆ ಬಾ ಎಂದು ಕೂಡ ಹೇಳಲಿಲ್ಲ. ರಾಕ್ಫೆಲ್ಲರ್ ತಾನೇ ಮುಂದೆ ಬಂದು ಸ್ವಾಮೀಜಿ ಹತ್ತಿರ ನಿಂತುಕೊಂಡ. ಸ್ವಾಮೀಜಿಯವರು ಏನನ್ನೋ ಓದುತ್ತಿದ್ದವರು ಇವನ ಕಡೆ ಕತ್ತೆತ್ತಿ ಕೂಡ ನೋಡಲಿಲ್ಲ.</p>
  <p>ಅನಂತರ ಸ್ವಾಮೀಜಿ ರಾಕ್ಫೆಲ್ಲರ್ನ ಜೀವನದ ಕೆಲವು ವಿಷಯಗಳನ್ನು ಹೇಳಿದರು. ಅವು ಅವನ ಆಪ್ತ ಸ್ನೇಹಿತರಿಗೂ ಗೊತ್ತಿರಲಿಲ್ಲ. ಅನಂತರ “ನೀನು ಸಂಪಾದನೆ ಮಾಡುತ್ತಿರುವ ಹಣ ನಿಜವಾಗಿ ನಿನಗೆ ಸೇರಿದ್ದಲ್ಲ. ನೀನು ಕೇವಲ ಒಂದು ನಿಮಿತ್ತ. ಅದರಿಂದ ಪ್ರಪಂಚಕ್ಕೆ ಒಳ್ಳೆಯದನ್ನು ಮಾಡಬೇಕು. ಜನರಿಗೆ ಒಳ್ಳೆಯದನ್ನು ಮಾಡುವುದಕ್ಕೆ ನಿನಗೆ ಒಂದು ಅವಕಾಶ ಸಿಕ್ಕಲಿ ಎಂದು ದೇವರು ಐಶ್ವರ್ಯವನ್ನು ಕೊಟ್ಟಿರುವುದು” ಎಂದು ನುಡಿದರು ಸ್ವಾಮೀಜಿ.</p>
  <p>ರಾಕ್ಫೆಲ್ಲರಿಗೆ ಈ ಮಾತನ್ನು ಕೇಳಿ ಸ್ವಲ್ಪ ಕೋಪವೇ ಬಂತು. ಜೀವನದಲ್ಲಿ ಅವನು ಯಾರಿಂದಲೂ ಹೀಗೆ ಮಾಡು ಎಂದು ಹೇಳಿಸಿಕೊಂಡವನಲ್ಲ. ಸ್ವಾಮೀಜಿಗೆ ಹೋಗಿ ಬರುತ್ತೇನೆ ಎಂದು ಕೂಡ ಹೇಳದೆ ರೂಮಿನಿಂದ ಹೊರಗೆ ಬಂದ. ಆದರೆ ಒಂದು ವಾರವಾದ ಮೇಲೆ ಸ್ವಾಮೀಜಿಗೆ ತಿಳಿಸದೆ ಅವರ ರೂಮಿನ ಒಳಗೆ ಹೋದ. ಸ್ವಾಮೀಜಿ ಟೇಬಲ್ ಮುಂದುಗಡೆ, ದೊಡ್ಡ ಸಾರ್ವಜನಿಕ ಸಂಸ್ಥೆಗೆ ಮೊಟ್ಟ ಮೊದಲು ಮಾಡಿದ ದಾನಪತ್ರವನ್ನು ಇಟ್ಟನು. ಆತ ಸ್ವಾಮೀಜಿಗೆ “ಇದನ್ನು ನೋಡಿ ನಿಮಗೆ ತೃಪ್ತಿಯಾಗಿರಬಹುದು. ಈಗ ನೀವು ನನಗೆ ಅದಕ್ಕೆ ಧನ್ಯವಾದ ವನ್ನು ಅರ್ಪಿಸಬಹುದು” ಎಂದ.</p>
  <p>ಸ್ವಾಮೀಜಿ ಕಣ್ಣನ್ನೂ ಎತ್ತಲಿಲ್ಲ. ಚಲಿಸಲೂ ಇಲ್ಲ. ಆತ ಇಟ್ಟ ಪತ್ರವನ್ನು ಓದಿದ ಮೇಲೆ, “ನೀನು ನನಗೆ ಧನ್ಯವಾದವನ್ನು ಅರ್ಪಿಸಬೇಕಾಗಿದೆ” ಎಂದರು. ಕೊಡುವುದಕ್ಕೆ ಒಂದು ಅವಕಾಶ ಮಾಡಿದವನು ದೇವರು, ಅದನ್ನು ಪ್ರಚೋದಿಸಿ ದವನು ದೇವರ ಭಕ್ತ. ಇಂದು ಜಗತ್ತಿಗೆಲ್ಲ ಪರಿಚಯವಾಗಿರುವ ರಾಕ್ಫೆಲ್ಲರ್ ನಿಧಿಯ ಹಿಂದೆ, ಆತನನ್ನು ಹಾಗೆ ಮಾಡುವಂತೆ ಪ್ರೇರೇಪಿಸಿದವರು ಸ್ವಾಮೀಜಿ.</p>
  <div>	ಐ	ಐ	ಐ</div>
  <p>ಒಂದು ಸಲ ಸ್ವಾಮೀಜಿ ಚಿಕಾಗೊ ನಗರಕ್ಕೆ ಪಶ್ಚಿಮದಲ್ಲಿರುವ ಒಂದು ಊರಿ ನಲ್ಲಿ ಉಪನ್ಯಾಸ ಮಾಡುವುದಕ್ಕೆ ಹೋದರು. ಅಲ್ಲಿದ್ದವರೆಲ್ಲ ದನ ಕಾಯು ವವರು. ಸ್ವಾಮೀಜಿ ನಿಂತುಕೊಂಡು ಮಾತನಾಡುವುದಕ್ಕೆ ಒಂದು ಪೀಪಾಯಿ ಯನ್ನೇ ತಂದು ಇಟ್ಟರು. ಅವರು ಅದರ ಮೇಲೆ ನಿಂತುಕೊಂಡು ಮಾತನಾಡಲು ಉಪಕ್ರಮಿಸಿದರು. ಅಲ್ಲಿದ್ದ ಕೆಲವರು ಸ್ವಾಮೀಜಿಯವರನ್ನು ಅಂಜಿಸಬೇಕೆಂದು ದೂರದಿಂದ ಬಂದೂಕಿನಿಂದ ಹಲವು ಬುಲೆಟ್ಗಳನ್ನು ಅವರ ಪಕ್ಕದಲ್ಲಿ ಹಾರಿ ಹೋಗುವಂತೆ ಬಿಟ್ಟರು. ಆದರೆ ಸ್ವಾಮೀಜಿ ಅದನ್ನು ಗಮನಿಸಲೇ ಇಲ್ಲ. ಅವರು ತಾವು ಮಾತನಾಡುವುದರಲ್ಲಿ ತನ್ಮಯರಾಗಿದ್ದರು. ಅನಂತರ ಸ್ವಾಮೀಜಿಯವರ ಏಕಾಗ್ರತೆಯನ್ನು ಅವರು ಕೊಂಡಾಡಿದರು.</p>
  <div>	ಐ	ಐ	ಐ</div>
  <p>ಒಂದು ಸಲ ಸ್ವಾಮೀಜಿ ಮಿಸ್ ಮುಲ್ಲರ್ ಮತ್ತು ಮತ್ತೊಬ್ಬ ಇಂಗ್ಲೀಷ್ ಸ್ನೇಹಿತನೊಂದಿಗೆ ಒಂದು ಹೊಲದಲ್ಲಿ ನಡೆದುಹೋಗುತ್ತಿದ್ದರು. ಆ ಸಮಯ ದಲ್ಲಿ ಹೋರಿಯೊಂದು ಕೋಪದಿಂದ ಇವರ ಕಡೆ ಧಾವಿಸಿ ಬಂದಿತು. ಆಂಗ್ಲೇ ಯನು ಓಡಿಹೋಗಿ ದಿಬ್ಬದ ಅತ್ತಕಡೆಯನ್ನು ಸುರಕ್ಷಿತವಾಗಿ ಸೇರಿದನು. ಹೆಂಗಸಾ ದರೋ ತನ್ನ ಕೈಲಾದಮಟ್ಟಿಗೆ ಓಡಿ ಅನಂತರ ನೆಲದ ಮೇಲೆ ಬಿದ್ದಳು. ಇದನ್ನು ನೋಡಿದ ಸ್ವಾಮಿಗಳಿಗೆ ಆಕೆಗೆ ಬೇರೆ ವಿಧವಾಗಿ ಸಹಾಯ ಮಾಡಲು ಆಗಲಿಲ್ಲ. ಅವರು ಅವಳನ್ನು ತಮ್ಮ ಹಿಂದೆ ಇಟ್ಟುಕೊಂಡು ಓಡಿಬರುತ್ತಿದ್ದ ಹೋರಿಯ ಕಡೆ ತಮ್ಮ ಕೈಗಳನ್ನು ಚಾಚಿ ಅಂತೂ ಜೀವ ಹೀಗೆ ಕೊನೆಗಾಣಬೇಕಾಗುತ್ತದೆ ಎಂದು ನಿರೀಕ್ಷಿಸುತ್ತ ನಿಂತುಕೊಂಡರು. ಅನಂತರ ಸ್ವಾಮೀಜಿ ಈ ಘಟನೆಯನ್ನು ವಿವರಿ ಸುತ್ತ ಆ ಹೋರಿ ತಮ್ಮನ್ನು ಎಷ್ಟು ದೂರಕ್ಕೆ ಒಗೆಯಬಹುದು ಎಂಬುದನ್ನು ಲೆಕ್ಕಾಚಾರ ಮಾಡುತ್ತಿದ್ದೆ ಎಂದು ಹೇಳುತ್ತಿದ್ದರು. ಆದರೆ ಆ ಹೋರಿ ಕೆಲವು ಗಜಗಳ ದೂರದವರೆಗೆ ಬಂದು ಅನಂತರ ಬೇರೆ ಕಡೆಗೆ ಓಡಿಹೋಯಿತು.</p>
  <div>	ಐ	ಐ	ಐ	</div>
  <p>ಇಂಗ್ಲೆಂಡ್ ದೇಶವನ್ನು ಬಿಡುವುದಕ್ಕೆ ಮುಂಚೆ ಒಬ್ಬ ಆಂಗ್ಲೇಯ ಶಿಷ್ಯರು ಸ್ವಾಮೀಜಿ ಅವರನ್ನು “ಸ್ವಾಮೀಜಿ, ನೀವು ನಾಲ್ಕು ವರುಷಗಳು ಭೋಗಭೂಮಿ ಯೆನಿಸಿದ ಬಲಾಢ್ಯವಾದ ಸಂಪತ್ತಿನಿಂದ ಬೀಗುತ್ತಿರುವ ಪಾಶ್ಚಾತ್ಯ ದೇಶದಲ್ಲಿ ವಾಸ ಮಾಡಿದ ಮೇಲೆ ಈಗ ಭರತಖಂಡದ ಬಗ್ಗೆ ನಿಮಗೆ ಹೇಗೆ ಅನ್ನಿಸುತ್ತದೆ ?” ಎಂದು ಪ್ರಶ್ನೆ ಮಾಡಿದರು. ಅದಕ್ಕೆ ಸ್ವಾಮೀಜಿ, “ನಾನು ಬರುವುದಕ್ಕೆ ಮುಂಚೆ ಇಂಡಿಯಾ ದೇಶವನ್ನು ಪ್ರೀತಿಸುತ್ತಿದ್ದೆ. ಈಗ ಭರತಖಂಡದ ಧೂಳು ಕೂಡ ನನಗೆ ಪವಿತ್ರವಾಗಿದೆ. ಅದರ ಮೇಲೆ ಬೀಸುವ ಗಾಳಿ ಪವಿತ್ರವಾಗಿದೆ. ಈಗ ಅದು ಪುಣ್ಯಭೂಮಿಯಾಗಿದೆ, ತೀರ್ಥಕ್ಷೇತ್ರವಾಗಿದೆ” ಎಂದರು.</p>
  <div>	ಐ	ಐ	ಐ</div>
  <p>ಸೋದರಿ ನಿವೇದಿತಾ ವಿವೇಕಾನಂದರ ಬಗ್ಗೆ ಹೀಗೆ ಬರೆಯುತ್ತಾಳೆ : “ಸ್ವಾಮೀಜಿ ಹುಟ್ಟು ಪ್ರೇಮಿಗಳು. ಅವರ ಪ್ರೇಮಪೂರಿತವಾದ ಹೃದಯದ ಆರಾಧ್ಯ ದೇವತೆಯೇ ಭರತಖಂಡ. ಅವರ ಹೃದಯ ಅತಿ ಸೂಕ್ಷ್ಮವಾದ ತಂತುವಿನಿಂದ ನೇತುಹಾಕಿರುವ ಒಂದು ಗಂಟೆಯಂತೆ ಇತ್ತು. ಹೇಗೆ ಅದನ್ನು ಸ್ಪರ್ಶಮಾಡುವ ಯಾವುದೇ ಅತಿಸೂಕ್ಷ್ಮವಾದ ಶಬ್ದಸ್ಪಂದನವೂ ಅದರ ಮೇಲೆ ಪ್ರಭಾವವನ್ನು ಬೀರಿ ಮರುದನಿಯ ಕಿರುಅಲೆಯನ್ನು ಎಬ್ಬಿಸಬಲ್ಲದೊ, ಹಾಗೆಯೇ ಭರತಖಂಡಕ್ಕೆ ಸಂಬಂಧಪಟ್ಟ ಪ್ರಶ್ನೆಗಳಿಗೆಲ್ಲ ಅವರ ಹೃದಯ ಪ್ರತಿಕ್ರಿಯೆಯಿಂದ ಅನುರಣಿತ ವಾಗುತ್ತಿತ್ತು. ಭರತಖಂಡದಲ್ಲಿ ಯಾರ ಸಂಕಟವಾದರೂ ಆಗಲಿ ಅವರ ಹೃದಯ ದಲ್ಲಿ ಅದು ಮರುದನಿಗೈಯುತ್ತಿತ್ತು. ಭರತಖಂಡದ ವಿಚಾರವಾಗಿ ಇವರು ಅರಿಯಲಾರದ, ಅನುಭವಿಸಲಾರದ ಯಾವ ವೇದನೆಯು ಇರಲಿಲ್ಲ, ದೌರ್ಬಲ್ಯ ವಿರಲಿಲ್ಲ, ಅನುಮಾನವಿರಲಿಲ್ಲ. ತಮ್ಮ ತಾಯ್ನಾಡಿನ ಲೋಪದೋಷಗಳನ್ನು ದಯಾದಾಕ್ಷಿಣ್ಯವಿಲ್ಲದೆ ಖಂಡಿಸುತ್ತಿದ್ದರು. ಇಲ್ಲಿರುವ ವ್ಯಾವಹಾರಿಕ ಜ್ಞಾನದ ಅಭಾವವನ್ನು ಅವರು ಸಹಿಸುತ್ತಿರಲಿಲ್ಲ. ಆದರೆ ಈ ದೌರ್ಬಲ್ಯಗಳೆಲ್ಲಾ ಯಾರದೋ ಹೊರಗಿನದು ಎಂದು ಭಾವಿಸಲಿಲ್ಲ. ಇವೆಲ್ಲ ತಮ್ಮ ದೌರ್ಬಲ್ಯ ವೆಂತಲೇ ಪರಿಗಣಿಸುತ್ತಿದ್ದರು. ಆದರೆ ಭರತಖಂಡದ ಭವಿಷ್ಯ ಎಂದಿಗಿಂತಲೂ ಉಜ್ವಲವಾಗಿರುವುದು ಎಂಬ ಹಿರಿಯಾಸೆ ಅವರಲ್ಲಿದ್ದಂತೆ ಮತ್ತೆ ಯಾರಲ್ಲಿಯೂ ಇರಲಿಲ್ಲ. ಅವರ ದೃಷ್ಟಿಯಲ್ಲಿ ಭರತಖಂಡ ಆಂಗ್ಲೇಯರಿಗೆ ಸಂಸ್ಕೃತಿ ಕೊಟ್ಟಿತು. ಭರತಖಂಡದ ಚರಿತ್ರೆ, ಭೂಗೋಳ ಮಾನವಕುಲಶಾಸ್ತ್ರ ಎಲ್ಲವೂ ಬತ್ತದಿರುವ ಒಂದು ಮಹಾಪ್ರವಾಹದಂತೆ ಅವರ ಬಾಯಿಂದ ಬೀಳುತ್ತಿತ್ತು.”</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಹಡಗಿನಲ್ಲಿ ಭಾರತಕ್ಕೆ ಹೋಗುತ್ತಿದ್ದಾಗ ಒಂದು ತಮಾಷೆಯ ಪ್ರಸಂಗ ಒಂದು ದಿನ ನಡೆಯಿತು. ಆ ಹಡಗಿನಲ್ಲಿ ಇಬ್ಬರು ಕ್ರೈಸ್ತಪಾದ್ರಿಗಳು ಇಂಡಿಯಾ ದೇಶಕ್ಕೆ ಬೋಧಿಸುವುದಕ್ಕೆ ಹೋಗುತ್ತಿದ್ದರು. ಅವರು ಸ್ವಾಮೀಜಿ ಹತ್ತಿರ ಪ್ರತಿದಿನವೂ ಧಾರ್ಮಿಕ ವಿಷಯಗಳ ಚರ್ಚೆಯನ್ನು ಮಾಡುತ್ತಿದ್ದರು. ಕ್ರೈಸ್ತಧರ್ಮದಲ್ಲಿರುವ ತತ್ತ್ವ ಮತ್ತು ವಿಚಾರಗಳ ಚರ್ಚೆಯನ್ನು ಮಾಡುತ್ತಿದ್ದರು. ಕ್ರೈಸ್ತಧರ್ಮದ ತತ್ತ್ವಗಳು ಹಿಂದೂ ದರ್ಶನದ ಎದುರಿಗೆ ನಿಲ್ಲಲಾರವು. ಪ್ರತಿ ಸಲವೂ ಆ ಪಾದ್ರಿಗಳು ಸ್ವಾಮೀಜಿಯವರ ಹತ್ತಿರ ವಾದ ಮಾಡಿ ಸೋತಾಗ ಸುಮ್ಮನೆ ಹಿಂದೂಧರ್ಮವನ್ನು ನಿಂದಿಸುತ್ತಿದ್ದರು. ಸ್ವಾಮೀಜಿ ಮೊದಮೊದಲು ಸುಮ್ಮನೆ ಇದ್ದರು. ಅನಂತರ ಒಂದು ದಿನ ಒಬ್ಬ ಪಾದ್ರಿಯು ಹಡಗಿನ ಅಂಚಿ ನಲ್ಲಿದ್ದಾಗ ಸ್ವಾಮೀಜಿ ಅವನ ಸಮೀಪಕ್ಕೆ ಹೋಗಿ, ಅವನನ್ನು ಬಿಗಿಯಾಗಿ ಹಿಡಿದು ಅರ್ಧ ಹಾಸ್ಯವಾಗಿ ಅರ್ಧ ಗಂಭೀರವಾಗಿ “ನೋಡು, ನೀನು ನನ್ನ ಧರ್ಮವನ್ನು ಬಯ್ಯುವುದನ್ನು ಬಿಡದೆ ಇದ್ದರೆ ನಿನ್ನನ್ನು ಹೀಗೆಯೇ ಸಮುದ್ರಕ್ಕೆ ನೂಕಿ ಬಿಡುವೆ!” ಎಂದು ಹೆದರಿಸಿದರು. ಆ ಪಾದ್ರಿಯ ಕೈಕಾಲುಗಳು ಅಂಜಿಕೆಯಿಂದ ನಡುಗ ತೊಡಗಿದವು. “ದಯವಿಟ್ಟು ಬಿಟ್ಟುಬಿಡಿ, ನಾನು ಇನ್ನು ಮೇಲೆ ಹಾಗೆ ಮಾಡುವು ದಿಲ್ಲ” ಎಂದು ಬೇಡಿಕೊಂಡನು. ಅನಂತರ ಸ್ವಾಮೀಜಿ ಕೈ ಸಡಲಿಸಿದರು. ಅಂದಿ ನಿಂದ ಆತ ಹಡಗಿನಲ್ಲಿರುವ ತನಕ ಸ್ವಾಮೀಜಿಗೆ ಗೌರವವನ್ನು ತೋರಿಸುತ್ತಿದ್ದ.</p>
  <div>	ಐ	ಐ	ಐ</div>
  <p>ಗಿರೀಶಘೋಷರು ಒಮ್ಮೆ ನೆರೆದಿದ್ದ ಭಕ್ತಮಂಡಲಿಯನ್ನು ಉದ್ದೇಶಿಸಿ ಸ್ವಾಮೀಜಿಯವರ ಬಗ್ಗೆ ಹೀಗೆ ಹೇಳಿದರು : “ಒಂದು ದಿನ ಹರಮೋಹನ ಮಿತ್ರರು, ವರ್ತಮಾನ ಪತ್ರಿಕೆಯನ್ನು ನೋಡಿಕೊಂಡು ಬಂದು ಅಮೇರಿಕಾದಲ್ಲಿ ಸ್ವಾಮಿಗಳ ವಿಷಯವಾಗಿ ಅಪಪ್ರಚಾರ ಹರಡಿದೆ ಎಂದು ಹೇಳಿದರು. ಆಗ ನಾನು ಅವರಿಗೆ ನರೇನನು ಏನಾದರೂ ಕೆಟ್ಟದ್ದು ಮಾಡಿದರೆ ಅದನ್ನು ನಾನು ಕಣ್ಣಿನಿಂದ ನೋಡಿ ದರೂ ಆಗ ಅದು ನನ್ನ ಕಣ್ಣಿನ ದೋಷವೆಂದೇ ಹೇಳುತ್ತೇನೆ, ತಪ್ಪನ್ನು ಕಣ್ಣಿನ ಮೇಲೆಯೆ ಹಾಕಿಬಿಡುತ್ತೇನೆ. ಅವರು ಹೊತ್ತು ಹುಟ್ಟುವುದಕ್ಕೆ ಮುಂಚೆ ತೆಗೆದ ಬೆಣ್ಣೆ. ಅವರು ನೀರಿನಲ್ಲಿ ಕರಗಿಹೋಗುತ್ತಾರೇನು ? ಅವರಲ್ಲಿ ಯಾರಾದರೂ ಯಾವುದಾದರೂ ದೋಷವನ್ನು ಎತ್ತಿ ಆಡಿದರೆ ಅಂಥವನಿಗೆ ನರಕ ಪ್ರಾಪ್ತಿ ಯಾಗುತ್ತದೆ ಎಂದು ಹೇಳಿದೆನು” ಎಂದರು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಅಮೇರಿಕದಿಂದ ಹಿಂತಿರುಗಿ ಬಂದಮೇಲೆ ಅಲ್ವಾರ್ ಸಂಸ್ಥಾನಕ್ಕೆ ತಮ್ಮ ನಿಕಟ ಸ್ನೇಹಿತರು ಮತ್ತು ಶಿಷ್ಯರನ್ನು ಸಂಧಿಸಲು ಹೋದರು. ಅವರನ್ನು ಸ್ವಾಗತಿಸಲು, ಅವರ ಸ್ನೇಹಿತರು, ಭಕ್ತರು ಮತ್ತು ಇತರ ಊರಿನ ಪ್ರಮುಖರು ಬಹುಸಂಖ್ಯೆಯಲ್ಲಿ ಅಲ್ವಾರ್ ರೈಲ್ವೆ ನಿಲ್ದಾಣದಲ್ಲಿ ನೆರೆದಿದ್ದರು. ಆದರೆ ಸ್ವಾಮೀಜಿ ಯವರ ಗಮನವೆಲ್ಲ ಒಂದು ಮೂಲೆಯಲ್ಲಿ ನಿಂತಿದ್ದ ಓರ್ವ ನಗಣ್ಯ ವ್ಯಕ್ತಿಯ ಕಡೆ ಹರಿಯಿತು. ಚಿಂದಿ ಬಟ್ಟೆ ಧರಿಸಿದ್ದ ಆ ವ್ಯಕ್ತಿಯ ಮುಖದಲ್ಲಿ ಆನಂದ ಸ್ಫುರಿಸುತ್ತಿತ್ತು–ಏಕೆಂದರೆ ಬಹಳ ಕಾಲದ ನಂತರ ಅವನು ಸ್ವಾಮೀಜಿಯವರನ್ನು ನೋಡುತ್ತಿದ್ದಾನೆ. ತಾನು ಸ್ವಾಮೀಜಿಯವರ ಸಮೀಪದಲ್ಲಿ ಇರಬೇಕೆಂಬಾಸೆ, ಆದರೆ ಆ ಜನಜಂಗುಳಿಯ ಮಧ್ಯೆ ತೂರಿಕೊಂಡು ಹೋಗುವ ಧೈರ್ಯ ಅವನಿಗಿರ ಲಿಲ್ಲ. ಸ್ವಾಮೀಜಿ, “ರಾಮಸ್ನೇಹಿ, ರಾಮಸ್ನೇಹಿ !” ಎಂದು ಅವನನ್ನು ಕರೆದರು. ಆಗ ಜನರು ಅವನಿಗೆ ದಾರಿ ಮಾಡಿಕೊಟ್ಟರು. ಅವನು ಅವರ ಹತ್ತಿರ ಬಂದಾಗ ಸ್ವಾಮೀಜಿ ಅವನನ್ನು ಅತ್ಯಂತ ಪ್ರೀತಿಯಿಂದ ಮಾತನಾಡಿಸಿದರು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಅಲ್ವಾರ್ನಲ್ಲಿದ್ದಾಗ ಅನೇಕ ಶ್ರೀಮಂತರು ಅವರನ್ನು ತಮ್ಮ ಮನೆಗೆ ಊಟಕ್ಕೆ ಆಹ್ವಾನಿಸಿದರು. ಆದರೆ ಸ್ವಾಮೀಜಿ ಮೊದಲು ಬಡ ವೃದ್ಧ ಮಹಿಳೆಯ ಆಹ್ವಾನವನ್ನು ಸ್ವೀಕರಿಸಿದರು. ಆಕೆ ತಮ್ಮ ಪರಿವ್ರಾಜಕ ದಿನಗಳಲ್ಲಿ ಉಪವಾಸದಿಂದ ಬಳಲುತ್ತಿದ್ದಾಗ ಊಟವಿತ್ತಿದ್ದಳು. ಆಕೆಯ ದಯೆಯನ್ನು ಅವರು ಮರೆತಿರಲಿಲ್ಲ. ತಾವು ಹಿಂದೆ ತಿಂದಂತಹ ದಪ್ಪನಾದ ಚಪಾತಿಯನ್ನೇ ನೀಡಬೇಕೆಂದು ಸ್ವಾಮೀಜಿ ಅವಳಿಗೆ ಹೇಳಿ ಕಳಿಸಿದರು.</p>
  <p>ಆ ವೃದ್ಧೆಗೆ ಆನಂದವೋ ಆನಂದ. ಅವಳು ತುಂಬ ನಿಷ್ಠೆಯಿಂದ ಚಪಾತಿ ಯನ್ನು ತಯಾರಿಸಿ ಆಸಕ್ತಿಯಿಂದ ಸ್ವಾಮೀಜಿ ಮತ್ತು ಅವರ ಶಿಷ್ಯರಿಗಾಗಿ ಕಾಯುತ್ತಿದ್ದಳು. ಅವರು ಬಂದ ಮೇಲೆ ಅತ್ಯಾದರದಿಂದ ಅವರಿಗೆ ಆಹಾರವನ್ನು ಬಡಿಸಿದಳು. ಆ ರುಚಿಯೂಟವನ್ನು ಸವಿಯುತ್ತ ಸ್ವಾಮೀಜಿಯವರು ಶಿಷ್ಯರಿಗೆ ಹೇಳಿದರು : “ಎಷ್ಟು ನಿಷ್ಠೆ, ಎಂಥ ಮಾತೃಸಹಜ ಪ್ರೀತಿ ಈ ಮಹಿಳೆಯದು, ನೋಡಿ ! ಆಹಾರ ಎಷ್ಟು ಸರಳವೂ ಶುದ್ಧವೂ ಆಗಿದೆ ನೋಡಿ !”</p>
  <div>	ಐ	ಐ	ಐ</div>
  <p>ಗೋರಕ್ಷಣೀ ಸಭೆಗಾಗಿ ಕೆಲಸ ಮಾಡುತ್ತಿದ್ದ ಪ್ರಚಾರಕನೊಬ್ಬನು ಸ್ವಾಮೀಜಿ ದರ್ಶನಕ್ಕಾಗಿ ಬಂದನು. ಆತನ ವೇಷಭೂಷಣಾದಿಗಳು ಬಹಳ ಮಟ್ಟಿಗೆ ಸಂನ್ಯಾಸಿಯ ಹಾಗೆ. ತಲೆಗೆ ಕಾವಿಯ ಬಣ್ಣದ ಕುಲಾವಿ ಹಾಕಿಕೊಂಡಿದ್ದ. ನೋಡಿದ ಕೂಡಲೆ ಉತ್ತರ ಹಿಂದೂಸ್ಥಾನದವನೆಂದೂ ಹೇಳಿಬಿಡಬಹುದು. ಈ ಗೋರಕ್ಷಾ ಪ್ರಚಾರಕನು ಬಂದಿದ್ದ ವರ್ತಮಾನವನ್ನು ಕೇಳಿ ಸ್ವಾಮೀಜಿ ಹೊರಗಿನ ಮನೆಗೆ ಬಂದರು. ಪ್ರಚಾರಕನು ಸ್ವಾಮೀಜಿಯವರನ್ನು ಅಭಿನಂದಿಸಿ ಗೋಮಾತೆಯ ಒಂದು ಚಿತ್ರವನ್ನು ಅವರಿಗೆ ಸಮರ್ಪಿಸಿದನು. ಸ್ವಾಮೀಜಿ ಅದನ್ನು ತೆಗೆದುಕೊಂಡು ಹತ್ತಿರದಲ್ಲಿದ್ದ ಒಬ್ಬರ ಕೈಯಲ್ಲಿ ಕೊಟ್ಟು ಆತನೊಡನೆ ಮುಂದೆ ಹೇಳುವಂತೆ ಸಂಭಾಷಣೆ ಮಾಡಿದರು :</p>
  <p>ಸ್ವಾಮೀಜಿ : “ನಿಮ್ಮ ಸಭೆಯ ಉದ್ದೇಶವೇನು ?”</p>
  <p>ಪ್ರಚಾರಕ : “ನಮ್ಮ ದೇಶದ ಗೋಮಾತೆಯನ್ನು ಕಟುಕರ ಕೈಯಿಂದ ತಪ್ಪಿಸಿ ಕಾಪಾಡುತ್ತೇವೆ. ಅಲ್ಲಲ್ಲಿ ದೊಡ್ಡಿಗಳನ್ನು ಸ್ಥಾಪಿಸುವೆವು. ಅವುಗಳಲ್ಲಿ ಖಾಯಿಲೆಯ, ಕೈಲಾಗದ ಮತ್ತು ಕಟುಕರಿಂದ ಕೊಂಡುತಂದ ಗೋಮಾತೆಯನ್ನು ರಕ್ಷಿಸುತ್ತೇವೆ.”</p>
  <p>ಸ್ವಾಮೀಜಿ :“ಇದು ಬಹಳ ಒಳ್ಳೆಯ ಕೆಲಸ. ನಿಮಗೆ ಎಲ್ಲಿಂದ ಆದಾಯ ಬರುವುದು ?”</p>
  <p>ಪ್ರಚಾರಕ : “ದಯಾವಂತರಾದ ತಮ್ಮಂಥವರು ಏನಾದರೂ ಕೊಡುತ್ತಾರೆ. ಅದರಿಂದಲೇ ಸಭೆಯ ಕಾರ್ಯ ನಡೆಯುವುದು.”</p>
  <p>ಸ್ವಾಮೀಜಿ : “ನಿಮ್ಮ ಹತ್ತಿರ ಬಂಡವಾಳ ಎಷ್ಟಿದೆ ?”</p>
  <p>ಪ್ರಚಾರಕ : “ಮಾರ್ವಾಡಿ ವರ್ತಕರು ಈ ನಮ್ಮ ಕಾರ್ಯಕ್ಕೆ ಒಳ್ಳೆಯ ಪೋಷಕರಾಗಿದ್ದಾರೆ. ಅವರು ಈ ಸತ್ಕಾರ್ಯಕ್ಕಾಗಿ ಬಹಳ ದ್ರವ್ಯವನ್ನು ಕೊಟ್ಟಿರು ವರು.”</p>
  <p>ಸ್ವಾಮೀಜಿ : “ಮಧ್ಯ ಹಿಂದೂಸ್ಥಾನದಲ್ಲಿ ಎಂತಹ ಭಯಂಕರ ಕ್ಷಾಮ ಬಂದಿದೆ! ಹೊಟ್ಟೆಗೆ ಹಿಟ್ಟು ಇಲ್ಲದೆ ಒಂದು ಲಕ್ಷ ಜನ ಸತ್ತುಹೋದರೆಂದು ಇಂಡಿಯಾ ಸರ್ಕಾರದವರು ಪಟ್ಟಿಕೊಟ್ಟಿದ್ದಾರೆ. ನಿಮ್ಮ ಸಭೆ ಈ ಬರಗಾಲದಲ್ಲಿ ಏನಾದರೂ ಸಹಾಯ ಮಾಡುವುದಕ್ಕೆ ಏರ್ಪಾಡು ಮಾಡಿದೆ ಏನು ?”</p>
  <p>ಪ್ರಚಾರಕ : “ನಾವು ಬರಗಾಲ ಮೊದಲಾದವುಗಳಲ್ಲಿ ಸಹಾಯ ಮಾಡುವುದಿಲ್ಲ. ಕೇವಲ ಗೋಮಾತೆಯ ರಕ್ಷಣೆಗೆ ಈ ಸಭೆ ಸ್ಥಾಪಿಸಲ್ಪಟ್ಟಿರುವುದು.”</p>
  <p>ಸ್ವಾಮೀಜಿ : “ಅಣ್ಣ ತಮ್ಮಂದಿರಾದ ನಮ್ಮ ದೇಶದ ಜನರು ಲಕ್ಷಗಟ್ಟಲೆ ಸಾಯುತ್ತಿರುವಾಗ ಕೈಯ್ಯಲಾಗುತ್ತಿದ್ದರೂ ಇಂತಹ ಭಯಂಕರವಾದ ದುಷ್ಕಾಲ ದಲ್ಲಿ ಅವರಿಗೆ ಅನ್ನ ಕೊಟ್ಟು ಸಹಾಯ ಮಾಡುವುದು ಯುಕ್ತವೆಂದು ಮನಸ್ಸಿಗೆ ತೋಚುವುದಿಲ್ಲವೇ ?”</p>
  <p>ಪ್ರಚಾರಕ : “ಇಲ್ಲ, ಜನರ ಕರ್ಮಫಲದಿಂದ ಪಾಪದಿಂದ ಈ ಕ್ಷಾಮ ಬಂದಿದೆ. ಕರ್ಮಕ್ಕೆ ತಕ್ಕ ಫಲವಾಗಿದೆ.”</p>
  <p>ಪ್ರಚಾರಕರ ಮಾತನ್ನು ಕೇಳಿ ಸ್ವಾಮೀಜಿಯ ವಿಶಾಲವಾದ ಕಣ್ಣುಗಳಲ್ಲಿ ಬೆಂಕಿಯ ಕಿಡಿಗಳು ಉದುರುವಂತೆ ಕಂಡಿತು. ಮುಖ ಕೆಂಪಗಾಯಿತು. ಆದರೆ ಮನಸ್ಸಿನ ಭಾವವನ್ನು ಬಿಗಿಹಿಡಿದುಕೊಂಡು ಹೇಳಿದ್ದೇನೆಂದರೆ “ಯಾವ ಸಭಾ ಸಮಿತಿಗಳು ಮನುಷ್ಯರಲ್ಲಿ ಸಹಾನುಭೂತಿಯನ್ನು ತೋರಿಸದೆ, ತಮ್ಮ ಅಣ್ಣ- ತಮ್ಮಂದಿರು ಹೊಟ್ಟೆಗೆ ಇಲ್ಲದೆ ಸಾಯುತ್ತಿದ್ದಾರೆಂದು ನೋಡಿಯೂ ಅವರ ಜೀವವನ್ನು ಉಳಿಸುವುದಕ್ಕಾಗಿ ಒಂದು ತುತ್ತು ಅನ್ನವನ್ನು ಕೊಡದೆ, ಪಶುಪಕ್ಷಿಗಳ ಸಂರಕ್ಷಣೆಗಾಗಿ ರಾಶಿ ರಾಶಿ ಅನ್ನವನ್ನು ದಾನಮಾಡುತ್ತವೆಯೋ, ಅವುಗಳ ಬಗ್ಗೆ ನನಗೆ ಸ್ವಲ್ಪವಾದರೂ ಸಹಾನುಭೂತಿಯಿಲ್ಲ. ಅಂತಹ ಸಭೆಗಳಿಂದ ಸಮಾಜಕ್ಕೆ ಹೆಚ್ಚು ಉಪಕಾರವಾಗುತ್ತದೆಯೆಂದು ನಾನು ನಂಬುವುದಿಲ್ಲ. ಮನುಷ್ಯರು ಕರ್ಮಫಲದಿಂದ ಸಾಯುತ್ತಾರಂತೆ. ಹೀಗೆ ಕರ್ಮದ ನೆವವನ್ನು ಹೇಳುವುದಾದರೆ ಜಗತ್ತಿನಲ್ಲಿ ಯಾವ ವಿಷಯದಲ್ಲಿಯೂ ಒಳ್ಳೆಯದನ್ನು ಮಾಡುವುದು ಒಟ್ಟಿನಲ್ಲಿ ನಿಷ್ಪ್ರಯೋಜನವೆಂದೇ ನಿಶ್ಚಯಿಸಬಹುದು. ನಿಮ್ಮ ಪಶುರಕ್ಷಣೆಯ ಕೆಲಸವೂ ಆಮೇಲೆ ನಡೆಯುವುದಿಲ್ಲ. ಈ ಕೆಲಸದ ವಿಚಾರದಲ್ಲಿಯೂ ‘ಗೋಮಾತೆಗಳು ತಮ್ಮ ತಮ್ಮ ಕರ್ಮಫಲದಿಂದಲೇ ಕಟುಕರ ಕೈಗೆ ಹೋಗುತ್ತವೆ. ಆದುದರಿಂದ ಅದಕ್ಕೆ ನಾವು ಏನೂ ಮಾಡಬೇಕಾದ ಆವಶ್ಯಕತೆ ಇಲ್ಲ’ ಎಂದು ಹೇಳಬಹುದು.”</p>
  <p>ಪ್ರಚಾರಕನು ಸ್ವಲ್ಪ ಅಪ್ರತಿಭನಾಗಿ ಹೇಳಿದ : “ತಾವು ಹೇಳುವುದೇನೋ ನಿಜ. ಆದರೆ ಹಸು ನಮಗೆ ತಾಯಿ ಎಂದು ಶಾಸ್ತ್ರ ಹೇಳುತ್ತದೆ.”</p>
  <p>ಸ್ವಾಮೀಜಿ (ವಿಲಕ್ಷಣವಾಗಿ ನಗುತ್ತ) : “ಹೌದು ಹೌದು. ಇಲ್ಲದೇ ಇದ್ದರೆ ಇಂತಹ ಧನ್ಯರಾದ ಪುತ್ರರನ್ನೆಲ್ಲ ಇನ್ನಾರು ಹೆತ್ತಾರು ?”</p>
  <p>ಆ ಹಿಂದೂಸ್ಥಾನಿ ಪ್ರಚಾರಕನು ಈ ವಿಷಯದಲ್ಲಿ ಮತ್ತೇನನ್ನೂ ಹೇಳದೆ ಸ್ವಾಮೀಜಿಯವರನ್ನು ಕುರಿತು ಆ ಸಭೆಗಾಗಿ ಅವರಿಂದ ತಾನು ಏನನ್ನಾದರೂ ಭಿಕ್ಷೆ ನಿರೀಕ್ಷಿಸುತ್ತಿದ್ದೇನೆ ಎಂದು ತಿಳಿಸಿದನು.</p>
  <p>ಸ್ವಾಮೀಜಿ : “ನಾನು ಹೇಳಿ ಕೇಳಿ ಸಂನ್ಯಾಸಿ, ಭಿಕ್ಷುಕ. ನಿಮಗೆ ಸಹಾಯ ಮಾಡುವುದಕ್ಕೆ ನಾನು ಹಣವನ್ನು ಎಲ್ಲಿಂದ ತರಲಿ ? ನನ್ನ ಕೈಯಲ್ಲಿ ಯಾವು ದಾದರೂ ಯಾವಾಗಲಾದರೂ ಹಣವಿದ್ದರೆ ಅದನ್ನು ಮೊದಲು ಮನುಷ್ಯಸೇವೆ ಯಲ್ಲಿ ವೆಚ್ಚ ಮಾಡುತ್ತೇನೆ. ಮನುಷ್ಯನನ್ನು ಮೊದಲು ಬದುಕಿಸಿಕೊಳ್ಳಬೇಕು. ಅನ್ನದಾನ, ವಿದ್ಯಾದಾನ, ಧರ್ಮದಾನಗಳನ್ನು ಮಾಡಬೇಕು. ಇದೆಲ್ಲವನ್ನೂ ಮಾಡಿ ಹಣ ಮಿಕ್ಕರೆ ಆಗ ನಿಮ್ಮ ಸಭೆಗೆ ಏನಾದರೂ ಕೊಡುವುದಕ್ಕೆ ಮುಂದೆ ಬಂದೇನು.”</p>
  <div>	ಐ	ಐ	ಐ</div>
  <p>ಒಮ್ಮೆ ಚಳಿಗಾಲದಲ್ಲಿ ಸ್ವಾಮೀಜಿಯವರು ಸ್ವಾಮಿ ನಿರಂಜನಾನಂದರೊಡನೆ ದೇವಘರಕ್ಕೆ ಹೋಗಿ, ಅಲ್ಲಿ ಪ್ರಿಯನಾಥ ಮುಖರ್ಜಿಯ ಅತಿಥಿಗಳಾಗಿದ್ದರು. ಒಂದು ದಿನ ಅವರು ನಿರಂಜನಾನಂದರೊಡನೆ ಹೊರಗಡೆ ಅಡ್ಡಾಡುವುದಕ್ಕೆ ಹೋಗಿದ್ದರು. ಆ ಸಂದರ್ಭದಲ್ಲಿ ಒಬ್ಬ ವ್ಯಕ್ತಿಯು ರಸ್ತೆ ಪಕ್ಕದಲ್ಲಿ ಅಸಹಾಯಕ ನಾಗಿ ನೋವಿನಿಂದ ನರಳುತ್ತ ಬಿದ್ದಿರುವುದನ್ನು ನೋಡಿದರು. ಸ್ವಾಮೀಜಿ ಹತ್ತಿರ ಹೋಗಿ ನೋಡುತ್ತಾರೆ, ಅವನು ತೀವ್ರ ಆಮಶಂಕೆಯಿಂದ ನರಳುತ್ತಿದ್ದನು. ಅವನಿಗೆ ಕೂಡಲೆ ಚಿಕಿತ್ಸೆ ಆಗಬೇಕೆಂದು ಅವರಿಗೆ ಅನಿಸಿತು. ಆದರೆ ಅವನನ್ನು ಎಲ್ಲಿಗೆ ಕರೆದುಕೊಂಡು ಹೋಗುವುದು ? ಪ್ರಿಯನಾಥನ ಮನೆಗೆ ಕರೆದುಕೊಂಡು ಹೋಗೋಣವೆಂದರೆ, ಅವರೇ ಅಲ್ಲಿ ಅತಿಥಿಯಾಗಿದ್ದಾರೆ. ಈ ಅಪರಿಚಿತನನ್ನು ಅಲ್ಲಿಗೆ ಹೇಗೆ ಕರೆದುಕೊಂಡು ಹೋಗುವುದು ? ಅವನೇನು ಅಂದುಕೊಂಡಾನು? ಸ್ವಲ್ಪ ಯೋಚನೆ ಮಾಡಿ, ಹೇಗಾದರೂ ಸರಿ ಈ ವ್ಯಕ್ತಿಗೆ ಚಿಕಿತ್ಸೆ ಆಗಲೇಬೇಕೆಂದು ನಿರ್ಧರಿಸಿದರು. ನಿರಂಜನಾನಂದರ ಸಹಾಯದೊಂದಿಗೆ ಅವನನ್ನು ಪ್ರಿಯನಾಥನ ಮನೆಗೆ ಕರೆದುಕೊಂಡು ಬಂದು ಹಾಸಿಗೆಯ ಮೇಲೆ ಮಲಗಿಸಿ, ಅವನನ್ನು ಶುದ್ಧಗೊಳಿಸಿ ಬೇರೆ ಬಟ್ಟೆ ತೊಡಿಸಿ ಸೂಕ್ತ ಚಿಕಿತ್ಸೆ ಮಾಡಿದ್ದಾಯಿತು. ಅವನು ಬೇಗನೆ ಗುಣಮುಖನಾದನು. ಇದರಿಂದ ಕೋಪಕ್ಕೊಳಗಾಗುವ ಬದಲು ಪ್ರಿಯ ನಾಥ ಸ್ವಾಮೀಜಿಯವರ ಪ್ರೀತಿಯನ್ನು ಕೊಂಡಾಡಿದನು.</p>
  <div>	ಐ	ಐ	ಐ</div>
  <p>ಸ್ವಾಮಿ ವಿವೇಕಾನಂದರು ಬೇಲೂರು ಮಠದ ತಮ್ಮ ಕೊಠಡಿಯಲ್ಲಿ ಮಲಗಿ ನಿದ್ರಿಸುತ್ತಿದ್ದರು. ಮಧ್ಯರಾತ್ರಿ ಎರಡು ಗಂಟೆಯ ಹೊತ್ತಿಗೆ ಇದ್ದಕ್ಕಿದ್ದಂತೆಯೇ ಅವರಿಗೆ ಎಚ್ಚರವಾಯಿತು. ಅವರು ಹಾಸಿಗೆಯಿಂದ ಮೇಲೆದ್ದು ವರಾಂಡದಲ್ಲಿ ಓಡಾಡತೊಡಗಿದರು. ಸಹಿಸಲಾಗದ ಹೃದ್ವೇದನೆ ಅವರನ್ನು ಕಾಡುತ್ತಿತ್ತು. ಸಪ್ಪಳ ಕೇಳಿಸಿ ಅವರ ಸೋದರ ಸಂನ್ಯಾಸಿಗಳಾದ ಸ್ವಾಮಿ ವಿಜ್ಞಾನಾನಂದರು ಹೊರಗೆ ಬಂದು “ಏಕೆ ಹೀಗೆ ಓಡಾಡುತ್ತಿರುವಿರಿ. ನಿದ್ರೆ ಬರಲಿಲ್ಲವೇ ?” ಎಂದು ಸ್ವಾಮೀಜಿ ಯವರನ್ನು ವಿಚಾರಿಸಿದರು. ಸ್ವಾಮೀಜಿ ಹೇಳಿದರು : “ನಿದ್ರೆ ಮಾಡುತ್ತಿದ್ದೆ. ಆದರೆ ಏನೊ ಒಂದು ಆಘಾತವಾದಂತಾಗಿ ನಿದ್ರಾಭಂಗವಾಯಿತು. ಎಲ್ಲೋ ಒಂದು ಕಡೆ ದೊಡ್ಡ ದುರ್ಘಟನೆ ಸಂಭವಿಸಿ ಸಾವಿರಾರು ಜನರು ಮಡಿದಿರಬಹುದೆಂದು ಅನಿಸು ತ್ತಿದೆ.” ಇದು ಮನಸ್ಸಿನ ಭ್ರಮೆಯಿರಬೇಕೆಂದು ಸ್ವಾಮಿ ವಿಜ್ಞಾನಾನಂದರು ಭಾವಿಸಿ ದರು. ಆದರೆ ಅವರ ತಪ್ಪಿನ ಅರಿವಾದದ್ದು ಮರುದಿನ ಬೆಳಗ್ಗೆ ವೃತ್ತಪತ್ರಿಕೆಯನ್ನು ಓದಿದಾಗ. ಫಿಜಿ ದ್ವೀಪದ ಸಮೀಪದ ಒಂದು ಸ್ಥಳದಲ್ಲಿ ಭಾರಿ ಭೂಕಂಪ ಸಂಭವಿಸಿ ನೂರಾರು ಜನ ಅಸುನೀಗಿದರೆಂದೂ, ಸಾವಿರಾರು ಜನ ಮನೆಮಠ ಕಳೆದುಕೊಂಡರೆಂದೂ ಅದರಲ್ಲಿ ಸುದ್ದಿಯಿತ್ತು. ವಿಜ್ಞಾನಾನಂದರಿಗೆ ಅದನ್ನು ಓದಿ ಆಶ್ಚರ್ಯವಾಯಿತು. ಸ್ವಾಮಿ ವಿವೇಕಾನಂದರ ಅನುಕಂಪಪೂರಿತ ಹೃದಯ ಎಲ್ಲರ ಸಂತಾಪಕ್ಕೂ, ಅವರು ಎಲ್ಲೇ ಇರಲಿ, ಮಿಡಿಯುವಷ್ಟು ಸೂಕ್ಷ್ಮಾತಿಸೂಕ್ಷ್ಮವಾಗಿತ್ತು.</p>
  <div>	ಐ	ಐ	ಐ</div>
  <p>ಡಾರ್ಜಿಲಿಂಗಿನಲ್ಲಿ ಒಂದು ದಿನ ಸ್ವಾಮಿ ವಿವೇಕಾನಂದರು ಬೆಳಗ್ಗೆ ತಿಂಡಿಯ ನಂತರ ಕೆಲವರೊಡನೆ ಗಾಳಿಸೇವನೆಗೆ ಹೊರಟಿದ್ದರು. ಇದ್ದಕ್ಕಿದ್ದಂತೆಯೇ ಒಬ್ಬಾಕೆ ಭಾಟಿಯಾ ಮಹಿಳೆ ಅವರ ಮನಸ್ಸಿಗೆ ಗೋಚರಿಸಿದಳು–ಆಕೆ ಹೊರಲಾಗದ ಹೊರೆ ಯನ್ನು ಹೊತ್ತುಕೊಂಡು ಹೋಗುತ್ತ ಜಾರಿ ಬಿದ್ದುದನ್ನು ಕಂಡರು. ಅವರೊಡನಿ ದ್ದವರಾರಿಗೂ ಇದು ಗೋಚರಿಸಲಿಲ್ಲ. ಅವರೆಲ್ಲ ಯುವಕರು, ಅನುಭವಸ್ಥರಲ್ಲ, ಮತ್ತು ಸ್ವಾಮೀಜಿಯವರ ದಿವ್ಯಸಂವೇದನೆ ಅವರಿಗೆ ಅರ್ಥವಾಗಲಿಲ್ಲ. ಸ್ವಾಮೀಜಿ ಯಾವುದೊ ಬಹುದೂರದ ವಸ್ತುವಿನಲ್ಲಿ ತಮ್ಮ ದೃಷ್ಟಿಯನ್ನು ಸ್ಥಿರಗೊಳಿಸಿದ್ದರು. ಮುಂದಡಿ ಇಡಲಾಗಲಿಲ್ಲ. ಅವರ ಮುಖ ಕಳೆಗುಂದಿತು. ತೀವ್ರ ವೇದನೆಯಿಂದ ಕೂಗಿದರು, “ಹಾ ! ಇಲ್ಲಿ ತುಂಬ ನೋವಾಗುತ್ತಿದೆ, ನಾನು ನಡೆಯಲಾರೆ” ಎಂದು. “ಸ್ವಾಮೀಜಿ, ಎಲ್ಲಿ ನೋವಾಗುತ್ತಿದೆ ?” ಎಂದು ಯಾರೋ ಕೇಳಿದರು. ಅವರು ತಮ್ಮ ಪಾರ್ಶ್ವವನ್ನು ತೋರಿಸಿ “ಇಲ್ಲಿ, ಆ ಹೆಂಗಸು ಬಿದ್ದದ್ದನ್ನು ನೀನು ನೋಡ ಲಿಲ್ಲವೆ ?” ಎಂದರು. ಯಾರಿಗೂ ಏನೂ ಅರ್ಥವಾಗಲಿಲ್ಲ. ಅವರಿಗೆ ಹೇಗೆ ಅಲ್ಲಿ ನೋವಾಯಿತೆಂದು ಎಲ್ಲರೂ ಆಶ್ಚರ್ಯಪಟ್ಟರು. ಆದರೆ ಯಾರಿಗೂ ಕೇಳುವ ಧೈರ್ಯವಿರಲಿಲ್ಲ. ಆದರೆ ಮುಂದೆ ಈ ಘಟನೆಯ ವೈಶಿಷ್ಟ್ಯ ಅವರಿಗೆ ತಿಳಿಯಿತು. ಮನುಷ್ಯ-ಮನುಷ್ಯನ ನಡುವೆ ಸಹಾನುಭೂತಿಯ ಒಂದು ಸಂಬಂಧವಿದೆ. ಸ್ವಾಮೀಜಿಯವರಂತಹ ದೈವೀಪುರುಷರು ದೂರದಿಂದಲೂ ಇತರರ ವೇದನೆ ಗಳನ್ನು ಅರಿಯಬಲ್ಲರು. ಅವರ ವೇದನೆಯ ಸಂವೇದನೆ ಇವರಿಗೂ ಆಗಬಲ್ಲದು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿಯವರಿಗೆ ಮಾನವಕೋಟಿಯ ಮೇಲೆ ಎಷ್ಟು ಆಳವಾದ ಪ್ರೀತಿ ಯಿತ್ತೆಂದರೆ, ಅವರು ಒಬ್ಬರೆ ಇರುವಾಗ ಜನರ ದುಃಖವನ್ನು ಯೋಚಿಸುತ್ತ ಕಣ್ಣೀರು ಸುರಿಸುತ್ತಿದ್ದರು. ಅವರು ಬಲರಾಮ ಬೋಸನ ಮನೆಯಲ್ಲಿ ವಾಸಿಸು ತ್ತಿದ್ದಾಗ ಒಮ್ಮೆ ಸ್ವಾಮಿ ತುರೀಯಾನಂದರು ಅವರನ್ನು ನೋಡಲು ಬಂದರು. ಸ್ವಾಮೀಜಿ ವರಾಂಡದಲ್ಲಿ ಓಡಾಡುತ್ತಿದ್ದರು. ಅವರು ಯಾವುದೊ ಆಲೋಚನೆ ಯಲ್ಲಿ ಎಷ್ಟೊಂದು ತಲ್ಲೀನರಾಗಿದ್ದರೆಂದರೆ ಸೋದರ ಸಂನ್ಯಾಸಿಗಳು ಬಂದದ್ದೆ ಅವರ ಗಮನಕ್ಕೆ ಬರಲಿಲ್ಲ. ಸ್ವಲ್ಪ ಹೊತ್ತಿನ ನಂತರ ಸ್ವಾಮೀಜಿ ಮೀರಾಬಾಯಿಯ ಒಂದು ಹಾಡನ್ನು ಮೆಲುದನಿಯಲ್ಲಿ ಹಾಡುತ್ತಾ ಧಾರಾಕಾರವಾಗಿ ಕಣ್ಣೀರು ಸುರಿಸ ತೊಡಗಿದರು. ಅನಂತರ ಎರಡೂ ಕೈಗಳಿಂದ ತಮ್ಮ ಮುಖವನ್ನು ಮುಚ್ಚಿಕೊಂಡು ಕಟಕಟೆಗೆ ಒರಗಿಕೊಂಡು ಹಾಡಿದರು : “ಆಹ್, ಯಾರಿಗೂ ನನ್ನ ದುಃಖ ಅರ್ಥ ವಾಗುತ್ತಿಲ್ಲ ! ಗಾಯವಾಗದೆ ಗಾಯದ ನೋವು ಅರ್ಥವಾಗುವುದಿಲ್ಲ !” ಈ ಘಟನೆಯನ್ನು ವಿವರಿಸುತ್ತ ತುರೀಯಾನಂದರು ಮುಂದೆ ಹೀಗೆ ಹೇಳಿದರು : “ಅವರ ಧ್ವನಿ ನನ್ನ ಹೃದಯವನ್ನು ಬಾಣದಂತೆ ಚುಚ್ಚಿತು. ನನ್ನ ಕಣ್ಣಿನಲ್ಲೂ ನೀರು ಬಂತು. ಸ್ವಾಮೀಜಿಯವರ ದುಃಖದ ಕಾರಣ ತಿಳಿಯದೆ ನನಗೆ ತುಂಬ ವೇದನೆಯಾಯಿತು. ಆದರೆ ದುಃಖತಪ್ತರಾದ ತುಳಿತಕ್ಕೊಳಗಾದ ಜನರನ್ನು ಕುರಿತ ವಿಶ್ವಾನುಕಂಪವೇ ಅವರನ್ನು ಆ ರೀತಿ ದುಃಖಕ್ಕೀಡು ಮಾಡಿತ್ತೆಂದು ನನಗೆ ಕೂಡಲೆ ಹೊಳೆಯಿತು.”</p>
  <div>	ಐ	ಐ	ಐ</div>
  <p>ಸ್ವಾಮಿ ವಿವೇಕಾನಂದರು ತಮ್ಮ ಗುರುಗಳಾಣತಿಯನ್ನು ಪಾಲಿಸುವುದೇ ತಮ್ಮ ಬದುಕಿನ ಗುರಿ ಎಂದೆಣಿಸಿದರು. ಭರತಖಂಡದ ಉದ್ದಗಲಕ್ಕೂ ಪರಿವ್ರಾಜಕರಾಗಿ ಸಂಚರಿಸಿದರು. ಈ ದೇಶಕ್ಕೆ ಭವ್ಯವಾದ ಇತಿಹಾಸವಿದ್ದಾಗ್ಯೂ ಇಲ್ಲಿನ ಜನ ಈಗ ಎಂತಹ ಅಧೋಗತಿಗೆ ಇಳಿದಿರುವರು, ಅವರನ್ನು ಪುನಃ ಮೇಲೆತ್ತಬೇಕಾದರೆ ಏನು ಮಾಡಬೇಕು ಎಂಬುದನ್ನೆಲ್ಲ ಕನ್ಯಾಕುಮಾರಿಯ ಕೊನೆಯ ಬಂಡೆಯ ಮೇಲೆ ಕುಳಿತುಕೊಂಡು ವಿಹಂಗಮ ದೃಷ್ಟಿಯಲ್ಲಿ ಆಲೋಚಿಸತೊಡಗಿದರು. ತಾವು ಏನು ಮಾಡಬೇಕು ಎಂಬುದನ್ನು ನಿರ್ಧರಿಸಿದರು. ಪಾಶ್ಚಿಮಾತ್ಯ ದೇಶಗಳಲ್ಲಿ ಭರತ ಖಂಡದ ಸಂದೇಶವನ್ನು ಸಾರಲು ನಿಶ್ಚಯಿಸಿದರು. ವಿಶ್ವಧರ್ಮ ಸಮ್ಮೇಳನದಲ್ಲಿ ಸನಾತನ ಧರ್ಮದ ಧ್ವಜವನ್ನು ಎತ್ತಿ ಹಿಡಿದರು. ಜಗದ ನಿಕೃಷ್ಟ ದೃಷ್ಟಿಗೆ ಪಾತ್ರ ವಾದ ಭರತಖಂಡಕ್ಕೆ ಗೌರವ ತಂದರು. ಒಂದು ಕಡೆ ಕ್ರೈಸ್ತ ಧರ್ಮದ ಸಂಕುಚಿತ ದೃಷ್ಟಿ, ಮತ್ತೊಂದು ಕಡೆ ವಿಜ್ಞಾನದ ಪ್ರಗತಿಯ ಪರಿಣಾಮವಾಗಿ ಅದರ ಛಾಯೆ ಯಂತೆ ಬಂದ ಜಡವಾದ ನಿರೀಶ್ವರವಾದ ಮುಂತಾದ ಭಾವನೆಗೆ ತುತ್ತಾದ ಜನರಿಗೆ ಒಂದು ಹೊಸ ಭರವಸೆಯಂತೆ ಬಂತು ಸ್ವಾಮೀಜಿಯವರ ವಾಣಿ. ಇದರಲ್ಲಿ ಸಂಕೋಚ ದೃಷ್ಟಿಯಿಲ್ಲ. ಆಕಾಶದಷ್ಟು ವಿಶಾಲವಾಗಿದೆ. ಸಾಗರದಷ್ಟು ಆಳವಾಗಿದೆ. ವಿಜ್ಞಾನವನ್ನು ಧಿಃಕ್ಕರಿಸುವುದಿಲ್ಲ. ವಿಚಾರವನ್ನು ಅಲ್ಲಗಳೆಯುವುದಿಲ್ಲ. ಅವನ್ನು ತೆಗೆದುಕೊಂಡು, ಅವು ಹೋಗುವವರೆಗೂ ಹೋಗಿ, ಅವು ಎಲ್ಲಿ ಬಸವಳಿದು ನಿಲ್ಲುವವೋ ಅಲ್ಲಿಂದ ಮುಂದಕ್ಕೆ ವೇದಾಂತ ಪ್ರಯಾಣ ಮಾಡುವುದೆಂದು ತೋರಿದರು.</p>
  <p>ಭರತಖಂಡದಲ್ಲಿ ಸ್ವಾಮೀಜಿಯವರ ಕೀರ್ತಿ ಹೆಚ್ಚು ಪ್ರಭಾವಶಾಲಿಯಾಯಿತು. ಇಲ್ಲಿಯ ಜನರಿಗೆ ಒಂದು ಗೌರವ ತಂದಿತು. ತಾವು ಬಾಳುವುದಕ್ಕೆ ಮತ್ತೊಬ್ಬರಿಗೆ ಕಲಿಸುವುದಕ್ಕೆ, ಒಂದು ಮಹೋನ್ನತ ಆದರ್ಶವಿದೆ ; ಅದಕ್ಕಾಗಿ ನಾವು ಮತ್ತೊಬ್ಬರ ಮನೆಯ ಬಾಗಿಲಿಗೆ ಹೋಗಬೇಕಾಗಿಲ್ಲ, ಆಧ್ಯಾತ್ಮಿಕ ಜೀವನದಲ್ಲಿ ನಾವು ಭಿಕ್ಷುಕ ರಾಗಬೇಕಾಗಿಲ್ಲ ಎಂಬ ಆತ್ಮಶ್ರದ್ಧೆಯನ್ನು ತಂದಿತು. ಸ್ವಾಮೀಜಿ ಭರತಖಂಡಕ್ಕೆ ಬಂದು ಕೊಲಂಬೊಯಿಂದ ಹಿಮಾಲಯದವರೆಗೆ ಪ್ರಖರವಾದ ಭಾಷೆಯಲ್ಲಿ ತಮ್ಮ ಭಾವವನ್ನು ವ್ಯಕ್ತಪಡಿಸಿ ಸುಪ್ತವಾಗಿದ್ದ ರಾಷ್ಟ್ರದ ಕುಂಡಲಿನಿಯನ್ನೇ ಎಬ್ಬಿಸಿದರು. ತಮ್ಮ ಭಾವನೆಗಳನ್ನು ತಮ್ಮ ನಂತರ ಅನುಷ್ಠಾನಕ್ಕೆ ತರಲು ಒಂದು ಮಹಾ ಸಂಸ್ಥೆಯನ್ನು ಸೃಷ್ಟಿಮಾಡಿದರು. ಅದು ಅವರ ಕಣ್ಣು ಮುಂದೆಯೇ ಚೆನ್ನಾಗಿ ಬಹು ಜನರ ಹಿತಕ್ಕೆ, ಬಹು ಜನರ ಸುಖಕ್ಕೆ, ಒಬ್ಬನ ಮೋಕ್ಷಕ್ಕೆ ಮತ್ತು ಲೋಕ ಕಲ್ಯಾಣಕ್ಕೆ ಕೆಲಸ ಮಾಡುವುದನ್ನು ನೋಡಿದರು. ತಾವು ಯಾವುದಕ್ಕೆ ಬಂದಿದ್ದರೋ ಆ ಕೆಲಸವನ್ನು ತಾವು ಮಾಡಿ ಆಯಿತು ಎಂಬ ಭಾವ ಅವರನ್ನು ಆವರಿಸಿತು. ಯಾವ ಅಖಂಡಲೋಕದಿಂದ ಬಂದು ನಾಮರೂಪಗಳ ಬೇಲಿಯ ಒಳಗೆ ಬಿದ್ದರೋ, ಆ ಅಖಂಡದ ಕಡೆಗೆ ಹೋಗಲು ಇವರ ಪ್ರಾಣಪಕ್ಷಿ ಕಾತರವಾಗಿರು ವುದನ್ನು ಇನ್ನು ಮೇಲೆ ನೋಡುವೆವು. ತಾವೇ ಕಟ್ಟಿಹಾಕಿಕೊಂಡಿದ್ದ ಬಂಧನಗಳನ್ನು ಬಿಡಿಸಿಕೊಂಡು ಬಂದೆಡೆಗೆ ಹೋಗುವ ಸನ್ನಾಹದಲ್ಲಿ ನಿರತರಾಗಿರುವುದನ್ನು ನೋಡುವೆವು. ಇಂತಹ ಮಹಾಪುರುಷರು ಪ್ರಪಂಚಕ್ಕೆ ಬರುವುದರಲ್ಲಿ ಒಂದು ಆಕರ್ಷಣೆ ಇದೆ, ಇವರು ಬಾಳುವುದರಲ್ಲಿ ಒಂದು ಆಕರ್ಷಣೆಯಿದೆ, ಈ ಪ್ರಪಂಚ ವನ್ನು ಬಿಟ್ಟು ಹೋಗುವುದರಲ್ಲಿಯೂ ಒಂದು ಆಕರ್ಷಣೆ ಇದೆ. ಬದ್ಧಜೀವರು ಕೊನೆಗಾಲದಲ್ಲಿ ಅಯ್ಯೋ ನಂಟರಿಷ್ಟರನ್ನು ಬಿಟ್ಟುಹೋಗಬೇಕಲ್ಲ ಎಂದು ಅಳು ತ್ತಾರೆ. ಆದರೆ ಮುಕ್ತರಾದಂತಹ ಸ್ವಾಮೀಜಿ ತಮ್ಮ ಪಾಲಿನ ಕರ್ತವ್ಯವನ್ನು ಮಾಡಿ, ದೇಹ ಬಂಧನದಿಂದ ಪಾರಾದರೆ ಸಾಕು ಎಂದು ಮೃತ್ಯುವನ್ನು ಬಿಡುಗಡೆಯ ಸುದಿನದಂತೆ ಎದುರುಗೊಳ್ಳುವರು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಜುಲೈ ನಾಲ್ಕನೇ ತಾರೀಖು ಶುಕ್ರವಾರ ಬೆಳಿಗ್ಗೆ ಎಂಟು ಗಂಟೆ ಯಿಂದ ಹನ್ನೊಂದು ಗಂಟೆಯವರೆಗೆ ಗಾಢ ಧ್ಯಾನದಲ್ಲಿದ್ದರು. ಧ್ಯಾನವಾದ ಮೇಲೆ ಕಾಳಿಕಾ ಮಾತೆಯ ಮೇಲೆ ಅಪೂರ್ವಭಕ್ತಿಯಿಂದ ಒಂದು ಹಾಡನ್ನು ಹಾಡಿದರು. ಶ್ರೇಷ್ಠ ಧ್ಯಾನ ಮತ್ತು ಭಕ್ತಿ ಭಾವಗಳಿಂದ ಕೂಡಿತ್ತು ಅವರು ಹಾಡಿದ ಹಾಡು. ಅಲ್ಲಿಂದ ಕೆಳಕ್ಕೆ ಇಳಿಯುವಾಗ ತಮಗೆ ತಾವೇ ಮತ್ತೊಬ್ಬರಿಗೆ ಸ್ವಲ್ಪ ಕೇಳುವಂತೆ ಹೀಗೆ ಹೇಳಿಕೊಂಡರು : “ಮತ್ತೊಬ್ಬ ವಿವೇಕಾನಂದ ಇದ್ದಿದ್ದರೆ ಈ ವಿವೇಕಾನಂದ ಏನು ಮಾಡಿದ ಎಂಬುದು ಗೊತ್ತಾಗುತ್ತಿತ್ತು. ಆದರೂ ಕಾಲಗರ್ಭದಲ್ಲಿ ಇಂತಹ ವಿವೇಕಾನಂದರು ಎಷ್ಟು ಹುದುಗಿರುವರೊ !”</p>
  <h1>ಸ್ವಾಮಿ ವಿವೇಕಾನಂದರ ಬೋಧನೆ</h1>
  <div>ವಿದ್ಯಾಭ್ಯಾಸ</div>
  <p>ಮನುಷ್ಯನಲ್ಲಿ ಆಗಲೇ ಅಂತರ್ಗತವಾಗಿರುವ ಪರಿಪೂರ್ಣತೆಯನ್ನು ವ್ಯಕ್ತ ಗೊಳಿಸುವುದೇ ವಿದ್ಯಾಭ್ಯಾಸ. ಜ್ಞಾನ ಮಾನವನಿಗೆ ಸ್ವಾಭಾವಿಕವಾದುದು. ಯಾವ ಜ್ಞಾನವೂ ಹೊರಗಿನಿಂದ ಬರುವುದಿಲ್ಲ. ಎಲ್ಲವೂ ಆಗಲೇ ಅಂತರ್ಗತವಾಗಿದೆ. ನಾವು ಯಾವುದನ್ನು ಮನುಷ್ಯ ತಿಳಿಯುತ್ತಾನೆ ಎನ್ನುವೆವೊ, ಅದು ನಿರ್ದಿಷ್ಟ ಮನಶ್ಶಾಸ್ತ್ರೀಯ ಭಾಷೆಯಲ್ಲಿ, ‘ಕಂಡು ಹಿಡಿಯುತ್ತಾನೆ’ ಅಥವಾ ‘ಅನಾವರಣ ಗೊಳಿಸುತ್ತಾನೆ’ ಎಂದಿರಬೇಕು. ಮನುಷ್ಯ ಯಾವುದನ್ನು ಕಲಿಯುತ್ತಾನೋ ಅದು ಅನಂತಜ್ಞಾನನಿಧಿಯಾದ ತನ್ನ ಆತ್ಮನ ಮೇಲೆ ಇದ್ದ ಮುಸುಕನ್ನು ತೆರೆದು ನಿಜವಾಗಿಯೂ ತನ್ನಲ್ಲಿ ತಾನೇ ಕಂಡುಹಿಡಿದದ್ದು.</p>
  <p>ಕಟ್ಟಿಗೆಯ ಚೂರಿನಲ್ಲಿ ಇರುವ ಬೆಂಕಿಯಂತೆ ಜ್ಞಾನ ಮನಸ್ಸಿನಲ್ಲಿ ಹುದುಗಿದೆ. ಸೂಚನೆ ಅದನ್ನು ವ್ಯಕ್ತಪಡಿಸುವ ಘರ್ಷಣೆ. ಎಲ್ಲ ಜ್ಞಾನವೂ ಎಲ್ಲ ಶಕ್ತಿಯೂ ಆಗಲೆ ಒಳಗಿದೆ. ಯಾವುದನ್ನು ನಾವು ಶಕ್ತಿ, ಪ್ರಕೃತಿಯ ರಹಸ್ಯ, ಎಂದು ಕರೆ ಯುವೆವೊ ಅದು ಆಗಲೇ ನಮ್ಮಲ್ಲಿದೆ. ಜ್ಞಾನವೆಲ್ಲ ಅಂತರಾತ್ಮನಿಂದ ಬರುವುದು. ತನ್ನಲ್ಲಿ ಅನಾದಿಯಿಂದಲೂ ಅಡಗಿರುವ ಜ್ಞಾನವನ್ನು ಮಾನವನು ವ್ಯಕ್ತಪಡಿಸು ತ್ತಾನೆ, ಕಂಡು ಹಿಡಿಯುತ್ತಾನೆ.</p>
  <p>ಯಾರೊಬ್ಬರೂ ಮತ್ತೊಬ್ಬರಿಂದ ಕಲಿತುಕೊಳ್ಳಲಿಲ್ಲ. ಪ್ರತಿಯೊಬ್ಬರೂ ತಮಗೆ ತಾವೆ ಕಲಿತುಕೊಳ್ಳಬೇಕಾಗಿದೆ. ಬಾಹ್ಯ ಗುರು ಕೇವಲ ಒಂದು ಸಲಹೆಯನ್ನು ಕೊಡುತ್ತಾನೆ. ಅದು ಅಂತರಂಗದಲ್ಲಿ ಇರುವ ಗುರುವನ್ನು ಜಾಗ್ರತನನ್ನಾಗಿ ಮಾಡಿ ವಿಷಯವನ್ನು ತಿಳಿದುಕೊಳ್ಳುವಂತೆ ಪ್ರೇರೇಪಿಸುವುದು. ಆಗ ನಮ್ಮ ಇಂದ್ರಿಯ ಗ್ರಹಣ ಮತ್ತು ಆಲೋಚನಾ ಶಕ್ತಿಗಳಿಂದ ಅದು ನಮಗೆ ಸ್ಪಷ್ಟವಾಗಿ ನಮ್ಮ ಅಂತರಾಳದಲ್ಲಿ ನಾವು ಅದನ್ನು ತಿಳಿಯುತ್ತೇವೆ. ಅನೇಕ ಎಕರೆಗಳಷ್ಟು ವಿಸ್ತಾರ ವಾದ ಆಲದ ಮರ ಸಾಸುವೆ ಕಾಳಿನಲ್ಲಿ ಎಂಟನೇ ಒಂದುಭಾಗದಷ್ಟು ಕೂಡಾ ದೊಡ್ಡದಾಗಿಲ್ಲದ ಅದರ ಬೀಜದಲ್ಲಿತ್ತು. ಇಷ್ಟೊಂದು ಶಕ್ತಿಯೂ ಕೂಡ ಅಲ್ಲಿ ಅಡಗಿತ್ತು. ಅತ್ಯದ್ಭುತವಾದ ಬುದ್ಧಿಶಕ್ತಿ ಜೀವಾಣುವಿನಲ್ಲಿ ಸುಪ್ತವಾಗಿರುವುದು ನಮಗೆ ಗೊತ್ತಿದೆ.</p>
  <p>ಇದು ವಿಪರೀತ ಭಾವನೆಯಂತೆ ನಮಗೆ ಕಾಣಬಹುದು. ಆದರೂ ಇದು ನಿಜ. ಪ್ರತಿಯೊಬ್ಬರೂ ಕೂಡ ಒಂದೊಂದು ಜೀವಾಣುವಿನಿಂದ ಬಂದಿರುವೆವು. ನಮ್ಮಲ್ಲಿ ಈಗ ಇರುವ ಶಕ್ತಿಯೆಲ್ಲ ಅಲ್ಲಿ ಸುಪ್ತವಾಗಿತ್ತು. ಅವು ಆಹಾರದಿಂದ ಬಂದವು ಎಂದು ನೀವು ಹೇಳುವುದಕ್ಕೆ ಆಗುವುದಿಲ್ಲ. ಬೆಟ್ಟದಷ್ಟು ಆಹಾರವನ್ನು ರಾಶಿ ಮಾಡಿದರೆ ಅದರಿಂದ ಯಾವ ಶಕ್ತಿ ಬರುತ್ತದೆ ? ಶಕ್ತಿ ಅಲ್ಲಿ ಇತ್ತು. ಇದ್ದದ್ದು ಸುಪ್ತಾವಸ್ಥೆಯಲ್ಲಿ ನಿಜ. ಆದರೂ ಅದು ಅಲ್ಲಿತ್ತು. ಅದರಂತೆಯೇ, ಅವನಿಗೆ ತಿಳಿದಿರಲಿ ತಿಳಿಯದೆ ಇರಲಿ, ಮಾನವನ ಅಂತರಾತ್ಮನಲ್ಲಿ ಅನಂತಶಕ್ತಿ ಅಡಗಿದೆ. ಅದರ ಅರಿವು ಉಂಟಾದರೆ ಅದು ವ್ಯಕ್ತವಾಗುತ್ತದೆ.</p>
  <p>ನೀವು ಒಂದು ಗಿಡವನ್ನು ಬೆಳೆಸುವುದಕ್ಕೆ ನೀಡುವ ಸಹಾಯಕ್ಕಿಂತ ಹೆಚ್ಚಾಗಿ ಮಗುವಿಗೆ ಶಿಕ್ಷಣವನ್ನು ಕೊಡಲಾರಿರಿ. ಗಿಡ ತನ್ನ ಸ್ವಭಾವವನ್ನು ವ್ಯಕ್ತಗೊಳಿಸು ವುದು. ಮಗುವೂ ಕೂಡ ತಾನೇ ಬೋಧಿಸಿಕೊಳ್ಳುವುದು. ಆದರೆ ಅದು ತನ್ನ ಸ್ವಭಾವಕ್ಕೆ ಅನುಗುಣವಾಗಿ ಮುಂದುವರಿಯುವಂತೆ ನೀವು ಸಹಾಯ ಮಾಡ ಬಹುದು. ಅದಕ್ಕೆ ಖಂಡಿತವಾಗಿಯೂ ಹೀಗೆಯೇ ಬೆಳೆಯಬೇಕೆಂದು ಬಲಾತ್ಕರಿಸು ವುದಕ್ಕೆ ಆಗುವುದಿಲ್ಲ. ಬೆಳವಣಿಗೆಗೆ ಆತಂಕವಾದುದನ್ನು ಮಾತ್ರ ನಿವಾರಿಸ ಬಹುದು. ಆಗ ಜ್ಞಾನ ಅದರ ಸ್ವಭಾವಕ್ಕೆ ಅನುಸಾರವಾಗಿ ಬಂದೇ ಬರುವುದು. ಭೂಮಿಯನ್ನು ಸ್ವಲ್ಪ ಅಗತೆಮಾಡಿ. ಇದರಿಂದ ಬೀಜ ಸುಲಭವಾಗಿ ಬೆಳೆಯು ವಂತೆ ಆಗಲಿ. ಸುತ್ತಲೂ ಒಂದು ಬೇಲಿಯನ್ನು ಕಟ್ಟಿ. ಯಾವುದರಿಂದಲೂ ಅದು ನಾಶವಾಗದಂತೆ ನೋಡಿಕೊಳ್ಳಿ. ಬೆಳೆಯುವ ಬೀಜಕ್ಕೆ ಆವಶ್ಯಕವಾದ ಗೊಬ್ಬರ, ನೀರು ಗಾಳಿ ಮುಂತಾದುವುಗಳನ್ನು ನೀವು ಒದಗಿಸಬಹುದು. ನಿಮ್ಮ ಕೆಲಸ ಅಲ್ಲಿಗೆ ಕೊನೆಗಾಣುವುದು. ತನಗೆ ಬೇಕಾದ ವಸ್ತುವನ್ನು ತಾನೇ ತನ್ನ ಸ್ವಭಾವಕ್ಕೆ ಅನುಗುಣ ವಾಗಿ ಹೀರುವುದು. ತನ್ನ ಸ್ವಭಾವಕ್ಕೆ ಅನುಸಾರವಾಗಿ ಆಹಾರವನ್ನು ಜೀರ್ಣಿಸಿ ಕೊಂಡು ಬೆಳೆಯುವುದು. ಇದರಂತೆಯೇ ಮಗುವಿನ ವಿದ್ಯಾಭ್ಯಾಸ ಕೂಡಾ. ಮಗು ತಾನೇ ಶಿಕ್ಷಣವನ್ನು ಪಡೆಯುತ್ತದೆ. ಗುರು ತಾನು ಕಲಿಸುತ್ತಿರುವೆನು ಎಂದು ಭಾವಿಸುವುದರಿಂದ ಎಲ್ಲವನ್ನೂ ಹಾಳುಮಾಡುವನು. ಎಲ್ಲಾ ಜ್ಞಾನವೂ ಮನುಷ್ಯ ನಲ್ಲಿದೆ. ಇದನ್ನು ಜಾಗ್ರತಗೊಳಿಸಬೇಕಾಗಿದೆ ಅಷ್ಟೇ. ಇಷ್ಟೇ ಗುರುವಿನ ಕೆಲಸ. ಸ್ವಂತ ಬುದ್ಧಿಶಕ್ತಿಯ ಸಹಾಯದಿಂದ ಕೈಕಾಲು ಕಿವಿ ಕಣ್ಣುಗಳನ್ನು ಸರಿಯಾದ ರೀತಿಯಲ್ಲಿ ಉಪಯೋಗಿಸಿಕೊಳ್ಳುವುದು ಹೇಗೆಂಬುದನ್ನು ಮಕ್ಕಳು ಕಲಿಯುವಂತೆ ಮಾಡಬಹುದು.</p>
  <p>ಸ್ವಾತಂತ್ರ್ಯವೇ ಬೆಳವಣಿಗೆಗೆ ಮೊದಲನೆ ಆವಶ್ಯಕತೆ. ನಿಮ್ಮಲ್ಲಿ ಯಾರಾದರೂ ಈ ಹೆಂಗಸಿನ ಅಥವಾ ಆ ಮಗುವಿನ ಮೋಕ್ಷಕ್ಕೆ ನಾನು ಪ್ರಯತ್ನ ಪಡುತ್ತೇನೆ ಎಂದು ಅಭಿಪ್ರಾಯಪಟ್ಟರೆ ಅದು ತಪ್ಪು. ಸಾವಿರ ಸಾರಿ ತಪ್ಪು. ದೂರ ನಿಲ್ಲಿ. ಅವರು ತಮ್ಮ ಸಮಸ್ಯೆಗಳನ್ನು ತಾವೇ ಬಗೆಹರಿಸಿಕೊಳ್ಳುವರು. ಸರ್ವಜ್ಞ ಎಂದು ತಿಳಿದುಕೊಳ್ಳುವುದಕ್ಕೆ ನೀವು ಯಾರು ? ದೇವರ ಮೇಲೆ ನಿಮಗೆ ಅಧಿಕಾರವಿದೆ ಎಂದು ತಿಳಿದುಕೊಳ್ಳುವುದಕ್ಕೆ ನಿಮಗೆಷ್ಟು ಧಾರ್ಢ್ಯ ! ಪ್ರತಿಯೊಂದು ಜೀವವೂ ಕೂಡ ಬ್ರಹ್ಮಮಯವೆಂಬುದು ನಿಮಗೆ ತಿಳಿಯದೆ ? ಎಲ್ಲರನ್ನೂ ದೇವರಂತೆ ನೋಡಿ. ನೀವು ಸೇವೆ ಮಾತ್ರ ಮಾಡಬಲ್ಲಿರಿ. ನಿಮಗೆ ಅದೃಷ್ಟವಿದ್ದರೆ ದೇವರ ಮಕ್ಕಳಿಗೆ ಸೇವೆ ಮಾಡಿ. ದೇವರು ನಿಮಗೆ ಅವನ ಯಾವ ಮಗುವಿಗಾದರೂ ಸೇವೆ ಮಾಡಲು ಅವಕಾಶ ಕೊಟ್ಟರೆ ನೀವೇ ಪುಣ್ಯವಂತರು. ಮತ್ತೊಬ್ಬರಿಗೆ ಈ ಅದೃಷ್ಟವಿಲ್ಲದೆ ಅದು ನಿಮಗೆ ಸಿಕ್ಕಿದುದರಿಂದ ನೀವೆ ಧನ್ಯರು. ಸೇವೆಯನ್ನು ಪೂಜೆ ಎಂಬ ದೃಷ್ಟಿಯಿಂದ ಮಾತ್ರ ಮಾಡಿ.</p>
  <p>ಸ್ಪಷ್ಟವಾದ ಆದರ್ಶಗಳನ್ನು ನಾವು ಕೊಡಬೇಕು. ನಿಷೇಧಾತ್ಮ ಸೂಚಕವಾದ ಆಲೋಚನೆ ಯಾವಾಗಲೂ ಮನುಷ್ಯನನ್ನು ದುರ್ಬಲನನ್ನಾಗಿ ಮಾಡುವುದು. ತಂದೆ ತಾಯಿಗಳು ತಮ್ಮ ಮಕ್ಕಳನ್ನು ಯಾವಾಗಲೂ ಓದುವಂತೆ ಬರೆಯುವಂತೆ ಬಲಾತ್ಕಾರ ಮಾಡಿ, ನಿಮ್ಮ ತಲೆಗೆ ಏನೂ ಹತ್ತುವುದಿಲ್ಲ ; ಶುದ್ಧ ಮೂರ್ಖರು ಇತ್ಯಾದಿಯಾಗಿ ಅವರನ್ನು ದೂರುತ್ತಿದ್ದರೆ ಅನೇಕ ವೇಳೆ ಅಂತಹ ಮಕ್ಕಳು ನಿಜವಾಗಿಯೂ ಹಾಗೆಯೇ ಆಗುತ್ತಾರೆ ಎಂಬುದನ್ನು ನೀವು ನೋಡುವುದಿಲ್ಲವೇ? ನೀವು ಅವರಿಗೆ ಒಳ್ಳೆಯ ಮಾತನ್ನು ಆಡಿ ಪ್ರೋತ್ಸಾಹಿಸಿದರೆ ಕಾಲ ಕ್ರಮೇಣ ಅವರು ಉತ್ತಮರಾಗಿಯೆ ಆಗುವರು. ನೀವು ಅವರಿಗೆ ಸ್ಪಷ್ಟವಾದ ಆದರ್ಶಗಳನ್ನು ಕೊಟ್ಟರೆ ಅವರು ವೀರರಾಗಿ ತಮ್ಮ ಕಾಲಮೇಲೆ ತಾವು ನಿಲ್ಲುವುದನ್ನು ಕಲಿಯು ತ್ತಾರೆ. ಭಾಷೆಯಲ್ಲಿ ಮತ್ತು ಸಾಹಿತ್ಯದಲ್ಲಿ, ಕಾವ್ಯದಲ್ಲಿ ಮತ್ತು ಕಲೆಯಲ್ಲಿ ಪ್ರತಿ ಯೊಂದರಲ್ಲಿಯೂ ಮನುಷ್ಯರು ತಮ್ಮ ಕಾರ್ಯ ಮತ್ತು ಆಲೋಚನೆಯಲ್ಲಿ ಮಾಡು ತ್ತಿರುವ ತಪ್ಪನ್ನು ನಾವು ಎತ್ತಿ ತೋರಿಸಕೂಡದು. ಆದರೆ ಅದನ್ನು ಹೇಗೆ ಮತ್ತಷ್ಟು ಉತ್ತಮವಾಗಿ ಮಾಡಬಹುದು ಎಂಬುದನ್ನು ತೋರಬೇಕು. ಶಿಷ್ಯನ ಆವಶ್ಯಕತೆಗೆ ತಕ್ಕಂತೆ ನಾವು ಶಿಕ್ಷಣ ಬದಲಾಯಿಸಬೇಕು. ಹಿಂದಿನ ಜನ್ಮಗಳು ನಮ್ಮ ಸ್ವಭಾವ ವನ್ನು ತಿದ್ದಿರುತ್ತವೆ. ಆದಕಾರಣ ವಿದ್ಯಾರ್ಥಿಯ ಸ್ವಭಾವಕ್ಕೆ ತಕ್ಕಂತೆ ಶಿಕ್ಷಣವನ್ನು ಕೊಡಿ. ಪ್ರತಿಯೊಬ್ಬರನ್ನೂ ಅವರಿರುವ ಸ್ಥಳದಿಂದ ಕರೆದು ಮುಂದುವರಿಯು ವಂತೆ ಮಾಡಿ. ನಾವು ಯಾರನ್ನು ಕೆಲಸಕ್ಕೆ ಬಾರದವರೆಂದು ತಿಳಿದುಕೊಂಡಿದ್ದೆವೊ ಅಂತಹವರನ್ನು ಕೂಡ ಪ್ರೋತ್ಸಾಹಿಸಿ ಅವರ ಜೀವನವನ್ನು ಶ್ರೀರಾಮಕೃಷ್ಣರು ಬದಲಾಯಿಸಿರುವುದನ್ನು ನಾನು ನೋಡಿರುವೆನು. ಯಾರೊಬ್ಬರ ವೈಶಿಷ್ಟ್ಯವನ್ನೂ ಅವರು ನಾಶಮಾಡುತ್ತಿರಲಿಲ್ಲ. ಅತ್ಯಂತ ನೀಚ ಮಾನವರಿಗೂ ಭರವಸೆಯಿತ್ತು ಪ್ರೋತ್ಸಾಹಿಸಿ ಉದ್ಧಾರ ಮಾಡಿದರು.</p>
  <p>ಜ್ಞಾನವನ್ನು ಸಂಪಾದಿಸುವುದಕ್ಕೆ ಏಕಾಗ್ರತೆ ಎಂಬ ಒಂದೇ ಮಾರ್ಗವಿರುವುದು. ಶಿಕ್ಷಣದ ಸಾರವೇ ಮಾನಸಿಕ ಏಕಾಗ್ರತೆ. ಅತ್ಯಂತ ಮೂಢನಿಂದ ಹಿಡಿದು ಅತ್ಯುತ್ತಮ ಯೋಗಿಯವರೆಗೆ ಪ್ರತಿಯೊಬ್ಬರೂ ಜ್ಞಾನಾರ್ಜನೆಗೆ ಒಂದು ಮಾರ್ಗ ವನ್ನು ಉಪಯೋಗಿಸಬೇಕು. ತನ್ನ ಪ್ರಯೋಗಶಾಲೆಯಲ್ಲಿ ಕೆಲಸಮಾಡುವ ರಸಾ ಯನಶಾಸ್ತ್ರಜ್ಞ ತನ್ನ ಮಾನಸಿಕ ಶಕ್ತಿಯನ್ನೆಲ್ಲ ಏಕಾಗ್ರಗೊಳಿಸಿ ಅದನ್ನು ಕೇಂದ್ರೀಕೃತ ಮಾಡಿ ವಸ್ತುಗಳ ಮೇಲೆ ಬೀರಿದರೆ ವಸ್ತುಗಳು ವಿಭಜನೆ ಹೊಂದುವುವು. ಅವನಿಗೆ ಹೀಗೆ ಜ್ಞಾನ ಬರುವುದು. ಖಗೋಳಶಾಸ್ತ್ರಜ್ಞ ತನ್ನ ಮಾನಸಿಕ ಶಕ್ತಿಯನ್ನೆಲ್ಲಾ ಏಕಾಗ್ರಗೊಳಿಸಿ ಅದನ್ನು ಕೇಂದ್ರೀಕೃತಮಾಡಿ ದೂರದರ್ಶಕ ಯಂತ್ರದ ಮೂಲಕ ವಸ್ತುಗಳ ಮೇಲೆ ಬೀರಿದರೆ ತಾರೆ ನೀಹಾರಿಕೆಗಳು ಮುಂದೆ ಬಂದು ತಮ್ಮ ರಹಸ್ಯವನ್ನು ಹೊರಗೆಡಹುವುವು. ವೇದಿಕೆಯ ಮೇಲಿರುವ ಅಧ್ಯಾಪಕ, ಪುಸ್ತಕ ದೊಂದಿಗೆ ಕುಳಿತಿರುವ ವಿದ್ಯಾರ್ಥಿ, ಜ್ಞಾನಾರ್ಜನೆ ಮಾಡುತ್ತಿರುವ ಪ್ರತಿಯೊಬ್ಬರೂ ಎಲ್ಲಾ ಪ್ರಸಂಗಗಳಲ್ಲಿ ಅನುಸರಿಸುತ್ತಿರುವ ಮಾರ್ಗ ಇದೊಂದೆ.</p>
  <p>ಏಕಾಗ್ರತೆಯ ಶಕ್ತಿ ಹೆಚ್ಚಿದಷ್ಟು ನಮ್ಮ ಜ್ಞಾನಾರ್ಜನೆಯೂ ಹೆಚ್ಚುವುದು. ಅತ್ಯಂತ ದೀನನಾದ ಜೋಡನ್ನು ತಿಕ್ಕುವವನು ಕೆಲಸದ ಮೇಲೆ ಮನಸ್ಸನ್ನು ಎಷ್ಟು ಏಕಾಗ್ರಗೊಳಿಸುವನೊ ಅಷ್ಟು ಚೆನ್ನಾಗಿ ಜೋಡನ್ನು ತಿಕ್ಕುವನು. ಏಕಾಗ್ರತೆಯಿಂದ ಕೂಡಿದ ಅಡಿಗೆಯವನು ಅಡಿಗೆಯನ್ನು ಮತ್ತಷ್ಟು ಚೆನ್ನಾಗಿ ಮಾಡುವನು. ದ್ರವ್ಯಾರ್ ಜನೆಯ ವಿಷಯವಾಗಲಿ, ದೇವರ ಪೂಜೆಯ ವಿಷಯವಾಗಲಿ, ಅಥವಾ ನೀವು ಏನು ಕೆಲಸ ಮಾಡಬೇಕಾದರೂ ಏಕಾಗ್ರತೆ ಹೆಚ್ಚಿದಷ್ಟು ಕೆಲಸ ಚೆನ್ನಾಗಿ ಆಗುವುದು. ಈ ಕರೆಯೊಂದೆ, ಈ ಶಬ್ದವೊಂದೆ, ಪ್ರಕೃತಿಯ ಬಾಗಿಲನ್ನು ತೆರೆದು ಜ್ಞಾನ ಜ್ಯೋತಿ ಯನ್ನು ಹೊರಗಡೆಹುವುದು.</p>
  <p>ಸಾಧಾರಣ ಮನುಷ್ಯನು ಶೇಕಡ ತೊಂಭತ್ತರಷ್ಟು ಮಾನಸಿಕ ಶಕ್ತಿಯನ್ನು ವ್ಯರ್ಥಮಾಡುತ್ತಿರುವನು. ಆದಕಾರಣವೇ ಅವನು ಪದೇ ಪದೇ ತಪ್ಪು ಮಾಡು ತ್ತಿರುವನು. ಪಳಗಿದ ಮನುಷ್ಯನಾಗಲೀ ಅಥವಾ ಮನಸ್ಸಾಗಲೀ ಎಂದಿಗೂ ತಪ್ಪು ಮಾಡುವುದಿಲ್ಲ. ಮನುಷ್ಯನಿಗೂ ಪ್ರಾಣಿಗೂ ಇರುವ ಮುಖ್ಯ ವ್ಯತ್ಯಾಸವೆ ಅವರ ಲ್ಲಿರುವ ಏಕಾಗ್ರತೆಯ ಶಕ್ತಿಯ ಅಂತರ. ಪ್ರಾಣಿಗಳಿಗೆ ಬಹಳ ಸ್ವಲ್ಪ ಏಕಾಗ್ರತೆಯ ಶಕ್ತಿ ಇದೆ. ಯಾರು ಪ್ರಾಣಿಗಳನ್ನು ತರಬೇತು ಮಾಡಿರುವರೋ ಅವರು ತುಂಬಾ ಕಷ್ಟಪಟ್ಟಿರುವರು. ಏಕೆಂದರೆ ಅವರು ಹೇಳಿದ್ದನ್ನು ಪ್ರಾಣಿ ಪದೇ ಪದೇ ಮರೆಯು ವುದು. ಮನುಷ್ಯನಿಗೂ ಮೃಗಕ್ಕೂ ವ್ಯತ್ಯಾಸ ಇಲ್ಲಿದೆ. ಈ ಏಕಾಗ್ರತೆಯಲ್ಲಿ ಇರುವ ವ್ಯತ್ಯಾಸವೇ ಒಬ್ಬನಿಗೂ ಮತ್ತೊಬ್ಬನಿಗೂ ಇರುವ ಮುಖ್ಯವಾದ ಭೇದಭಾವಕ್ಕೆ ಕಾರಣ. ಅತ್ಯಂತ ಕೆಳಗೆ ಇರುವವನನ</p>
</html>
