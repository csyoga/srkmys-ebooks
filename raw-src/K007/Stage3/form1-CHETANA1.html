<?xml version="1.0"?>
<html>
  <h1>ಸ್ವಾಮಿ ವಿವೇಕಾನಂದರ ಜೀವನದ ಘಟನೆಗಳು</h1>
  <p>ಸ್ವಾಮಿ ವಿವೇಕಾನಂದರ ಜೀವನವನ್ನು ಓದುವುದೆಂದರೆ ಪೂರ್ಣತೆಯನ್ನು ಮುಟ್ಟಿದ ಒಂದು ಬೃಹತ್ ಜೀವಿಯ ವಿರಸನವನ್ನೆಲ್ಲ ಪರಿಚಯ ಮಾಡಿ ಕೊಂಡಂತೆ. ಜೀವನದ ಇತರ ಕಾರ್ಯಕ್ಷೇತ್ರಗಳಲ್ಲಿ ಪ್ರಖ್ಯಾತಿಯನ್ನು ಗಳಿಸಿದ ವ್ಯಕ್ತಿ ಗಳಾದರೋ ಮಧ್ಯದಲ್ಲಿ ಯಾವುದೋ ಒಂದು ಮೆಟ್ಟಲಿನಲ್ಲಿ ಹೋರಾಡುತ್ತಿರು ವುದನ್ನು ನೋಡುವೆವು. ಪೂರ್ಣತೆಯ ಕಡೆಗೆ ಅವರ ಗಮನವಿರಬಹುದು. ಆದರೆ ಅದನ್ನು ಮುಟ್ಟಿದವರು ಅಪರೂಪ. ಸ್ವಾಮಿ ವಿವೇಕಾನಂದರಾದರೋ ಅಂಗೈ ಮೇಲಿನ ನೆಲ್ಲಿಕಾಯಿಯಂತೆ ಮುಕ್ತಿಯನ್ನು ವಶಪಡಿಸಿಕೊಂಡವರು. ಅವರ ಜೀವನವು ಪಂಜರದಲ್ಲಿ ಸಿಕ್ಕಿದ ಕೇಸರಿಯ ಮರಿಯಂತೆ ಆರಂಭವಾಗುವುದು. ಪ್ರಚಂಡ ಸಾಧನೆಯನ್ನು ಮಾಡಿ, ತನ್ನ ಕ್ರೂರನಖಗಳಿಂದ ಬಂಧಿಸಿದ್ದ ಸಲಾಕೆ ಗಳನ್ನು ಕಿತ್ತು ಹೊರಬಂದು ಮುಕ್ತಿಯ ಸ್ವಾತಂತ್ರ್ಯದಿಂದ ಗರ್ಜಿಸುತ್ತಿರುವುದನ್ನು ಕೇಳುವೆವು. ತಾವು ಮಾತ್ರ ಮುಕ್ತಿಯನ್ನು ಗಳಿಸಿಕೊಂಡು ಧನ್ಯರಾಗಿ ಹೋದವರಲ್ಲ ಇವರು, ಭವಜೀವಿಗಳಿಗೆಲ್ಲ ಮುಕ್ತಿಯ ದಾರಿಯನ್ನು ತೋರಿದರು. ಇವರು ಯಾವುದೋ ಒಂದು ಸಣ್ಣ ಜಾತಿಯ ದೃಷ್ಟಿಯಿಂದ, ಕೋಮಿನ ದೃಷ್ಟಿಯಿಂದ, ಮತದ ದೃಷ್ಟಿಯಿಂದ ಒಂದು ಮಾರ್ಗವನ್ನು ಮಾಡಿದವರಲ್ಲ. ಬದ್ಧಜೀವಿ ಯಾವ ಕಾಲದಲ್ಲಿರಲಿ, ಯಾವ ದೇಶದಲ್ಲಿ ಇರಲಿ, ಯಾವ ಕುಲಗೋತ್ರಗಳಿಗೆ ಸೇರಿರಲಿ, ಯಾವ ಸಂಸ್ಕಾರದ ಬಲೆಗೆ ಸಿಕ್ಕಿ ನರಳುತ್ತಿರಲಿ ಎಲ್ಲರ ನೆರವಿಗೆ ಒದಗಿಬರುವ ಸಂದೇಶ ಇವರದು. ಸ್ವಾಮಿ ವಿವೇಕಾನಂದರು ಆಡಿದ ಮಾತಿಗಿಂತ, ಬರೆದ ಬರಹಗಳಿಗಿಂತ ಶತಪಾಲು ದೊಡ್ಡದು ಅವರ ಜೀವನ. ಅವರ ಬದುಕಿನ ಕಥೆ ಜೀವನದ ಅಂಧಕಾರವನ್ನು ಪರಿಹರಿಸುವುದು, ಬೇಸತ್ತ ಜೀವಿಗೆ ಒಂದು ನವ ಸ್ಫೂರ್ತಿಯನ್ನು ಕೊಡುವುದು, ಚೇತನವನ್ನು ತುಂಬುವುದು, ಹೊಸ ಶಕ್ತಿಯ ಝರಿ ಯೊಂದು ಆತನ ಜೀವನದಲ್ಲಿ ಜಿನುಗುವಂತೆ ಮಾಡುವುದು.</p>
  <div>	ಐ	ಐ	ಐ</div>
  <p>ಒಂದು ದಿನ ನರೇಂದ್ರನು (ಸ್ವಾಮಿ ವಿವೇಕಾನಂದ) ಜೊತೆಯ ಹುಡುಗರನ್ನೆಲ್ಲ ಕೂಡಿಕೊಂಡು ಆಟಕ್ಕಾಗಿ ದೇವರ ಪೂಜೆ ಭಜನೆ ಮಾಡಿ ಧ್ಯಾನಕ್ಕೆ ಕುಳಿತನು. ಕುಳಿತ ಹಲವು ಹುಡುಗರು ಕಣ್ಣನ್ನು ಮುಚ್ಚಿದರೂ ಅವರ ಪ್ರಜ್ಞೆಯೆಲ್ಲ ಸುತ್ತಮುತ್ತಲ ವಸ್ತುವಿನ ಕಡೆ. ನರೇಂದ್ರನು ಆಟಕ್ಕಾಗಿ ಧ್ಯಾನಕ್ಕೆ ಕುಳಿತುಕೊಂಡರೂ ಅದು ನಿಜವಾದ ಧ್ಯಾನವಾಗಿ ಸುತ್ತಮುತ್ತಲಿರುವುದನ್ನೆಲ್ಲಾ ಸಂಪೂರ್ಣ ಮರೆತ. ಆ ಸಮಯದಲ್ಲಿ ಒಂದು ಸರ್ಪ ಮೂಲೆಯೊಂದರಿಂದ ಹೆಡೆ ಎತ್ತಿಕೊಂಡು ಬರು ತ್ತಿತ್ತು. ಕಣ್ಣು ಬಿಟ್ಟುಕೊಂಡಿದ್ದ ಇತರ ಹುಡುಗರು ‘ಹಾವು’ ಎಂದು ಕಿರಿಚಿ ಕೊಂಡೊಡನೆಯೇ ಎಲ್ಲರೂ ಪರಾರಿಯಾದರು. ಅವರಲ್ಲಿ ಒಬ್ಬ ಧೈರ್ಯಶಾಲಿ ಹುಡುಗ ಬಂದು, ನರೇಂದ್ರನನ್ನು ಅಲ್ಲಾಡಿಸಿ, “ಹಾವೊಂದು ಬರುತ್ತಿದೆ, ಎದ್ದು ಓಡು” ಎಂದು ಹೇಳಿ ತಾನೂ ಪರಾರಿಯಾದನು. ಆದರೆ ನರೆಂದ್ರನಾದರೋ ಸ್ವಲ್ಪವೂ ಚಲಿಸಲಿಲ್ಲ. ಹೆಡೆ ಎತ್ತಿದ ಹಾವು ಬಂತು. ಇವನ ಸುತ್ತ ಸಂಚರಿಸಿ ಹುಡುಗನಿಗೆ ಯಾವ ಅಪಾಯವನ್ನೂ ಮಾಡದೆ ಹೊರಟುಹೋಯಿತು. ಅದು ಹೋದ ಮೇಲೆ ಹುಡುಗರು ಬಂದು ನರೇಂದ್ರನಿಗೆ, “ಏತಕ್ಕೆ ನೀನು ಎದ್ದು ಓಡಲಿಲ್ಲ, ಹಾವು ಬಂದಿದೆ ಎಂದರೂ ?” ಎಂದು ಕೇಳಿದಾಗ, ನರೇಂದ್ರ “ಆ ಸಮಯದಲ್ಲಿ ಮನಸ್ಸು ಒಂದು ಅವರ್ಣನೀಯ ಆನಂದದಲ್ಲಿತ್ತು” ಎಂದನು. ಈ ಹುಡುಗನನ್ನು ಅನಂತರ ಇವನ ಗುರುಗಳಾದ ಶ್ರೀರಾಮಕೃಷ್ಣ ಪರಮಹಂಸರು ಕಂಡ ತತ್ಕ್ಷಣವೇ ಇವನ ಕಣ್ಣುಗಳನ್ನು ನೋಡಿ ಹೇಳಿದರು “ಇವನು ಧ್ಯಾನಸಿದ್ಧ” ಎಂದು. ನರೇಂದ್ರ ಅದ್ಭುತವಾದ ಮಾನಸಿಕ ಏಕಾಗ್ರತೆಯನ್ನು ಪಡೆದು ಬಂದಿ ದ್ದನು. ಸಂಕಲ್ಪಿಸಿದೊಡನೆಯೇ ಮನಸ್ಸು ಎಲ್ಲಿ ಅಂದರೆ ಅಲ್ಲಿ ಹೋಗಿ ಕುಳಿತು ಕೊಳ್ಳುತ್ತಿತ್ತು. “ಮನಸ್ಸು ನನ್ನ ಕೈಯಲ್ಲಿ ಒಂದು ಜೇಡಿಮಣ್ಣಿನ ಮುದ್ದೆಯಂತೆ. ಅದಕ್ಕೆ ಏನು ಆಕಾರ ಕೊಟ್ಟರೆ ಅದನ್ನು ಅದು ತೆಗೆದುಕೊಳ್ಳಬೇಕು” ಎಂದು ನರೇಂದ್ರ ಹೇಳುತ್ತಿದ್ದ.</p>
  <div>	ಐ	ಐ	ಐ</div>
  <p>ನರೇಂದ್ರ ನಿದ್ರೆಗೆ ಹೋಗುವಾಗ ಒಂದು ಬೆಳಕಿನ ಚುಕ್ಕೆಯನ್ನು ನೋಡುತ್ತಿ ದ್ದನು. ಅದು ಅವನ ಹತ್ತಿರ ಹತ್ತಿರ ಬರುತ್ತಿದ್ದಂತೆಲ್ಲ ದೊಡ್ಡದಾಗಿ ಕ್ರಮೇಣ ಭ್ರೂಮಧ್ಯೆ ಪ್ರವೇಶಿಸಿ ಇವನನ್ನು ಕಾಂತಿಯಿಂದ ಮುಚ್ಚಿಬಿಡುವಂತೇ ಭಾಸವಾಗು ತ್ತಿತ್ತು. ಅನಂತರ ತತ್ಕ್ಷಣವೇ ನಿದ್ರೆ ಬರುತ್ತಿತ್ತು. ನರೇಂದ್ರ ಇದು ಬಹುಶಃ ಪ್ರತಿಯೊಬ್ಬ ಹುಡುಗನಿಗೂ ಆಗುವ ಅನುಭವ ಇರಬೇಕು ಎಂದು ಭಾವಿಸಿದ್ದ. ಒಂದು ದಿನ ತನ್ನ ಸ್ನೇಹಿತನೊಬ್ಬನನ್ನು “ನೀನು ನಿದ್ರೆಗೆ ಹೋಗುವಾಗ ಒಂದು ಜ್ಯೋತಿಯ ಗೋಳವನ್ನು ನೋಡುತ್ತೀಯಾ ?” ಎಂದು ಕೇಳಿದ. ಅದಕ್ಕೆ ಆ ಹುಡುಗ “ಅದೇನು ನನಗೆ ಕಾಣುವುದಿಲ್ಲ” ಎಂದು ಹೇಳಿದ. ಇಂತಹ ಅನುಭವ ಎಲ್ಲರ ಪಾಲಿಗೂ ಬರುವುದಲ್ಲ. ಎಲ್ಲೋ ಕೆಲವು ನಿತ್ಯಸಿದ್ಧರಿಗೆ ಮಾತ್ರ ಆಗುವ ಅನುಭವಗಳೆಂದು ಆಗ ನರೇಂದ್ರನಿಗೆ ಗೊತ್ತಾಗಿರಲಿಲ್ಲ. ಈ ನರೇಂದ್ರನೇ ಮುಂದೆ ಶ್ರೀರಾಮಕೃಷ್ಣ ಪರಮಹಂಸರ ಹತ್ತಿರ ಹೋಗಿ ನಿಂತುಕೊಂಡಾಗ ಅವರು ಇವನ ಕಣ್ಣುಗಳನ್ನು ನೋಡಿ “ನೀನು ನಿದ್ದೆಗೆ ಹೋಗುವಾಗ ಒಂದು ಜ್ಯೋತಿಯ ಗೋಳವನ್ನು ನೋಡುತ್ತೀಯ ?” ಎಂದು ಕೇಳಿದರು. ವಜ್ರಪಡಿ ವ್ಯಾಪಾರಿಗೆ ಮಾತ್ರ ವಜ್ರದ ಚಿಹ್ನೆ ಗೊತ್ತಾಗುವುದು. ಯೋಗಜೀವನದಲ್ಲಿ ಬಹಳ ಮುಂದುವರಿದು ಹೋದವನಿಗೆ ಇಂತಹ ಅನುಭವ ಆಗುತ್ತದೆ ಎಂದು ಶ್ರೀರಾಮ ಕೃಷ್ಣರು ಹೇಳಿದರು.</p>
  <div>	ಐ	ಐ	ಐ</div>
  <p>ನರೇಂದ್ರನದು ಮೊದಲಿನಿಂದಲೂ ಯಾರು ಏನು ಹೇಳಿದರೆ ಅದನ್ನು ನಂಬಿ ಬಿಡುವ ಹುಡುಗನ ಸ್ವಭಾವವಲ್ಲ. ತಾಯಿ ಆ ಸ್ವಭಾವವನ್ನು ನಾಶ ಮಾಡುವ ಬದಲು ಅದು ಚೆನ್ನಾಗಿ ವಿಕಾಸವಾಗುವುದಕ್ಕೆ ಅವಕಾಶವನ್ನು ಒದಗಿಸಿಕೊಟ್ಟಳು. ನರೇಂದ್ರನ ತಂದೆ ವಿಶ್ವನಾಥದತ್ತ ಕಲ್ಕತ್ತೆಯಲ್ಲಿ ಪ್ರಮುಖನಾದ ವಕೀಲನಾಗಿದ್ದ. ಅವನ ಮನೆಗೆ ಹಲವು ಜಾತಿಯ ಕಕ್ಷಿಗಳು ಬರುತ್ತಿದ್ದರು. ಒಂದೊಂದು ಜಾತಿ ಯವರಿಗೂ ಸೇದುವುದಕ್ಕೆ ಒಂದೊಂದು ಗುಡಿಗುಡಿಯನ್ನು ಇಟ್ಟಿದ್ದರು. ಒಬ್ಬರು ಮತ್ತೊಬ್ಬರದರಲ್ಲಿ ಕುಡಿಯುತ್ತಿರಲಿಲ್ಲ. ಈ ವಿಚಿತ್ರ ದೃಶ್ಯವನ್ನು ನರೇಂದ್ರ ನೋಡಿದ. ಜನ ಏತಕ್ಕೆ ಹೀಗೆ ಮಾಡುತ್ತಾರೆ ಎಂದು ಯೋಚಿಸತೊಡಗಿದ. ಮನೆ ಯಲ್ಲಿದ್ದ ಹಿರಿಯರನ್ನು ಕೇಳಿದರೆ, ಅವರು ಒಬ್ಬ ಮತ್ತೊಬ್ಬನ ಹುಕ್ಕದಿಂದ ಸೇದಿ ದರೆ ಪಾಪ ಬರುತ್ತದೆ, ಏನೋ ಕೆಟ್ಟದ್ದು ಆಗುವುದು ಎಂದು ಅಂಜಿಕೆಯನ್ನು ಹುಟ್ಟಿಸಿದರು. ನರೇಂದ್ರ ಒಂದು ದಿನ ಕಕ್ಷಿಗಳು ಕುಳಿತುಕೊಳ್ಳುವ ಕೋಣೆಯ ಒಳಗೆ ಹೋದ. ಆವತ್ತು ಇನ್ನೂ ಯಾರೂ ಬಂದಿರಲಿಲ್ಲ. ಅವನು ಒಂದೊಂದು ಹುಕ್ಕದ ಹತ್ತಿರವೂ ಹೋಗಿ ಸ್ವಲ್ಪ ಹೊತ್ತು ಹುಕ್ಕವನ್ನು ಸೇದಿದ. ಸುತ್ತಲೂ ನೋಡಿದ. ಏನಾದರೂ ಅಪಾಯ ಸಂಭವಿಸಬಹುದೆ ಎಂದು, ಏನೂ ಆಗಲಿಲ್ಲ. ಯಾವ ಭೂತಪ್ರೇತವೂ ಬರಲಿಲ್ಲ. ಚಾವಣಿಯೂ ಕುಸಿದು ಬೀಳಲಿಲ್ಲ. ಇದೊಂದು ಹಿಂದಿನಿಂದ ಬಂದ ಆಚಾರ ಅಷ್ಟೆ. ಇದರಲ್ಲಿ ಇನ್ನು ಯಾವ ಪಾಪವೂ ಇಲ್ಲ, ಭೀತಿಯೂ ಇಲ್ಲ ಎಂದು ತಾನೆ ನಿರ್ಧಾರಕ್ಕೆ ಬಂದ.</p>
  <div>	ಐ	ಐ	ಐ</div>
  <p>ನರೇಂದ್ರನ ಓರಗೆ ಹುಡುಗರೆಲ್ಲ ಸೇರಿಕೊಂಡು ಪಕ್ಕದ ಮನೆಯ ಹಿಂದೆ ಇದ್ದ ಒಂದು ದೊಡ್ಡ ಮರದಲ್ಲಿ ಮರಕೋತಿ ಆಟ ಆಡುತ್ತಿದ್ದರು. ಒಳ್ಳೆ ಮಧ್ಯಾಹ್ನದ ಹೊತ್ತು. ಮನೆಯಲ್ಲಿದ್ದ ಮುದುಕನೊಬ್ಬನು ನಿದ್ರಿಸುತ್ತಿದ್ದ ಸಮಯ. ಈ ಹುಡುಗರ ಗಲಾಟೆಯಿಂದ ಅವನಿಗೆ ನಿದ್ರಾಭಂಗವಾಗುತ್ತಿತ್ತು. ಇವರನ್ನು ಆಚೆ ಕಳುಹಿಸುವುದಕ್ಕೆ ಒಂದು ಉಪಾಯವನ್ನು ಕುರಿತು ಯೋಚಿಸಿ ಒಳಗಿನಿಂದ ಬಂದು ಹುಡುಗರಿಗೆ “ಈ ಮರದಲ್ಲಿ ಒಂದು ಬ್ರಹ್ಮರಾಕ್ಷಸ ಇದೆ. ಮಧ್ಯಾಹ್ನದ ಹೊತ್ತಿ ನಲ್ಲಿ ಯಾರಾದರೂ ಸಿಕ್ಕಿದರೆ ಅವರ ಕತ್ತನ್ನು ಅದು ಹಿಸುಕಿಬಿಡುತ್ತದೆ, ಜೋಕೆ!” ಎಂದು ಅಂಜಿಸಿದನು. ಬ್ರಹ್ಮರಾಕ್ಷಸ ಎಂಬ ಹೆಸರನ್ನು ಕೇಳಿದೊಡನೆಯೇ ಹುಡುಗ ರೆಲ್ಲ ಪರಾರಿಯಾದರು. ಮನೆಯ ವೃದ್ಧ ತನ್ನ ಉಪಾಯ ಚೆನ್ನಾಗಿ ಫಲಕಾರಿ ಯಾಯಿತು ಎಂದು ಸಂತೋಷದಿಂದ ಹೋಗಿ ಹಾಯಾಗಿ ಮಲಗಿಕೊಂಡ. ಸ್ವಲ್ಪ ಹೊತ್ತಿನ ಮೇಲೆ ಕಣ್ಣು ಬಿಟ್ಟು ಕಿಟಕಿಯ ಮೂಲಕ ಮರದ ಕಡೆಗೆ ನೋಡುತ್ತಾನೆ. ಒಬ್ಬ ಹುಡುಗ ಅಲ್ಲಿ ಜೋತಾಡುತ್ತಿರುವುದು ಕಂಡು ಬಂತು. ಮಲಗಿದ್ದವನು ಎದ್ದು “ಬ್ರಹ್ಮರಾಕ್ಷಸ ಇದೆ ಅಂತ ನಾನು ಹೇಳಿದರೂ ಪುನಃ ಬಂದೆಯಲ್ಲ” ಎಂದು ಅವನನ್ನು ಅಂಜಿಸಿದ. ಅದಕ್ಕೆ ಜೋತಾಡುತ್ತಿದ್ದ ಹುಡುಗ ಹೇಳಿದ : “ಬ್ರಹ್ಮರಾಕ್ಷಸನೂ ಇಲ್ಲ ಯಾರೂ ಇಲ್ಲ. ನೋಡೋಣ, ಇದ್ದರೆ ಬಂದು ನನ್ನ ಕತ್ತನ್ನು ಹಿಸುಕಲಿ !” ಹೀಗೆ ಹೇಳಿದವನೇ ನರೇಂದ್ರ.</p>
  <div>	ಐ	ಐ	ಐ</div>
  <p>ಮೊದಲಿನಿಂದಲೂ ನರೇಂದ್ರನಿಗೆ ಸಾಧು ಸಂನ್ಯಾಸಿಗಳನ್ನು ಕಂಡರೆ ಪ್ರೀತಿ. ತನ್ನ ಹತ್ತಿರ ಏನು ಇದ್ದರೂ ಅವರು ಕೇಳಿದರೆ ಅದನ್ನು ಕೊಟ್ಟು ಬಿಡುತ್ತಿದ್ದನು. ಒಂದು ದಿನ ಮೈಮೇಲೆ ಹೊಸದೊಂದು ಉತ್ತರೀಯವನ್ನು ಹೊದ್ದುಕೊಂಡಿ ದ್ದನು. ಭಿಕ್ಷುಕನೊಬ್ಬ ಬಂದು ತನಗೆ ಬಟ್ಟೆ ಇಲ್ಲವೆಂದು ಕೇಳಿಕೊಂಡನು. ಹುಡುಗ ಮರುಮಾತನಾಡದೆ ಮೈಮೇಲೆ ಹೊದ್ದ ಉತ್ತರೀಯವನ್ನು ಅವನಿಗೆ ಕೊಟ್ಟು ಬಿಟ್ಟನು. ಆ ಭಿಕ್ಷುಕನಾದರೊ ಅದನ್ನು ತಲೆಗೆ ಒಂದು ರುಮಾಲಿನಂತೆ ಸುತ್ತಿ ಕೊಂಡು ಹೊರಟುಹೋದ. ಮನೆಯವರಿಗೆ ಇದು ಗೊತ್ತಾದ ಮೇಲೆ ಯಾರಾ ದರೂ ಭಿಕ್ಷುಕರು ಬಂದರೆ ಹುಡುಗನನ್ನು ಒಳಗೆ ಒಂದು ರೂಮಿನಲ್ಲಿ ಕೂಡಿಹಾಕು ತ್ತಿದ್ದರು. ಅಲ್ಲಿಯೂ ನರೇಂದ್ರ ಏನು ಸುಮ್ಮನಿರುವವನಲ್ಲ. ಕಿಟಕಿಯ ಮೂಲಕ ಕೋಣೆಯಲ್ಲಿ ಏನು ಇತ್ತೊ ಅದನ್ನು ಎಸೆದುಬಿಡುತ್ತಿದ್ದ. ನರೇಂದ್ರನಿಗೆ ಯಾವಾ ಗಲೂ ಸಾಧು ಜೀವನದ ಮೇಲೆ ಪ್ರೀತಿ. ತನ್ನ ಸಂಗಡಿಗರಿಗೆ ಅವನು ತನ್ನ ಕೈಯಲ್ಲಿರುವ ಒಂದು ರೇಖೆಯನ್ನು ತೋರಿ ಇದು ನಾನು ಸಂನ್ಯಾಸಿಯಾಗುತ್ತೇನೆ ಎಂದು ತೋರುತ್ತದೆ ಎಂದು ಹೇಳಿ ಸಂತೋಷಪಡುತ್ತಿದ್ದ. ಆ ಸಣ್ಣ ವಯಸ್ಸಿನಲ್ಲೆ ತ್ಯಾಗ ಜೀವನದ ಮೇಲೆ ಅಂತಹ ಆಕರ್ಷಣೆ !</p>
  <div>	ಐ	ಐ	ಐ</div>
  <p>ನರೇಂದ್ರನಾಥನಿಗೆ ಎಂಟು ವರುಷಗಳು ತುಂಬುವ ಹೊತ್ತಿಗೆ ಅವನನ್ನು ಈಶ್ವರಚಂದ್ರ ವಿದ್ಯಾಸಾಗರನ ಶಾಲೆಗೆ ಹಾಕಿದರು. ಅಲ್ಲಿ ನರೇಂದ್ರ ಚೆನ್ನಾಗಿ ಓದಲು ಉಪಕ್ರಮಿಸಿದನು. ತನ್ನ ಬುದ್ಧಿ ಚತುರತೆಯಿಂದ ಎಲ್ಲಾ ಉಪಾಧ್ಯಾಯ ರನ್ನು ಒಲಿಸಿಕೊಂಡನು. ಆದರೆ ನರೇಂದ್ರ ಕ್ಲಾಸಿನ ರೂಮಿನಲ್ಲಿರುವಾಗಲೂ ಶಾಂತಿಯಿಂದ ಇರುತ್ತಿರಲಿಲ್ಲ. ಉಪಾಧ್ಯಾಯರು ಹೇಳುವ ಪಾಠವೇ ಸಾಲುತ್ತಿರ ಲಿಲ್ಲ ಅವನ ಮನಸ್ಸನ್ನೆಲ್ಲ ಕೇಂದ್ರೀಕರಿಸಲು. ನರೇಂದ್ರನದು ಅಂತಹ ಪ್ರಚಂಡ ಬುದ್ಧಿಶಕ್ತಿ. ಉಪಾಧ್ಯಾಯರು ಹೇಳುವುದನ್ನು ಕ್ಷಣಾರ್ಧದಲ್ಲಿ ಗ್ರಹಿಸಿಬಿಡುತ್ತಿದ್ದ. ಮಿಕ್ಕ ಕಾಲವನ್ನು ಸ್ನೇಹಿತರೊಡನೆ ಹಾಸ್ಯ ಪರಿಹಾಸ್ಯಗಳನ್ನು ಮಾಡುವುದು, ತಾನು ಓದಿದ ಅಥವಾ ಕೇಳಿದ ಕಥೆಗಳನ್ನು ಹುಡುಗರಿಗೆ ಹೇಳುವುದು ಇದರಲ್ಲಿ ಕಳೆಯು ತ್ತಿದ್ದ. ಒಂದು ದಿನ ಉಪಾಧ್ಯಾಯರು ಪಾಠಹೇಳುತ್ತಿದ್ದಾಗ ಹಿಂದಿನ ಬೆಂಚಿನಲ್ಲಿ ಹುಡುಗರು ಗಮನವಿಟ್ಟು ಪಾಠವನ್ನು ಕೇಳದೆ ಇರುವುದು ಗೊತ್ತಾಯಿತು. ಉಪಾ ಧ್ಯಾಯರು ಹುಡುಗರನ್ನು “ನಾನು ಈಗ ಏನು ಹೇಳುತ್ತಿದ್ದೆ ಹೇಳಿ” ಎಂದು ಕೇಳಿದರು. ಆದರೆ ಹುಡುಗರಿಗೆ ಚೇಷ್ಟೆಮಾಡುವುದು ಹಾಗೂ ಪಾಠವನ್ನು ಗಮನ ವಿಟ್ಟು ಕೇಳುವುದು ಒಟ್ಟಿಗೆ ಹೇಗೆ ಬರಬೇಕು ? ಅವರು ಹೇಳುವುದಕ್ಕೆ ಆಗಲಿಲ್ಲ. ಉಪಾಧ್ಯಾಯರು ಅವರನ್ನು ಬೆಂಚಿನ ಮೇಲೆ ನಿಲ್ಲಿಸಿದರು. ಅದೇ ಬೆಂಚಿನಲ್ಲಿ ಕುಳಿತಿದ್ದ ನರೇಂದ್ರನನ್ನು ಪಾಠದ ವಿಷಯ ಕೇಳಿದರು. ನರೇಂದ್ರ ಎಲ್ಲವನ್ನು ಹೇಳಿಬಿಟ್ಟ. ಅವನು ಬೆಂಚಿನ ಮೇಲೆ ನಿಂತುಕೊಳ್ಳಬೇಕಾಗಿಲ್ಲ ಎಂದು ಉಪಾಧ್ಯಾಯರು ಹೇಳಿದರು. ಆದರೆ ನರೇಂದ್ರನಾದರೋ ಬೇರೆ ಗುಂಪಿಗೆ ಸೇರಿದ ವಿದ್ಯಾರ್ಥಿ. ತಾನೂ ಕೂಡ ಇತರ ಹುಡುಗರೊಡನೆ ಸೇರಿ ಗಲಾಟೆ ಮಾಡುತ್ತಿದ್ದ; ಅವರಿಗೆ ಆದ ಶಿಕ್ಷೆ ತನಗೂ ಆಗಬೇಕೆಂದು ಉಪಾಧ್ಯಾಯರು ಬೇಡ ಎಂದರೂ ತನ್ನ ಸ್ನೇಹಿತರೊಂದಿಗೆ ಬೆಂಚಿನ ಮೇಲೆ ನಿಂತನು. ಬೀಸುವ ದೊಣ್ಣೆ ಪೆಟ್ಟು ತಪ್ಪಿಸಿ ಕೊಂಡರೆ ಸಾಕು ಎನ್ನುವ ಸ್ವಭಾವ ಮನುಷ್ಯನದು. ಆದರೆ ನರೇಂದ್ರನಾದರೊ ತಾನೆ ಶಿಕ್ಷೆಗೆ ಮುಂದೆ ಬಂದು ಅದನ್ನು ಬಲಾತ್ಕಾರವಾಗಿ ತೆಗೆದುಕೊಂಡು ಅನುಭವಿಸುವುದನ್ನು ನೋಡುವೆವು.</p>
  <div>	ಐ	ಐ	ಐ</div>
  <p>ನರೇಂದ್ರ ಎನ್ಟ್ರೆನ್ಸ್ ಪರೀಕ್ಷೆಯನ್ನು ಪಾಸುಮಾಡುವ ಹೊತ್ತಿಗೆ ಬೇಕಾದಷ್ಟು ಪುಸ್ತಕಗಳನ್ನು ಓದಿದ್ದ. ಬಂಗಾಳಿ ಮತ್ತು ಇಂಗೀಷ್ ಭಾಷೆಯಲ್ಲಿರುವ ಹಲವು ಪ್ರೌಢ ಸಾಹಿತ್ಯಗ್ರಂಥಗಳನ್ನು ಓದಿದ್ದ. ಚರಿತ್ರೆಗೆ ಸಂಬಂಧಪಟ್ಟ ಹಲವು ಗ್ರಂಥ ಗಳನ್ನು ಓದಿದ್ದ. ಭರತಖಂಡದ ಇತಿಹಾಸಕ್ಕೆ ಸಂಬಂಧಪಟ್ಟ ಮಾಶ್Rಮ್ಯಾನ್, ಎಲೆಫೆನ್ಸ್ಟೋನ್ ಮುಂತಾದವರು ಬರೆದ ಪ್ರೌಢಗ್ರಂಥಗಳನ್ನು ಓದಿದ್ದ. ನರೇಂದ್ರನ ಸ್ವಭಾವ ಯಾವಾಗಲೂ ಪರೀಕ್ಷೆಗೆ ಮುಂಚೆ ಮಾತ್ರ ಪಠ್ಯಪುಸ್ತಕ ಗಳನ್ನು ಓದುವುದು. ಶಾಲೆಯಲ್ಲಿ ಉಪಾಧ್ಯಾಯರು ಹೇಳುತ್ತಿದ್ದುದನ್ನು ಗಮನ ವಿಟ್ಟು ಕೇಳುತ್ತಿದ್ದ. ಇತರ ಕಾಲದಲ್ಲಿ ತನ್ನ ಜ್ಞಾನದಾಹವನ್ನು ತಣಿಸಿಕೊಳ್ಳುವುದಕ್ಕೆ ಹಲವು ಗ್ರಂಥಗಳನ್ನು ಓದುತ್ತಿದ್ದ. ನರೇಂದ್ರನು ಪುಸ್ತಕಗಳನ್ನು ಓದಿ ವಿಷಯ ಸಂಗ್ರಹಿಸುವ ವಿಧಾನ ನಮಗೆ ಅಲೌಕಿಕವಾಗಿ ಕಾಣುವುದು. ನರೇಂದ್ರ ಹೇಳು ತ್ತಿದ್ದ, ಒಂದು ಪ್ಯಾರಾಗ್ರಾಫಿನ ಮೊದಲನೆ ಕೆಲವು ಪದಗಳನ್ನು ನೋಡಿದರೆ ಅದರಲ್ಲಿ ಮುಂದೆ ಏನು ಬರುತ್ತದೆ ಎಂಬುದು ಗೊತ್ತಾಗಿಬಿಡುತ್ತದೆ ; ಅನಂತರ ಹಾಳೆಯ ಕೆಲವು ಪದಗಳನ್ನು ನೋಡಿದರೆ ಅಲ್ಲಿ ಯಾವ ವಿಷಯಗಳಿವೆ ಎಂಬುದು ಗೊತ್ತಾಗಿಬಿಡುತ್ತದೆ ಎಂದು. ಸಾಧಾರಣ ಓದುಗರು ಕೀಟದಂತೆ ಪದದಿಂದ ಪದಕ್ಕೆ ತೆವಳುತ್ತ ಹೋಗಬೇಕು. ನರೇಂದ್ರನ ಬುದ್ಧಿಶಕ್ತಿಯಾದರೋ ವಿದ್ಯುತ್ ವೇಗದಲ್ಲಿ ಸಂಚರಿಸುತ್ತಿತ್ತು. ರಾತ್ರಿಯಲ್ಲಿ ಮಿಂಚಿದರೆ ಕತ್ತಲಲ್ಲಿರುವುದೆಲ್ಲ ಏನು ಎಂಬುದು ಹೇಗೆ ಅರಿವಾಗಿ ಬಿಡುತ್ತದೆಯೋ ಹಾಗೆ ನರೇಂದ್ರನ ಬುದ್ಧಿಶಕ್ತಿ.</p>
  <div>	ಐ	ಐ	ಐ</div>
  <p>ನರೇಂದ್ರನ ರುಚಿ ಬಹುಮುಖವಾದುದು. ಸಾಹಿತ್ಯ, ಖಗೋಳಶಾಸ್ತ್ರ, ಇತಿ ಹಾಸ, ಸಮಾಜ ವಿಜ್ಞಾನ, ತತ್ತ್ವಶಾಸ್ತ್ರ, ತರ್ಕ ಮುಂತಾದವುಗಳ ಮೇಲಿನ ಪುಸ್ತಕ ಗಳನ್ನೆಲ್ಲ ಓದುತ್ತಿದ್ದ. ಅವುಗಳನ್ನು ಕುರಿತು ಆಯಾ ವಿಷಯಗಳಲ್ಲಿ ನುರಿತ ಉಪಾಧ್ಯಾಯರೊಡನೆ ಮಾತನಾಡುತ್ತಿದ್ದ. ಅನೇಕ ಉಪಾಧ್ಯಾಯರಿಗೆ ಅವನನ್ನು ಕಂಡರೆ ಬಹಳ ಪ್ರೀತಿ. ಆ ಕಾಲೇಜಿನ ಪ್ರಿನ್ಸಿಪಾಲರಾದ ವಿಲಿಯಂ ಹೇಸ್ಟಿ ಎನ್ನು ವವರೇ ಹೀಗೆ ಬರೆಯುತ್ತಾರೆ : “ನರೇಂದ್ರನದು ನಿಜವಾಗಿಯೂ ಅದ್ಭುತ ಪ್ರತಿಭೆ. ನಾನು ಪ್ರಪಂಚದಲ್ಲಿ ಬೇಕಾದಷ್ಟು ಸಂಚಾರ ಮಾಡಿರುವೆನು. ಜರ್ಮನ್ ವಿಶ್ವ ವಿದ್ಯಾನಿಲಯಗಳಲ್ಲಿ ತತ್ತ್ವಶಾಸ್ತ್ರ ಅಧ್ಯಯನ ಮಾಡುವ ವಿದ್ಯಾರ್ಥಿವರ್ಗದಲ್ಲಿ ಕೂಡ ಇಷ್ಟೊಂದು ಬುದ್ಧಿವಂತನಾದ ಹುಡುಗನನ್ನು ನಾನು ಕಂಡಿಲ್ಲ. ನರೇಂದ್ರ ಜೀವನದಲ್ಲಿ ಖ್ಯಾತಿಯನ್ನು ಗಳಿಸುವುದರಲ್ಲಿ ಸಂದೇಹವಿಲ್ಲ.”</p>
  <div>	ಐ	ಐ	ಐ</div>
  <p>ಒಂದು ಸಲ ಶಾಲೆಯ ಪ್ರಾಧ್ಯಾಪಕರು ಬರುವುದು ತಡವಾಯಿತು. ಹುಡುಗರು ನರೇಂದ್ರನನ್ನು ಒಂದು ಹಾಡನ್ನು ಹೇಳುವಂತೆ ಕೇಳಿಕೊಂಡರು. ನರೇಂದ್ರನು ತನ್ನ ಕಿನ್ನರಕಂಠದಲ್ಲಿ ಹಾಡುತ್ತಿದ್ದಾಗ ಮಧ್ಯದಲ್ಲಿ ಪ್ರಾಧ್ಯಾಪಕರು ಬಂದರು. ಅವರು ಕ್ಲಾಸಿನ ರೂಮಿನ ಹೊರಗಡೆಯೆ ನಿಂತುಕೊಂಡು ಅದು ಪೂರ್ಣವಾಗುವವರೆಗೂ ಕೇಳಿ, ಅನಂತರ ಅದು ಮುಗಿದಮೇಲೆ ಒಳಗೆ ಪ್ರವೇಶಿಸಿದರು. ಹಾಡುತ್ತಿದ್ದವನನ್ನು ಶ್ಲಾಘಿಸಿದರು. ನರೇಂದ್ರ ತಾನು ವಿದ್ಯಾರ್ಥಿದೆಸೆಯಲ್ಲಿರುವಾಗಲೇ ತನ್ನ ಸ್ನೇಹಿತ ನೊಬ್ಬನು ಸಂಗ್ರಹಿಸಿದ ಬಂಗಾಳಿ ಹಾಡುಗಳಿಗೆ ಒಂದು ಪಾಂಡಿತ್ಯಪೂರಿತ ಮುನ್ನುಡಿಯನ್ನು ಬರೆದುಕೊಟ್ಟನು. ಮುಂದೆ ಇವನ ಗುರುಗಳಾದ ಶ್ರೀರಾಮಕೃಷ್ಣ ರನ್ನು ಪ್ರಥಮ ಬಾರಿ ಆಕರ್ಷಿಸಿದ್ದೂ ಕೂಡ ನರೇಂದ್ರನ ಹಾಡೆ.</p>
  <div>	ಐ	ಐ	ಐ</div>
  <p>ಶಾಲೆಗೆ ರಜಾ ಇದ್ದಾಗಲೆಲ್ಲ ನರೇಂದ್ರ ಹುಡುಗರನ್ನು ಬೇರೆಬೇರೆ ಕಡೆ ನೋಡು ವುದಕ್ಕೆ ಕರೆದುಕೊಂಡು ಹೋಗುತ್ತಿದ್ದ. ಒಂದು ಸಲ ಅವರನ್ನೆಲ್ಲ ಬೊಟಾನಿಕಲ್ ತೋಟಕ್ಕೆ ಗಂಗಾನದಿಯ ಮೂಲಕ ಕರೆದುಕೊಂಡು ಹೋದನು. ಅದನ್ನೆಲ್ಲ ತೋರಿಸಿ ಹಿಂತಿರುಗುವ ಸಮಯದಲ್ಲಿ ಒಬ್ಬ ಹುಡುಗನಿಗೆ ವಾಂತಿ ಶುರುವಾ ಯಿತು. ಅವನಿಗೆ ತುಂಬಾ ನಿತ್ರಾಣವಾಗಿ ದೋಣಿಯಲ್ಲಿದ್ದನು. ದೋಣಿಯವನು ಹುಡುಗರಿಗೆ, “ನೀವು ದೋಣಿಯನ್ನೆಲ್ಲ ತೊಳೆದು ಹೋಗಬೇಕು, ಇಲ್ಲದೆ ಇದ್ದರೆ ಇಳಿಯುವುದಕ್ಕೆ ಬಿಡುವುದಿಲ್ಲ” ಎಂದು ಹೆದರಿಸಿದನು. ಇಳಿಯುವ ಸ್ಥಳ ಬಂದಾ ಗಲೂ ಇಳಿಯುವುದಕ್ಕೆ ಅವಕಾಶವನ್ನು ಕೊಡಲಿಲ್ಲ. ನರೇಂದ್ರ ಹೆಚ್ಚು ಕೂಲಿ ಯನ್ನು ಕೊಡುತ್ತೇವೆ, ನೀವೇ ಆ ಕೆಲಸವನ್ನು ಮಾಡಿ ಎಂದು ದೋಣಿಯವನಿಗೆ ಎಷ್ಟು ಹೇಳಿದರೂ ಅವನು ಕೇಳಲಿಲ್ಲ. ಹೀಗೆ ಹುಡುಗರೊಂದಿಗೆ ಚರ್ಚೆಯಾಗು ತ್ತಿದ್ದಾಗ ದೋಣಿಯ ಒಂದು ಮೂಲೆಯಿಂದ ನರೇಂದ್ರ ಧುಮುಕಿ ತೀರದ ಕಡೆ ಹೋದ. ದೂರದಲ್ಲಿ ಇಬ್ಬರು ಇಂಗ್ಲಿಷ್ ಸಿಪಾಯಿಗಳು ಬರುತ್ತಿರುವುದನ್ನು ನೋಡಿ, ಅವರ ಬಳಿಗೆ ಓಡಿದ. ಅವರ ಕೈಯನ್ನು ಹಿಡಿದುಕೊಂಡು ದೋಣಿಯವನ ಕಡೆ ತೋರಿಸಿ, ಅವನು ನಮಗೆ ತೊಂದರೆ ಕೊಡುತ್ತಿದ್ದಾನೆ ಎಂದು ಹೇಳಿದ. ಆ ಇಂಗ್ಲಿಷ್ ಸಿಪಾಯಿಗಳಿಬ್ಬರೂ ದೋಣಿಯವನನ್ನು ಹೆದರಿಸಿದರು. ದೋಣಿಯ ವನು ಮರುಮಾತಿಲ್ಲದೆ ಹುಡುಗರಿಗೆ ಇಳಿಯುವುದಕ್ಕೆ ಅವಕಾಶ ಮಾಡಿಕೊಟ್ಟನು. ಸಿಪಾಯಿಗಳು ನರೇಂದ್ರನನ್ನು ಕಂಡು ತುಂಬಾ ಸಂತೋಷಪಟ್ಟರು. “ನಾವು ನಾಟಕಕ್ಕೆ ಹೋಗುತ್ತಿರುವೆವು. ನೀನು ಬಂದರೆ ಕರೆದುಕೊಂಡು ಹೋಗುತ್ತೇವೆ” ಎಂದರು. ಆದರೆ ನರೇಂದ್ರ ಹುಡುಗರ ಮೇಲ್ವಿಚಾರಣೆಯಲ್ಲಿದ್ದುದರಿಂದ ಹೋಗದೆ ಅವರು ಮಾಡಿದ ಉಪಕಾರಕ್ಕೆ ವಂದನೆಗಳನ್ನು ಸಲ್ಲಿಸಿದ.</p>
  <div>	ಐ	ಐ	ಐ</div>
  <p>ಮತ್ತೊಂದು ಸಲ ಕಲ್ಕತ್ತ ರೇವಿಗೆ ಒಂದು ಯುದ್ಧದ ಹಡಗು ಬಂದಿತು. ಅದನ್ನು ನೋಡಲು ಹೋಗುವುದಕ್ಕೆ ಕ್ಯಾಪ್ಟನ್ ಅಪ್ಪಣೆ ಚೀಟಿಯನ್ನು ಕೊಡುತ್ತಿದ್ದ. ಕಲ್ಕತ್ತೆಯ ಅನೇಕರು ನೋಡಿಕೊಂಡು ಬಂದು ನರೇಂದ್ರನ ಸ್ನೇಹಿತರಿಗೆ ಅದನ್ನು ಹೇಳಿದರು. ಆ ಯುದ್ಧದ ಹಡಗನ್ನು ನೋಡುವುದಕ್ಕೆ ಅಪ್ಪಣೆಯನ್ನು ಪಡೆದು ಕೊಂಡು ಬಾ ಎಂದು ಸ್ನೇಹಿತರು ನರೇಂದ್ರನನ್ನು ಕಾಡಿದರು. ನರೇಂದ್ರ ತಾನೆ ಒಂದು ಅರ್ಜಿಯನ್ನು ತಯಾರು ಮಾಡಿ ಹಡಗಿನ ಕ್ಯಾಪ್ಟನ್ ಇದ್ದಕಡೆ ಹೋದ. ಬಾಗಿಲಿನ ಬಳಿ ನಿಂತಿದ್ದ ದರ್ವಾನ್ ಈ ಹುಡುಗನನ್ನು ಬಿಡಲಿಲ್ಲ. ಆದರೆ ನರೇಂದ್ರ ಹತಾಶನಾಗಲಿಲ್ಲ. ಆ ಕಟ್ಟಡದ ಸುತ್ತಲೂ ಹೋಗಿ ನೋಡಲು ಪ್ರಾರಂಭಿಸಿದ. ಅದರ ಹಿಂದೆ ಒಂದು ಬಾಗಿಲು ಇತ್ತು. ಅಲ್ಲಿ ಯಾರೂ ಇರಲಿಲ್ಲ. ನರೇಂದ್ರ ಮುಂದೆ ಹೋದಾಗ ಅಲ್ಲೇ ಹಡಗಿನ ಕ್ಯಾಪ್ಟನ್ ಕುಳಿತಿದ್ದುದನ್ನು ನೋಡಿದ. ಅನೇಕರು ಅವನಿಂದ ಅಪ್ಪಣೆಚೀಟಿಯನ್ನು ಪಡೆದುಕೊಳ್ಳುತ್ತಿದ್ದರು. ನರೇಂದ್ರನೂ ಅವರ ಹಿಂದೆ ನಿಂತುಕೊಂಡ. ತನ್ನ ಸರದಿ ಬಂದಾಗ ತಾನೂ ತನ್ನ ಪತ್ರವನ್ನು ಅವನ ಮುಂದೆ ಇಟ್ಟಾಗ ಹಡಗನ್ನು ನೋಡಲು ಇವನಿಗೂ ಅಪ್ಪಣೆ ಸಿಕ್ಕಿತು. ಅದನ್ನು ತೆಗೆದುಕೊಂಡು ಬರುವಾಗ ಮುಂದಿನ ಬಾಗಿಲಿನಿಂದಲೇ ಹೊರಗೆ ಬಂದ. ಆಗ ಇವನನ್ನು ಒಳಗೆ ಬಿಡುವುದಿಲ್ಲ ಎಂದು ಹೇಳಿದ ದರ್ವಾನ್ ನೋಡುತ್ತಾನೆ ಈ ಹುಡುಗ ಆಗಲೇ ಒಳಗಿನಿಂದ ಬರುತ್ತಿದ್ದ ! ಅದನ್ನು ಕಂಡು ಆಶ್ಚರ್ಯದಿಂದ “ನೀನು ಹೇಗೆ ಒಳಗೆ ಹೋದೆ” ಎಂದು ಅವನು ಕೇಳಿದ. ಅದಕ್ಕೆ ನರೇಂದ್ರ ತಮಾಷೆಯಿಂದ “ಓ ನಾನೊಬ್ಬ ಮಂತ್ರವಾದಿ” ಎಂದು ಹೇಳಿ ಹೊರಟುಹೋದ.</p>
  <div>	ಐ	ಐ	ಐ</div>
  <p>ಒಂದು ದಿನ ಹುಡುಗರೆಲ್ಲಾ ಕಲಿಯುತ್ತಿದ್ದ ಗರಡಿಯ ವಾರ್ಷಿಕೋತ್ಸವದ ದಿನ ಬಂತು. ಆ ಗರಡಿಯ ಮಾಲೀಕನು ಹುಡುಗರಿಗೇ ಆ ಉತ್ಸವವನ್ನು ಆಚರಿಸುವ ಸ್ವಾತಂತ್ರ್ಯವನ್ನು ಕೊಟ್ಟುಬಿಟ್ಟಿದ್ದನು. ಆ ಗರಡಿಯ ಮುಂದಿನ ರಸ್ತೆಯಲ್ಲಿ ಅವರ ವಾರ್ಷಿಕೋತ್ಸವ ಪ್ರಾರಂಭವಾಯಿತು. ಹುಡುಗರು ತಾವು ಕಲಿತ ಸಾಹಸವನ್ನೆಲ್ಲ ಪ್ರದರ್ಶಿಸುತ್ತಿದ್ದರು. ಕೊನೆಗೆ ಟ್ರಪೀಜಿನ ಮೂಲಕ ತಮ್ಮ ಸಾಹಸ ತೋರಿಸುವ ಸಮಯಬಂತು. ಅಜಾಗರೂಕತೆಯಿಂದ ನಿಲ್ಲಿಸಲಾಗಿದ್ದ ಅದು ಆಗ ಪ್ರದರ್ಶನ ನೋಡಲು ಬಂದಿದ್ದ ಒಬ್ಬ ನಾವಿಕನ ಮೇಲೆ ಬಿತ್ತು. ಅವನು ಪ್ರಜ್ಞೆತಪ್ಪಿ ಕೆಳಗೆ ಬಿದ್ದನು. ಅವನು ಸತ್ತುಹೋಗಿಬಿಟ್ಟಿರಬಹುದು, ಹತ್ತಿರ ಇದ್ದರೆ ನಾವೆಲ್ಲ ತೊಂದರೆಗೆ ಸಿಕ್ಕಬಹುದೆಂದು ಎಲ್ಲರೂ ಪರಾರಿಯಾದರು. ನರೇಂದ್ರ ಮತ್ತು ಅವನ ಸ್ನೇಹಿತರು ಕೆಲವರು ಮಾತ್ರ ಉಳಿದುಕೊಂಡರು. ತತ್ಕ್ಷಣವೇ ನರೇಂದ್ರ ಬಿದ್ದವನನ್ನು ಉಪಚರಿಸಿ ಹತ್ತಿರ ಇದ್ದ ವೈದ್ಯನನ್ನು ಕರೆದುಕೊಂಡು ಬಂದು ಅವ ನಿಂದ ನಾವಿಕನಿಗೆ ಪ್ರಥಮ ಚಿಕಿತ್ಸೆಯನ್ನು ಮಾಡಿಸಿದ. ಕೆಲವು ದಿನ ಅವನು ವಿರಾಮವನ್ನು ಪಡೆಯಬೇಕೆಂದು ವೈದ್ಯರು ಹೇಳಿದರು. ನರೇಂದ್ರನು ತನಗೆ ತಿಳಿದ ಒಬ್ಬ ಪರಿಚಯಸ್ಥರ ಮನೆಯಲ್ಲಿ ನಾವಿಕನ ಚಿಕಿತ್ಸೆಗೆ ವ್ಯವಸ್ಥೆ ಮಾಡಿದನು. ನಾವಿಕ ನಿಗೆ ಪೂರ್ಣ ಗುಣವಾಗಿ ಹೋಗುವಾಗ, ನರೆಂದ್ರ ತನ್ನ ಸ್ನೇಹಿತರಿಂದ ಸ್ವಲ್ಪ ಹಣ ವನ್ನು ಸಂಗ್ರಹಿಸಿ ಅದನ್ನೆಲ್ಲ ಅವನಿಗೆ ಬಹುಮಾನವಾಗಿ ಕೊಟ್ಟು ಕಳುಹಿಸಿದನು.</p>
  <div>	ಐ	ಐ	ಐ</div>
  <p>ನರೇಂದ್ರನಿಗೆ ಯಾವಾಗಲೂ ಕಷ್ಟದಲ್ಲಿ ಬಿದ್ದಿದ್ದ ತನ್ನ ಸ್ನೇಹಿತರ ಮೇಲೆ ಅನುಕಂಪವಿತ್ತು. ಅವರ ಸಹಾಯಕ್ಕೆ ಇವನು ಎಷ್ಟು ಕಷ್ಟವನ್ನಾದರೂ ತೆಗೆದು ಕೊಳ್ಳುತ್ತಿದ್ದನು. ಒಂದುಸಲ ಪರೀಕ್ಷಾ ಸಮಯ ಸನ್ನಿಹಿತವಾಯಿತು. ಇವನ ಒಬ್ಬ ಸ್ನೇಹಿತ ವಿದ್ಯಾರ್ಥಿ ಫೀಜನ್ನು ಕೊಟ್ಟಿರಲಿಲ್ಲ. ಫೀಜನ್ನು ಕೊಡದೆ ಪರೀಕ್ಷೆಗೆ ಕುಳಿತುಕೊಳ್ಳುವಂತೆ ಇರಲಿಲ್ಲ. ಕಾಲೇಜಿನ ಸೂಪರಿಂಟೆಂಡೆಂಟರಿಗೆ ಆ ಹುಡುಗನ ಬಡತನವನ್ನು ವಿವರಿಸಿ ಅವನ ಕೈಯಿಂದ ಫೀಜು ಕೊಡಲು ಸಾಧ್ಯವಿಲ್ಲವೆಂದೂ ಅವನು ಹಾಗೆಯೇ ಪರೀಕ್ಷೆಗೆ ಕುಳಿತುಕೊಳ್ಳಲು ಅವಕಾಶ ಕೊಡಬೇಕೆಂದೂ ಕೇಳಿಕೊಂಡನು. ಆದರೆ ಮೊದಲು ಅದಕ್ಕೆ ಆತ ಒಪ್ಪಲಿಲ್ಲ. ಆತ ಪ್ರತಿದಿನವೂ ಗಾಳಿಯ ಸಂಚಾರಕ್ಕೆ ಒಂದು ರಸ್ತೆಯಲ್ಲಿ ಹೋಗುತ್ತಿದ್ದನು. ನರೇಂದ್ರನು ಆ ದಾರಿಯಲ್ಲಿ ಆತನಿಗೆ ಕಾಯುತ್ತಿದ್ದು, ಅವನು ಬಂದ ಮೇಲೆ ಬಡಹುಡುಗನ ಸ್ಥಿತಿಯನ್ನು ಪುನಃ ವಿವರಿಸಿ ಅವನಿಗೆ ಸಹಾಯ ಮಾಡಬೇಕೆಂದು ಕೋರಿಕೊಂಡನು. ಈ ಸಲ ಆತ ಫೀಜನ್ನು ಮಾಫಿ ಮಾಡಲು ಒಪ್ಪಿಕೊಂಡು ಆ ವಿದ್ಯಾರ್ಥಿಗೆ ಪರೀಕ್ಷೆಗೆ ಕೂಡಲು ಅವಕಾಶವನ್ನು ಕೊಟ್ಟನು.</p>
  <div>	ಐ	ಐ	ಐ</div>
  <p>ನರೇಂದ್ರನು ಕಾಲೇಜು ವಿದ್ಯಾರ್ಥಿಯಾಗಿರುವಾಗ ಧರ್ಮದ ಬಗ್ಗೆ ಆಳವಾಗಿ ಚಿಂತಿಸುತ್ತಿದ್ದ. ಈ ಧರ್ಮಾಚರಣೆಗಳ ಹಿಂದೆ ಏನಾದರೂ ಸತ್ಯವಿದೆಯೆ ? ದೇವರಿರುವನೆ ? ಆತ್ಮನಿರುವನೆ ?–ಇಂತಹ ಹಲವಾರು ಪ್ರಶ್ನೆಗಳು ಅವನನ್ನು ಕಾಡತೊಡಗುವುವು. ‘ದೇವರಿದ್ದರೆ ಅವನನ್ನು ಕಾಣಬೇಕು, ಆತ್ಮವಿದ್ದರೆ ಅದನ್ನು ಅನುಭವಿಸಬೇಕು’–ಇದು ಅವನ ಧೋರಣೆಯಾಗಿತ್ತು. ಈ ಧಾರ್ಮಿಕ ಹಾದಿ ಯಲ್ಲಿ ಮಾರ್ಗದರ್ಶನ ನೀಡಬಲ್ಲ ಗುರುವಿಗಾಗಿ ಅವನು ಹಂಬಲಿಸತೊಡಗಿದನು. ಆಗಿನ ಕಾಲದಲ್ಲಿ ಯಾರುಯಾರು ಶ್ರೇಷ್ಠ ಧಾರ್ಮಿಕ ವ್ಯಕ್ತಿಗಳು ಎಂದು ಪ್ರಸಿದ್ಧ ರಾಗಿದ್ದರೊ ಅವರನ್ನೆಲ್ಲ ಹೋಗಿ ವಿಚಾರಿಸುತ್ತಿದ್ದ, “ನೀವು ದೇವರನ್ನು ಕಂಡಿರು ವಿರಾ ?” ಎಂದು. ಯಾರಿಂದಲೂ ಸಮರ್ಪಕವಾದ ಉತ್ತರ ಲಭಿಸದೆ ಅವನ ಮನಸ್ಸು ಅಶಾಂತಿಯಿಂದ ಕೂಡಿತ್ತು. ಕೊನೆಗೆ ಅವನು ದಕ್ಷಿಣೇಶ್ವರದ ದೇವ ಮಾನವರೆಂದು ಪ್ರಸಿದ್ಧರಾದ ಶ್ರೀರಾಮಕೃಷ್ಣರನ್ನು ಸಂಧಿಸಿದನು. “ನೀವು ದೇವ ರನ್ನು ಕಂಡಿರುವಿರಾ” ಎಂಬ ಪ್ರಶ್ನೆಯನ್ನು ಅವರಿಗೂ ಹಾಕಿದನು. ಆದರೆ ಇಲ್ಲಿ ಅವನಿಗೆ ನಿರಾಸೆಯಾಗಲಿಲ್ಲ–ನಿರ್ದಿಷ್ಟವಾದ ಉತ್ತರ ಸಿಕ್ಕಿತು. ಅವರು ಅತ್ಯಂತ ಸ್ಪಷ್ಟವಾಗಿ ಆತ್ಮವಿಶ್ವಾಸದಿಂದ ಹೇಳಿದರು : “ಹೌದು, ನೋಡಿದ್ದೇನೆ. ನಿನ್ನನ್ನು ನೋಡುತ್ತಿರುವಂತೆ, ಅದಕ್ಕಿಂತಲೂ ಸ್ಪಷ್ಟವಾಗಿ ದೇವರನ್ನು ಕಾಣುತ್ತಿದ್ದೇನೆ. ಅಷ್ಟೇ ಅಲ್ಲ, ನಿನಗೆ ಬೇಕಾದರೆ ತೋರಿಸಿಕೊಡಬಲ್ಲೆ.” ಮೊಟ್ಟ ಮೊದಲನೆಯ ಬಾರಿಗೆ ನರೇಂದ್ರ ಇಂತಹ ದಿಟ್ಟ ಉತ್ತರವನ್ನು ಕೇಳಿದನು. ಇವರು ತನಗೆ ಆಧ್ಯಾತ್ಮಿಕ ಗುರುವಾಗಬಲ್ಲರು ಎಂಬ ಭರವಸೆ ಮೂಡಿತು. ಅವರ ಪರಮಾಪ್ತ ಶಿಷ್ಯನಾಗಿ ಅವರ ಪಾದಾರವಿಂದದಲ್ಲಿ ತನ್ನನ್ನು ಸಮರ್ಪಿಸಿಕೊಂಡನು.</p>
  <div>	ಐ	ಐ	ಐ</div>
  <p>ಶ್ರೀರಾಮಕೃಷ್ಣರು ತಮ್ಮ ಶಿಷ್ಯರಿಗೆ, “ನಾನು ಹೇಳುವುದನ್ನೆಲ್ಲ ಚೆನ್ನಾಗಿ ವಿಮರ್ಶೆಮಾಡಿ ತೆಗೆದುಕೊಳ್ಳಿ ; ವ್ಯಾಪಾರಿ ದುಡ್ಡನ್ನು ಹೇಗೆ ಪರೀಕ್ಷೆ ಮಾಡಿ ತೆಗೆದುಕೊಳ್ಳುವನೋ ಹಾಗೆ ಮಾಡಿ” ಎಂದು ಹೇಳುತ್ತಿದ್ದರು. ಶ್ರೀರಾಮಕೃಷ್ಣರಿಗೆ ಹಣವನ್ನು ಕೈಯಿಂದ ಮುಟ್ಟಿದರೆ ಸಾಕು ಕೈಯೆಲ್ಲ ಸೇದುಹೋಗಿಬಿಡುತ್ತಿತ್ತು. ಚೇಳು ಕುಟುಕಿದಂತೆ ಆಗುತ್ತಿತ್ತು. ಇದನ್ನು ಅನೇಕ ಭಕ್ತರು ನೋಡಿದ್ದರು. ಆದರೆ ಅವರೆದುರಿಗೆ ಹೀಗೆ ನಟನೆ ಮಾಡುತ್ತಿದ್ದರೂ ಇರಬಹುದು ಎಂಬ ಅನುಮಾನ ಬರಲು ಅವಕಾಶವಿದೆ. ಒಂದು ಸಲ ನರೇಂದ್ರ ದಕ್ಷಿಣೇಶ್ವರಕ್ಕೆ ಬಂದ. ಕೋಣೆ ಯೊಳಗೆ ಶ್ರೀರಾಮಕೃಷ್ಣರು ಇರಲಿಲ್ಲ. ಹೊರಗೆ ಹೋಗಿದ್ದರು. ನರೇಂದ್ರ ಶ್ರೀ ರಾಮಕೃಷ್ಣರ ಹಾಸಿಗೆಯ ಕೆಳಗೆ ಒಂದು ರೂಪಾಯಿಯನ್ನು ಬಚ್ಚಿಟ್ಟು ಪಂಚ ವಟಿಯ ಕೆಳಗೆ ಧ್ಯಾನ ಮಾಡುವುದಕ್ಕೆ ಹೋದ. ಸ್ವಲ್ಪ ಹೊತ್ತಿನಮೇಲೆ ಶ್ರೀರಾಮ ಕೃಷ್ಣರು ಬಂದು ತಮ್ಮ ಹಾಸಿಗೆಯ ಮೇಲೆ ಕುಳಿತರು. ಕುಳಿತ ತತ್ಕ್ಷಣ ಒಂದು ಚೇಳು ಕುಟುಕಿದಂತೆ ಆಯಿತು. ಹತ್ತಿರವಿದ್ದ ಭಕ್ತರಿಗೆ, “ಹಾಸಿಗೆಯನ್ನು ಕೊಡವಿ ನೋಡಿ, ಕೆಳಗೆ ಏನಾದರೂ ಇದೆಯೊ ಏನೋ ?” ಎಂದು ಹೇಳಿದರು. ಅದರಂತೆ ಹಾಸಿಗೆಯನ್ನು ಕೊಡವಿ ನೋಡಿದಾಗ ಒಂದು ರೂಪಾಯಿ ಕೆಳಗೆ ಬಿತ್ತು. ನರೇಂದ್ರ ಆ ಸಮಯದಲ್ಲಿ ಬಂದು ಅದನ್ನು ನೋಡಿದ. ಶ್ರೀರಾಮಕೃಷ್ಣರಿಗೆ ನರೇಂದ್ರನೇ ಇದನ್ನು ಮಾಡಿರಬೇಕು ಎನ್ನಿಸಿತು. ತಮ್ಮನ್ನು ಪರೀಕ್ಷಿಸಿದ್ದಕ್ಕೆ ಶ್ರೀರಾಮಕೃಷ್ಣರಿಗೆ ಸಂತೋಷವಾಯಿತು. ಮತ್ತೆ ಯಾರಾದರೂ ಗುರುಗಳಾಗಿದ್ದರೆ ಯಾವ ಶಾಪ ಶಿಷ್ಯನಿಗೆ ಕಾದಿರುತ್ತಿತ್ತೊ !</p>
  <div>	ಐ	ಐ	ಐ</div>
  <p>ನರೇಂದ್ರ ಹೇಗೆ ಶ್ರೀರಾಮಕೃಷ್ಣರನ್ನು ಚೆನ್ನಾಗಿ ವಿಮರ್ಶೆಮಾಡಿ ನೋಡಿದನೊ ಹಾಗೆಯೇ ಕೆಲವು ವೇಳೆ ನರೇಂದ್ರನನ್ನೂ ಶ್ರೀರಾಮಕೃಷ್ಣರು ಪರೀಕ್ಷೆಗೆ ಗುರಿಮಾಡಿ ದರು. ಶ್ರೀರಾಮಕೃಷ್ಣರಿಗೆ ನರೇಂದ್ರ ಎಂದರೆ ಪ್ರಾಣ. ಅವನು ಕೆಲವು ದಿನಗಳ ವರೆಗೆ ದಕ್ಷಿಣೇಶ್ವರಕ್ಕೆ ಬರಲಿಲ್ಲ ಎಂದರೆ ಹುಚ್ಚರಂತೆ ಆಗಿಬಿಡುತ್ತಿದ್ದರು. ಈಗ ಕೆಲವು ಕಾಲದಿಂದ ನರೇಂದ್ರ ಬಂದರೂ ಅವನೊಡನೆ ಯಾವ ಮಾತನ್ನೂ ಆಡುತ್ತಿರಲಿಲ್ಲ. ಬಂದೆಯಾ ಎಂದೂ ಕೇಳುತ್ತಿರಲಿಲ್ಲ. ನರೇಂದ್ರ ಬರುವನು, ಶ್ರೀರಾಮಕೃಷ್ಣರಿಗೆ ಮಣಿಯುವನು, ಅವರ ಸಮೀಪದಲ್ಲಿ ಕುಳಿತುಕೊಳ್ಳುವನು. ಅವರು ತನ್ನೊಡನೆ ಮಾತನಾಡದೆ ಇದ್ದಾಗ ಬಹುಶಃ ಶ್ರೀರಾಮಕೃಷ್ಣರು ಯಾವ ಆಲೋಚನೆಯಲ್ಲಿಯೋ ಮಗ್ನರಾಗಿರಬೇಕೆಂದು ಹೊರಗೆ ಹೋಗಿ ಯಾರಾದ ರೊಬ್ಬರೊಡನೆ ಹರಟುತ್ತಿದ್ದನು. ಆಗ ಶ್ರೀರಾಮಕೃಷ್ಣರು ಇತರ ಭಕ್ತರೊಡನೆ ಮಾತನಾಡುತ್ತಿದ್ದುದು ಕೇಳಿಬರುತ್ತಿತ್ತು. ನರೇಂದ್ರ ಪುನಃ ಅವರ ಎದುರಿನಲ್ಲಿ ಬಂದು ಕುಳಿತುಕೊಳ್ಳುತ್ತಿದ್ದ. ಆಗಲೂ ನರೇಂದ್ರನೊಡನೆ ಮಾತನಾಡುತ್ತಿರಲಿಲ್ಲ, ಅವನ ಕಡೆ ನೋಡುತ್ತಲೂ ಇರಲಿಲ್ಲ. ಎಂದಿನಂತೆ ನರೇಂದ್ರ ಶ್ರೀರಾಮಕೃಷ್ಣರಿಗೆ ನಮಿಸಿ ಕಲ್ಕತ್ತೆಗೆ ಹೋಗುತ್ತಿದ್ದ.</p>
  <p>ಒಂದು ವಾರವಾದ ಮೇಲೆ ಮತ್ತೊಮ್ಮೆ ನರೇಂದ್ರ ಬಂದ. ಆಗಲೂ ಶ್ರೀರಾಮಕೃಷ್ಣರು ನರೇಂದ್ರನನ್ನು ಅಲಕ್ಷ್ಯದಿಂದಲೇ ನೋಡಿದರು. ಸಾಯಂ ಕಾಲದ ತನಕ ಇದ್ದು ಅನಂತರ ನರೇಂದ್ರ ಮನೆಗೆ ಹೋದ. ಹೀಗೆ ನಾಲ್ಕೈದು ಸಲ ನರೇಂದ್ರ ಬಂದಾಗಲೂ ಮಾಡಿದರು. ಆದರೂ ನರೇಂದ್ರ ಬರುವುದನ್ನು ಬಿಡಲಿಲ್ಲ. ಒಂದು ತಿಂಗಳಾದ ಮೇಲೆ ಶ್ರೀರಾಮಕೃಷ್ಣರು ನರೇಂದ್ರನಿಗೆ “ನಾನು ನಿನ್ನೊಡನೆ ಒಂದು ಮಾತನ್ನೂ ಆಡದೇ ಇದ್ದರೂ ನೀನು ಏತಕ್ಕೆ ಬರುತ್ತೀಯಾ?” ಎಂದು ಕೇಳಿದರು. ಅದಕ್ಕೆ “ನಾನು ನಿಮ್ಮೊಡನೆ ಬರೀ ಮಾತಾಡಲು ಮಾತ್ರ ಬರುತ್ತೇನೆಯೇ ? ನಾನು ನಿಮ್ಮನ್ನು ಪ್ರೀತಿಸುತ್ತೇನೆ. ನಿಮ್ಮನ್ನು ನೋಡಬೇಕೆಂದು ಆಸೆ, ಅದಕ್ಕೆ ಬರುತ್ತೇನೆ” ಎಂದ ನರೇಂದ್ರ. ಶ್ರೀರಾಮಕೃಷ್ಣರಿಗೆ ಬಹಳ ಆನಂದ ವಾಯಿತು. ಆಗ ಅವರು ನರೇಂದ್ರನಿಗೆ “ನಾನು ನಿನ್ನನ್ನು ಪರೀಕ್ಷಿಸುತ್ತಿದ್ದೆ. ನಾನು ನಿನ್ನನ್ನು ಅಲಕ್ಷ್ಯದಿಂದ ಕಂಡರೆ, ಪ್ರೀತಿಯನ್ನು ತೋರಿಸದೆ ಇದ್ದರೆ, ನೀನು ಬರುತ್ತೀಯೋ ಇಲ್ಲವೋ ಎಂಬುದನ್ನು ನೋಡಬೇಕೆಂದು ಇದ್ದೆ. ಇಷ್ಟೊಂದು ಅನಾದರ ಮತ್ತು ಅಸಡ್ಡೆಯನ್ನು ನಿನ್ನಂತಹ ಸತ್ತ್ವಶಾಲಿಗಳು ಮಾತ್ರ ಸಹಿಸ ಬಲ್ಲರು” ಎಂದರು.</p>
  <div>	ಐ	ಐ	ಐ</div>
  <p>ಒಂದು ದಿನ ಶ್ರೀರಾಮಕೃಷ್ಣರು ನರೇಂದ್ರನನ್ನು ಪಂಚವಟಿ ಕಡೆಗೆ ಕರೆದು ಕೊಂಡು ಹೋಗಿ ಹೇಳಿದರು :</p>
  <p>“ನಾನು ಉಗ್ರ ಸಾಧನೆಯನ್ನು ಮಾಡಿದುದರ ಪರಿಣಾಮವಾಗಿ ಹಲವು ಸಿದ್ಧಿ ಗಳು ಬಂದಿವೆ. ಆದರೆ ಅದರಿಂದ ನನಗೇನು ಪ್ರಯೋಜನ ? ನಾನು ದೇಹದ ಮೇಲೆ ಸರಿಯಾಗಿ ಬಟ್ಟೆಯನ್ನೂ ಹಾಕಿಕೊಳ್ಳುವುದಿಲ್ಲ. ದೇವಿಯ ಇಚ್ಛೆಯಿಂದ ಅವುಗಳನ್ನೆಲ್ಲ ನಿನಗೆ ರವಾನಿಸಬೇಕೆಂದಿರುವೆನು. ನೀನು ಬೇಕಾದಷ್ಟು ಅವಳ ಕೆಲಸವನ್ನು ಮಾಡಬೇಕಾಗಿದೆ ಎಂಬುದನ್ನು ಅವಳು ನನಗೆ ತೋರಿರುವಳು. ನಾನು ಇವುಗಳನ್ನೆಲ್ಲಾ ನಿನಗೆ ಕೊಟ್ಟರೆ ನೀನು ಬೇಕಾದಾಗ ಇವುಗಳನ್ನು ಉಪಯೋಗಿಸ ಬಹುದು. ನೀನು ಏನು ಹೇಳುತ್ತೀಯೆ ?”</p>
  <p>ನರೇಂದ್ರ : “ಇವು ಭಗವತ್ ಸಾಕ್ಷಾತ್ಕಾರಕ್ಕೆ ನನಗೆ ಸಹಾಯ ಮಾಡುವುವೆ ?”</p>
  <p>ಶ್ರೀರಾಮಕೃಷ್ಣರು : “ಇಲ್ಲ, ಅವು ನಿನಗೆ ಭಗವತ್ ಸಾಕ್ಷಾತ್ಕಾರಕ್ಕೆ ಸಹಾಯ ಮಾಡಲಾರವು. ಆದರೆ ನೀನು ಭಗವತ್ ಸಾಕ್ಷಾತ್ಕಾರವನ್ನು ಪಡೆದುಕೊಂಡ ಮೇಲೆ ಅವಳ ಕೆಲಸವನ್ನು ಮಾಡುತ್ತಿರುವಾಗ ನಿನಗೆ ಸಹಾಯಮಾಡಬಲ್ಲವು.”</p>
  <p>ನರೇಂದ್ರ : “ನನಗೆ ಅವು ಬೇಡ, ಮೊದಲು ನಾನು ದೇವರನ್ನು ಸಾಕ್ಷಾತ್ಕಾರ ಮಾಡಿಕೊಂಡ ನಂತರ ಇವು ನನಗೆ ಬೇಕೋ ಬೇಡವೊ ಎಂಬುದು ಗೊತ್ತಾಗು ವುದು. ನಾನು ಅವುಗಳನ್ನು ಈಗ ಪಡೆದರೆ ನನ್ನ ಗುರಿಯನ್ನು ಮರೆತು ಸ್ವಾರ್ಥಕ್ಕೆ ಅವುಗಳನ್ನು ಉಪಯೋಗಿಸಬಹುದು. ಅನಂತರ ದುಃಖ ಪಡಬೇಕಾಗುವುದು.”</p>
  <div>	ಐ	ಐ	ಐ</div>
  <p>ಒಂದು ಸಲ ಶ್ರೀರಾಮಕೃಷ್ಣರು ವೈಷ್ಣವ ಸಂಪ್ರದಾಯವನ್ನು ಕುರಿತು ‘ಅದ ರಲ್ಲಿ ಮೂರು ವಿಷಯಗಳಿವೆ ; ಮೊದಲನೆಯದು ದೇವರ ಹೆಸರಿನಲ್ಲಿ ಆನಂದ ಪಡುವುದು, ಎರಡನೆಯದು ಜೀವಿಗಳಿಗೆ ದಯೆ ತೋರುವುದು, ಮೂರನೆಯದು ವೈಷ್ಣವರಿಗೆ ಸೇವೆಮಾಡುವುದು’ ಎಂದು ಹೇಳಿದರು. ಜೀವರಿಗೆ ದಯೆತೋರು ವುದೆಂಬ ಪದವನ್ನು ಉಚ್ಚರಿಸಿದೊಡನೆಯೇ ಅವರು ಸಮಾಧಿಮಗ್ನರಾಗಿ ಹಿಂತಿ ರುಗಿ ಬಂದಮೇಲೆ “ಜೀವರಿಗೆ ದಯೆ ! ಜೀವರಿಗೆ ದಯೆ !” ಎಂದು ಅವಾಕ್ಕಾ ದರು. “ಮಾನವ ತೃಣದಂತೆ ನೆಲದ ಮೇಲೆ ಹರಿದಾಡುತ್ತಿರುವನು, ಇವನು ಮತ್ತೊಬ್ಬ ಜೀವಿಗೆ ದಯೆ ತೋರುವನೆ ! ಇಲ್ಲ, ಎಂದಿಗೂ ಇದು ಸಾಧ್ಯವಾಗ ಲಾರದು. ಪ್ರತಿಯೊಂದು ಜೀವಿಯಲ್ಲಿಯೂ ಈಶ್ವರನಿರುವನು ಎಂದು ತಿಳಿದು ಅವನಿಗೆ ಸೇವೆಯನ್ನು ಮಾತ್ರ ಮಾಡಬಹುದು” ಎಂದರು. ಅವರ ದೃಷ್ಟಿಯಲ್ಲಿ ಭಗವಂತನೊಬ್ಬನೇ ಜೀವರಿಗೆ ದಯೆ ತೋರಬಲ್ಲ. ಜೀವಿಗಳಾದರೋ ಮತ್ತೊಬ್ಬ ರಿಗೆ ಸೇವೆಯನ್ನು ಮಾತ್ರ ಮಾಡಬಹುದು. ನರೇಂದ್ರ ಇದನ್ನು ಕೇಳಿದ. ಅನಂತರ ಸ್ನೇಹಿತರಿಗೆ, “ಇಂದು ನಾನೊಂದು ಹೊಸ ಬೆಳಕನ್ನು ಕಂಡೆ. ಬದುಕಿದ್ದರೆ ಜಗತ್ತಿಗೆಲ್ಲ ಇದನ್ನು ಸಾರುತ್ತೇನೆ” ಎಂದು ಹೇಳಿದನು. ಅನಂತರ ವಿವೇಕಾನಂದ ರಾದ ಮೇಲೆ ಅವರು ಮಾಡಿದ ಅಮೋಘವಾದ ಕರ್ಮಯೋಗದ ಉಪನ್ಯಾಸವೆಲ್ಲ ಶ್ರೀರಾಮಕೃಷ್ಣರ ಬಾಯಿಂದ ಕೇಳಿದ ಒಂದು ಸೂತ್ರದಂತಹ ಮಾತಿಗೆ ಮಾಡಿದ ವ್ಯಾಖ್ಯಾನ.</p>
  <div>	ಐ	ಐ	ಐ</div>
  <p>ಶ್ರೀರಾಮಕೃಷ್ಣರು ನರೇಂದ್ರನಿಗೆ ಅಷ್ಟಾವಕ್ರಗೀತೆಯನ್ನು ಹೇಳುತ್ತಿದ್ದಾಗ ಅವನು ಅದನ್ನು ಟೀಕಿಸುತ್ತಿದ್ದ. ಒಂದು ದಿನ ಇವನ ಟೀಕೆ ಬಲವಾದಾಗ ಶ್ರೀರಾಮ ಕೃಷ್ಣರು ನಗುತ್ತ ಅವನನ್ನು ಮುಟ್ಟುತ್ತಲೇ ಎಲ್ಲಾ ಒಂದೇ ಪರಬ್ರಹ್ಮ ವಸ್ತುವಿ ನಿಂದ ಕೂಡಿದೆಯೆಂಬುದನ್ನು ಅನುಭವಿಸಿದ. ಆದರೆ ಅಲ್ಲಿಯೂ ನಾಮ ರೂಪದ ಅಲೆಗಳು ಆ ಪರಬ್ರಹ್ಮವಸ್ತುವಿನ ಮೇಲೆ ಇದ್ದುದನ್ನು ನೋಡಿದ್ದ. ನಾಮರೂಪಾ ತೀತವಾದ ಅನುಭವವನ್ನು ಪಡೆಯಬೇಕೆಂದು ಹಂಬಲಿಸಿದ್ದ. ಶ್ರೀರಾಮಕೃಷ್ಣರಿಗೆ ತನಗೆ ಅದನ್ನು ಅನುಗ್ರಹಿಸಬೇಕೆಂದು ಬೇಡಿಕೊಂಡಿದ್ದ. ಆದರೆ ಶ್ರೀರಾಮಕೃಷ್ಣರು ಅದನ್ನು ಅನುಗ್ರಹಿಸಲಿಲ್ಲ. ಇವನು ಅದರ ಸವಿಯನ್ನು ನೋಡಿದರೆ, ಈ ಪ್ರಪಂಚವನ್ನು ಬಿಟ್ಟು ಓಡಿಹೋಗಬಹುದು. ಇವನಿಂದ ಆಗ ಯಾವ ಕಾರ್ಯವೂ ಸಾಧ್ಯವಾಗುವುದಿಲ್ಲ, ಇವನು ಪ್ರಪಂಚಕ್ಕೆ ಬಂದದ್ದು ನಷ್ಟವಾಗುವುದು ಎಂದು ಭಾವಿಸಿದ್ದರು. ಆದರೆ ನರೇಂದ್ರನಿಗಾದರೊ ಅದನ್ನು ಅನುಭವಿಸುವವರೆಗೆ ತೃಪ್ತಿಯಿಲ್ಲ. ಒಂದು ದಿನ ಅವನು ಧ್ಯಾನ ಮಾಡುತ್ತಿದ್ದಾಗ ಮನಸ್ಸು ದೇಶಕಾಲಾ ತೀತವಾದ ಅವಸ್ಥೆಗೆ ಹೋಯಿತು. ಕೆಲವು ಕಾಲವಾದ ಮೇಲೆ ನರೇಂದ್ರನ ಬಾಯಿಂದ ಗೋಪಾಲದಾದನಿಗೆ “ಗೋಪಾಲದಾದ, ನನ್ನ ದೇಹ ಎಲ್ಲಿ ?” ಎಂದು ಧ್ವನಿ ಕೇಳಿ ಬಂತು. ಆತ “ಅದೇಕೆ, ಅದು ಇಲ್ಲೇ ಇದೆ” ಎಂದು ಹೇಳಿ ನರೇಂದ್ರನ ಸ್ಥಿರವಾದ ದೇಹವನ್ನು ಮುಟ್ಟಿ ತೋರಿದ. ಆದರೂ ಆ ದೇಹಕ್ಕೆ ಪ್ರಜ್ಞೆಯೇ ಇಲ್ಲ ದಂತೆ ಕಂಡಿತು. ತತ್ಕ್ಷಣವೇ ಶ್ರೀರಾಮಕೃಷ್ಣರ ಕೋಣೆಗೆ ಗೋಪಾಲದಾದ ಓಡಿ ಹೋಗಿ ಆದುದನ್ನು ವಿವರಿಸಿದ. ಶ್ರೀರಾಮಕೃಷ್ಣರು ಉದ್ವೇಗಗೊಳ್ಳದೆ “ಅವನು ನನ್ನನ್ನು ಕಾಡುತ್ತಿದ್ದ, ಆ ಅವಸ್ಥೆಯನ್ನು ಪಡೆಯಬೇಕು ಎಂದು. ಆ ಸ್ಥಿತಿ ಯಲ್ಲಿಯೇ ಸ್ವಲ್ಪ ಕಾಲ ಇರಲಿ” ಎಂದರು.</p>
  <p>ರಾತ್ರಿ ಒಂಭತ್ತು ಗಂಟೆಯಾದಮೇಲೆ ನರೇಂದ್ರ ಕ್ರಮೇಣ ಪ್ರಕೃತಿಸ್ಥನಾದ. ಅವನ ಮನಸ್ಸು ಅವರ್ಣನೀಯವಾದ ಆನಂದದಿಂದ ತುಂಬಿ ತುಳುಕುತ್ತಿತ್ತು. ನಿರಪೇಕ್ಷವಾದ ಅದ್ವೈತಾನುಭವಕ್ಕೆ ಮಾತ್ರ ಎಲ್ಲಾ ಸಿದ್ಧಾಂತಗಳಲ್ಲಿ ಒಂದು ಸಾಮರಸ್ಯ ಬರುವಂತೆ ಮಾಡಲು ಸಾಧ್ಯ ಎಂದು ಅನಂತರ ಅರಿಯತೊಡಗಿದ. ಇದನ್ನೇ ಶ್ರೀರಾಮಕೃಷ್ಣರು ಅದ್ವೈತವನ್ನು ಸೊಂಟದಲ್ಲಿ ಕಟ್ಟಿಕೊಂಡು ಒಬ್ಬ ಯಾವುದನ್ನಾದರೂ ನಂಬಲಿ ಚಿಂತೆಯಿಲ್ಲ ಎಂದು ಹೇಳುತ್ತಿದ್ದರು. ನರೇಂದ್ರ ಸ್ವಲ್ಪಕಾಲವಾದ ಮೇಲೆ ಶ್ರೀರಾಮಕೃಷ್ಣರ ಸಮೀಪಕ್ಕೆ ಬಂದ. ಆಗ ಶ್ರೀರಾಮ ಕೃಷ್ಣರು ಹೀಗೆ ಹೇಳಿದರು : “ಈಗ ತಾಯಿ ನಿನಗೆ ಎಲ್ಲವನ್ನೂ ತೋರಿರುವಳು. ಹೇಗೆ ನಿಧಿಯನ್ನು ಒಂದು ಪೆಟ್ಟಿಗೆಯಲ್ಲಿಟ್ಟು ಬೀಗವನ್ನು ಹಾಕುತ್ತಾರೆಯೊ ಹಾಗೆ, ಈ ಅನುಭವಕ್ಕೆ ಈಗ ಬೀಗ ಹಾಕಿದೆ. ಅದರ ಕೀಲಿಕೈ ನನ್ನ ಕೈಯ್ಯಲ್ಲಿರುವುದು. ನಿನಗೆ ಮಾಡುವುದಕ್ಕೆ ಕೆಲಸವಿದೆ. ನೀನು ನನ್ನ ಕೆಲಸವನ್ನು ಮಾಡಿದ ಮೇಲೆ, ಆ ನಿಧಿಯನ್ನು ನಿನಗೆ ಕೊಡಲಾಗುವುದು, ಆಗ ಎಲ್ಲವನ್ನೂ ಅರಿಯುವೆ. ಇನ್ನು ಕೆಲವು ಕಾಲದವರೆಗೆ ದೇಹದ ವಿಷಯದಲ್ಲಿ ಜೋಪಾನವಾಗಿರು. ಆಹಾರವನ್ನು ತೆಗೆದು ಕೊಳ್ಳುವಾಗ ಅತ್ಯಂತ ಪರಿಶುದ್ಧವಾದುದನ್ನೇ ತೆಗೆದುಕೊಳ್ಳಬೇಕು, ಬಹಳ ಒಳ್ಳೆ ಯವರೊಡನೆ ಮಾತ್ರ ಬೆರೆಯಬೇಕು.”</p>
  <div>	ಐ	ಐ	ಐ</div>
  <p>ಒಂದು ದಿನ ಶ್ರೀರಾಮಕೃಷ್ಣರು ನರೇಂದ್ರನನ್ನು ತಮ್ಮ ಬಳಿಗೆ ಕರೆದು ಕೂರಿಸಿ ಕೊಂಡರು. ಆಗ ಅವರು ದಾರುಣ ಯಾತನೆಯನ್ನು ಅನುಭವಿಸುತ್ತಿದ್ದರು. ಆ ಸಮಯದಲ್ಲಿ ಶ್ರೀರಾಮಕೃಷ್ಣರು, “ನರೇಂದ್ರನು ಇತರರಿಗೆ ಬೋಧಿಸುವನು” ಎಂದು ಬರೆದರು. ನರೇಂದ್ರ “ಇಲ್ಲ, ಅದನ್ನು ನಾನು ಮಾಡುವುದಿಲ್ಲ” ಎಂದು ಹೇಳಿದನು. ಅದಕ್ಕೆ ಶ್ರೀರಾಮಕೃಷ್ಣರು “ನೀನು ಮಾಡಲೇಬೇಕಾಗುವುದು” ಎಂದರು. ಕೆಲವು ದಿನಗಳ ನಂತರ ಶ್ರೀರಾಮಕೃಷ್ಣರು ತಮ್ಮ ತಪಸ್ಸು ನರೇಂದ್ರನ ಮೂಲಕ ಪ್ರಪಂಚದಲ್ಲಿ ಕೆಲಸಮಾಡುವುದು ಎಂದರು. ಶ್ರೀರಾಮಕೃಷ್ಣರು ಪ್ರತಿ ದಿನ ಸಾಯಂಕಾಲ ನರೇಂದ್ರನನ್ನು ತಮ್ಮ ಕೋಣೆಗೆ ಕರೆದು ಆಧ್ಯಾತ್ಮಿಕ ಜೀವನದ ವಿಷಯಗಳನ್ನೆಲ್ಲ ಹೇಳುತ್ತಿದ್ದರು. ಗುರುಭಾಯಿಗಳನ್ನು ಒಂದು ಕಡೆ ಸೇರಿಸಿ, ಅವರು ಆಧ್ಯಾತ್ಮಿಕ ಜೀವನದಲ್ಲಿ ಮುಂದುವರಿಯುವಂತೆ ನೋಡಿಕೊ ಎಂದು ಅವರ ಜವಾಬ್ದಾರಿಯನ್ನೆಲ್ಲ ನರೇಂದ್ರನಿಗೆ ಕೊಟ್ಟರು.</p>
  <div>	ಐ	ಐ	ಐ</div>
  <p>ಶ್ರೀರಾಮಕೃಷ್ಣರ ಮಹಾಸಮಾಧಿಗೆ ಇನ್ನು ಮೂರು ನಾಲ್ಕು ದಿನಗಳು ಮಾತ್ರ ಉಳಿದಿವೆ. ಅವರು ನರೇಂದ್ರನನ್ನು ತಮ್ಮ ಬಳಿಗೆ ಸಾಯಂಕಾಲ ಕರೆದರು. ಅವನನ್ನೇ ದಿಟ್ಟಿಸಿ ನೋಡುತ್ತಿದ್ದ ಹಾಗೆಯೇ ಶ್ರೀರಾಮಕೃಷ್ಣರು ಗಾಢ ಧ್ಯಾನಾಸಕ್ತ ರಾದರು. ಆ ಸಮಯದಲ್ಲಿ ಅವರ ದೇಹದಿಂದ ಯಾವುದೋ ಶಕ್ತಿಯ ಪ್ರವಾಹ ವೊಂದು ನರೇಂದ್ರನ ದೇಹದ ಒಳಗೆ ಪ್ರವೇಶಿಸಿದಂತೆ ಆಯಿತು. ನರೇಂದ್ರನಿಗೆ ಬಾಹ್ಯಪ್ರಜ್ಞೆ ತಪ್ಪಿತು. ಸ್ವಲ್ಪ ಹೊತ್ತಾದ ಮೇಲೆ ನರೇಂದ್ರ ಕಣ್ಣನ್ನು ತೆರೆದಾಗ ಶ್ರೀರಾಮಕೃಷ್ಣರು ಕಂಬನಿದುಂಬಿ ಅಳುತ್ತಿರುವುದನ್ನು ನೋಡಿದನು. ನರೇಂದ್ರ “ಏತಕ್ಕೆ” ಎಂದು ಕೇಳಿದಾಗ,  “ನರೇಂದ್ರ, ಇಂದು ನನ್ನ ಸರ್ವಸ್ವವನ್ನೂ ನಿನಗೆ ಧಾರೆ ಎರೆದು ನಾನು ಭಿಕ್ಷುಕನಾಗಿರುವೆನು. ನಾನು ನಿನಗೆ ಕೊಟ್ಟಿರುವ ಶಕ್ತಿಯ ಮೂಲಕ ನೀನು ಅದ್ಭುತ ಕಾರ್ಯಗಳನ್ನು ಮಾಡುವೆ. ಅನಂತರವೇ ನೀನು ಎಲ್ಲಿಂದ ಬಂದೆಯೋ ಅಲ್ಲಿಗೆ ಹೋಗುವೆ” ಎಂದರು.</p>
  <div>	ಐ	ಐ	ಐ</div>
  <p>ವಿವೇಕಾನಂದರ ನಾಯಕತ್ವದಲ್ಲಿ ಬಾರಾನಗರ ಮಠ ಸ್ಥಾಪಿತವಾಯಿತು. ಅವರೇ ಅದಕ್ಕೆ ಸ್ಫೂರ್ತಿಯನ್ನು ತುಂಬಿದವರು. ಆದರೂ ಮನೆಯನ್ನು ಬಿಟ್ಟು ಬಂದಾದ ಮೇಲೆ ಮಠವೂ ಒಂದು ಬಂಧನವೆಂದು ಕೆಲವು ವೇಳೆ ಭಾವಿಸು ತ್ತಿದ್ದರು. ಒಂದು ಕಬ್ಬಿಣದ ಸರಪಳಿ, ಮತ್ತೊಂದು ಚಿನ್ನದ ಸರಪಳಿ, ಅಷ್ಟೇ ವ್ಯತ್ಯಾಸ. ತಾವು ಸಂಪೂರ್ಣವಾಗಿ ಕೆಲವು ಕಾಲ ನಿರ್ಲಿಪ್ತರಾಗಬೇಕು ಎಂದು ವಿವೇಕಾನಂದರಿಗೆ ಅನ್ನಿಸಿತು. ಕೆಲವು ಕಾಲ ಸಂಪೂರ್ಣವಾಗಿ ದೇವರನ್ನು ನೆಚ್ಚಿ ಪರ್ಯಟನೆ ಮಾಡಬೇಕು. ಅವನು ಹೇಗೆ ತನ್ನನ್ನು ನೆಚ್ಚಿದವನನ್ನು ನೋಡಿಕೊಳ್ಳು ತ್ತಾನೆ ಎಂಬುದನ್ನು ಪರೀಕ್ಷಿಸಬೇಕು ಎಂಬ ಒಂದು ಕುತೂಹಲ ಬೇರೆ ಅವರನ್ನು ಬಾಧಿಸಿತು. ಕೊನೆಗೆ ಎಲ್ಲಕ್ಕಿಂತ ಮುಖ್ಯವಾದ ಕಾರಣವೆಂದರೆ, ಅವರು ಬಂದದ್ದು ತಮ್ಮ ಮುಕ್ತಿಗಾಗಿ ಅಲ್ಲ ; ಶ್ರೀರಾಮಕೃಷ್ಣರು ತಮ್ಮ ಧ್ಯಾನದಲ್ಲಿ ನೋಡಿದ್ದಂತೆ, ಅವರು ಬರುವುದಕ್ಕೆ ಮುಂಚೆ ಮುಕ್ತ ಪುರುಷರಾಗಿದ್ದರು ; ಅವರು ಬಂದದ್ದೇ ಭವಜೀವಿಗಳ ಉದ್ಧಾರಕ್ಕೆ. ಸಂಸಾರದಲ್ಲಿ ತನ್ನ ನೈಜತ್ವವನ್ನು ಮರೆತ ಬದ್ಧಜೀವಿ ಯಾವ ಅನುಮಾನಗಳ ಮೂಲಕ ಸಾಗಿಹೋಗುತ್ತಾನೋ, ಕಷ್ಟಕಾರ್ಪಣ್ಯಗಳ ಲ್ಲಿಯೇ ತನ್ನ ಬದುಕನ್ನು ಸವೆಸುತ್ತಾನೋ ಅವುಗಳ ಅಗ್ನಿಪರೀಕ್ಷೆಯ ಮೂಲಕವೂ ವಿವೇಕಾನಂದರು ಬಂದಿದ್ದರು. ಕೇವಲ ತಮಗೆ ಮಾತ್ರವಲ್ಲ, ಅನಂತ ಜೀವಿಗಳಿಗೆ ಸಹಾಯವಾಗಬೇಕಾದರೆ, ಅವರ ಅನುಮಾನ ಸಂದೇಹಗಳು ಕಷ್ಟಕಾರ್ಪಣ್ಯಗಳು ಇವುಗಳ ಪ್ರತ್ಯಕ್ಷ ಪರಿಚಯವಿರಬೇಕು. ಅದಕ್ಕಾಗಿ ವಿಧಾತನು ವಿವೇಕಾನಂದರನ್ನು ಆ ಅನುಭವದ ಗಾಣದಲ್ಲಿ ಸಾಗಿಬರುವಂತೆ ಮಾಡಿದನು. ಅವರು ಬಂದದ್ದು ಇಡೀ ರಾಷ್ಟ್ರಕುಂಡಲಿಯನ್ನೇ ಜಾಗ್ರತಗೊಳಿಸಲೋಸುಗ. ಹಾಗೆ ಮಾಡಬೇಕಾದರೆ ನಮ್ಮ ಜನರ ನಿಕಟ ಪರಿಚಯ ಅವರಿಗೆ ಅತ್ಯಂತ ಆವಶ್ಯಕವಾಗಿ ಆಗಬೇಕಾಗಿತ್ತು. ನಮ್ಮ ಜನರ ಆಚಾರ, ವ್ಯವಹಾರ, ಧರ್ಮ, ನಮ್ಮಲ್ಲಿರುವ ಲೋಪದೋಷಗಳು, ನಾವು ಎಂತಹ ಸ್ಥಿತಿಯಲ್ಲಿದ್ದೆವು ನಾವು ಎಂತಹ ಸ್ಥಿತಿಗೆ ಬಂದಿರುವೆವು, ಅದಕ್ಕೆ ಕಾರಣ ಗಳೇನು, ನಮ್ಮ ಸಂಸ್ಕೃತಿ ಎಂದರೆ ಏನು, ಅದರ ಸಂಕೇತಗಳಾವುವು, ಅಖಂಡ- ಹಿಂದೂಸ್ಥಾನವನ್ನು ಏಕಸೂತ್ರದಲ್ಲಿ ಬಂಧಿಸಿರುವುದು ಯಾವುದು ಇವುಗಳನ್ನೆಲ್ಲ ಕಂಡುಹಿಡಿಯಲು ಬಯಸಿದರು. ಪ್ರತ್ಯಕ್ಷ ಅನುಭವ ಇದಕ್ಕೆ ಅತ್ಯಂತ ಆವಶ್ಯಕ. ವಿವೇಕಾನಂದರು ಇದಕ್ಕೆ ಸಿದ್ಧರಾದರು.</p>
  <div>	ಐ	ಐ	ಐ</div>
  <p>ವಿವೇಕಾನಂದರು ಒಂದು ದಿನ ಕಾಶಿಯ ಬೀದಿಯಲ್ಲಿ ಹೋಗುತ್ತಿದ್ದರು. ಕೆಲವು ಕಪಿಗಳು ಅವರನ್ನು ಅಟ್ಟಿಸಿಕೊಂಡು ಬಂದವು. ಮೊದಲು ಅವುಗಳಿಂದ ತಪ್ಪಿಸಿ ಕೊಳ್ಳಲು ಓಡತೊಡಗಿದರು. ಯಾರೋ ಒಬ್ಬರು ಒಂದು ಮಹಡಿಯ ಮೇಲೆ ನಿಂತು ಇದನ್ನು ನೋಡುತ್ತಿದ್ದವರು, “ಸ್ವಾಮಿಗಳೇ, ಓಡಿ ಹೋಗಬೇಡಿ, ಕಪಿ ಗಳನ್ನು ಎದುರಿಸಿ” ಎಂದು ಹೇಳಿದರು. ವಿವೇಕಾನಂದರು ಆತನ ಬುದ್ಧಿವಾದದಂತೆ ಹಿಂತಿರುಗಿ ಕಪಿಗಳನ್ನು ಧೈರ್ಯವಾಗಿ ಎದುರಿಸಿ ನಿಂತರೋ ಇಲ್ಲವೋ ಕಪಿಗಳೆಲ್ಲ ಪಲಾಯನ ಮಾಡಿದವು. ವಿವೇಕಾನಂದರು ಆ ಒಂದು ಘಟನೆಯ ಉದಾಹರಣೆ ಯನ್ನು ಅನೇಕ ವೇಳೆ ತಮ್ಮ ಉಪನ್ಯಾಸಗಳಲ್ಲಿ ಕೊಡುತ್ತಿದ್ದರು. ಪ್ರಕೃತಿಯನ್ನು ಎದುರಿಸಬೇಕು, ಅಜ್ಞಾನವನ್ನು ಎದುರಿಸಬೇಕು, ಭ್ರಾಂತಿಯನ್ನು ಎದುರಿಸಬೇಕು. ಆಗಲೇ ಅವು ತಮ್ಮ ಹಿಂದಿರುವ ಸತ್ಯವನ್ನು ನಮಗೆ ತೋರಿಸುತ್ತವೆ. ಅಂಜುಕುಳಿಗೆ ಇಹವೂ ಇಲ್ಲ, ಪರವೂ ಇಲ್ಲ. ಧೀರರಿಗೆ ಮಾತ್ರ ಪ್ರಪಂಚ ತನ್ನ ರಹಸ್ಯವನ್ನು ಹೊರಪಡಿಸುತ್ತದೆ. ಸ್ವಾಮಿ ವಿವೇಕಾನಂದರಿಗೆ ಕೇವಲ ಶಾಸ್ತ್ರಗಳು ಮಾತ್ರ ಮಾತ ನಾಡುತ್ತಿರಲಿಲ್ಲ ; ಅವರಿಗೆ ಪ್ರತಿಯೊಂದು ವಸ್ತು, ಪ್ರತಿಯೊಂದು ಘಟನೆಯೂ, ಜೀವನದ ಆಳದಲ್ಲಿ ಹುದುಗಿರುವ ರಹಸ್ಯವನ್ನು ಸಾರುತ್ತಿದ್ದವು.</p>
  <div>	ಐ	ಐ	ಐ</div>
  <p>ಸ್ವಾಮಿ ವಿವೇಕಾನಂದರು ಆಗ್ರಾದಿಂದ ಬೃಂದಾವನಕ್ಕೆ ಹೋಗುತ್ತಿದ್ದರು. ಕೊನೆಯ ಮೂವತ್ತು ಮೈಲಿ ಪಾದಚಾರಿಗಳಾಗಿಯೇ ಹೋದರು. ಇನ್ನೇನು ಬೃಂದಾವನಕ್ಕೆ ಎರಡು ಮೈಲಿಗಳಿವೆ ಎನ್ನುವಾಗ ದಾರಿಯ ಪಕ್ಕದಲ್ಲಿ ಒಂದು ಮರದ ಕೆಳಗೆ ಒಬ್ಬ ಗುಡಿಗುಡಿಯನ್ನು ಸೇದುತ್ತಿದ್ದುದನ್ನು ನೋಡಿದರು. ಸ್ವಾಮಿ ಗಳು ಅವನ ಹತ್ತಿರ ಹೋಗಿ ತಮಗೆ ಸ್ವಲ್ಪ ಸೇದುವುದಕ್ಕೆ ಕೊಡು ಎಂದು ಕೇಳಿ ದರು. ಆತ ಸ್ವಾಮಿಗಳನ್ನು ನೋಡಿ “ನಾನು ಭಂಗಿ, ಕಸಗುಡಿಸುವ ಜಾತಿಗೆ ಸೇರಿ ದವನು” ಎಂದನು. ಆಗ ಸ್ವಾಮಿಗಳು ಅವನಿಂದ ಅದನ್ನು ತೆಗೆದುಕೊಳ್ಳದೆ ಹಾಗೆಯೇ ಮುಂದೆ ನಡೆದುಕೊಂಡು ಹೋಗುತ್ತಿರುವಾಗ, ತಾವು ಮನೆ ಮಠಗಳ ನ್ನೆಲ್ಲ ಬಿಟ್ಟು, ಜಾತಿಕುಲಗಳನ್ನು ತ್ಯಜಿಸಿ ಸಂನ್ಯಾಸಿಯಾಗಿದ್ದರೂ, ಆತ ತಾನು ಭಂಗಿಕುಲಕ್ಕೆ ಸೇರಿದವನು ಎಂಬುದನ್ನು ಕೇಳಿದ ಕೂಡಲೇ ಅವನಿಂದ ಸ್ವೀಕರಿಸದೆ ಹೋದುದು ಸರಿಯೆ ಎಂದು ತಮ್ಮ ಮನಸ್ಸಿನಲ್ಲಿಯೇ ತರ್ಕಿಸತೊಡಗಿದರು. ಹಿಂದಿನಿಂದ ಬಂದ ಆಚಾರ ಎಷ್ಟು ಆಳಕ್ಕೆ ಹೋಗಿರುವುದು ! ಅರಿವಿಲ್ಲದೆ ಅದು ನಮ್ಮ ಮೇಲೆ ತನ್ನ ಪ್ರಭಾವವನ್ನು ಬೀರುತ್ತದೆ. ಎಲ್ಲ ಬಿಟ್ಟ ಸಂನ್ಯಾಸಿಗಳಲ್ಲಿಯೆ ಇದು ಹೀಗಿದ್ದರೆ ಮಿಕ್ಕವರಲ್ಲಿ ಅದು ಇನ್ನೂ ಎಷ್ಟು ಆಳಕ್ಕೆ ಹೋಗಿರುವುದು ಎಂದು ಚಿಂತಿಸತೊಡಗಿದರು. ಅವರು ಪುನಃ ಹಿಂದಕ್ಕೆ ನಡೆದು ಬಂದು ಭಂಗಿ ಯವನಿಗೆ ಗುಡಿಗುಡಿಯನ್ನು ಮಾಡಿಕೊಡೆಂದು ಕೇಳಿದರು. ಆತ ಅದಕ್ಕೆ ಸರ್ವಥಾ ಒಪ್ಪದೇ ಇದ್ದಾಗ ಬಲವಂತದಿಂದ ಅವನಿಂದಲೇ ಪಡೆದು ಅದನ್ನು ಸೇವಿಸಿ ಮುಂದೆ ಹೋದರು. ಅನಂತರ ಸ್ವಾಮೀಜಿ ಹೇಳುತ್ತಿದ್ದರು, ಸಂನ್ಯಾಸಿ ಯಾವಾ ಗಲೂ ತನ್ನ ನಡತೆಯನ್ನು ಒರೆಗಲ್ಲಿಗೆ ತಿಕ್ಕಿ ನೋಡುತ್ತಿರಬೇಕು ಎಂದು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಭಾಗಲ್ಪುರದ ಮನ್ಮಥಬಾಬುವಿನ ಮನೆಯಲ್ಲಿದ್ದಾಗ ಒಂದು ದಿನ ತಮಗೆ ತಾವೇ ಒಂದು ಹಾಡನ್ನು ಹೇಳಿಕೊಳ್ಳುತ್ತಿದ್ದರು. ಮನ್ಮಥಬಾಬು “ಸ್ವಾಮೀಜಿಯವರಿಗೆ ಹಾಡಲು ಬರುವುದೆ ?” ಎಂದು ಕೇಳಿದಾಗ “ಎಲ್ಲೊ ಸ್ವಲ್ಪ” ಎಂದರು. ಅವರನ್ನು ಒತ್ತಾಯಿಸಿದಾಗ ಅವರು ಹಾಡಿದರು. ಅವರ ಸಂಗೀತವನ್ನು ಕೇಳಿದ ಮೇಲೆ ಸ್ವಾಮೀಜಿಗೆ ಶಾಸ್ತ್ರದಲ್ಲಿ ಇರುವಷ್ಟೇ ಅಗಾಧವಾದ ಪಾಂಡಿತ್ಯ ಸಂಗೀತದ ಮೇಲೂ ಇದೆ ಎಂಬುದು ಅರಿವಾಯಿತು. ಒಂದು ದಿನ ಸಂಜೆ ಅವನ ಮನೆಗೆ ಭಾಗಲ್ಪುರದ ಹಲವು ಪುರಪ್ರಮುಖರು ಮತ್ತು ಸಂಗೀತವನ್ನು ಬಲ್ಲ ವರನ್ನು ಕರೆಸಲಾಯಿತು. ಸಂಜೆ ಸ್ವಾಮೀಜಿ ಹಾಡುವುದಕ್ಕೆ ಪ್ರಾರಂಭ ಮಾಡಿದರು. ಅವರು ಒಂದಾದ ಮೇಲೆ ಒಂದನ್ನು ಹಾಡುತ್ತಲೇ ಹೋದರು. ಕುಳಿತವರು ಕಾಲವನ್ನೇ ಮರೆತರು, ಸ್ವಾಮೀಜಿಯವರ ಗಾನಕ್ಕೆ ಮನಸೋತರು. ಹಾಡುವುದನ್ನು ನಿಲ್ಲಿಸಿದಾಗ ಅರ್ಧರಾತ್ರಿ ಸುಮಾರು ಎರಡು ಗಂಟೆ. ಕೆಲವು ಗಂಟೆಗಳ ಮುಂಚೆಯೇ ಮೃದಂಗವನ್ನು ಹೊಡೆಯುವವನಿಗೆ ಬೆರಳುಗಳು ಸೋತುಹೋಗಿ ಬಾರಿಸುವುದನ್ನು ಬಿಟ್ಟುಬಿಟ್ಟಿದ್ದನು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಅವರು ವಿಚಾರಪೂರಿತವಾದ ಪುಸ್ತಕಗಳನ್ನು ಓದಬೇಕೆಂದು ಬಯಸಿ ಅಖಂಡಾನಂದರಿಗೆ ಮೀರತ್ ಸಾರ್ವಜನಿಕ ಪುಸ್ತಕಾಲಯದಿಂದ ಸರ್ ಜಾನ್ ಲಬೆಕ್ ಬರೆದ ಪುಸ್ತಕಗಳನ್ನು ತರಲು ಹೇಳಿದರು. ಆ ಪುಸ್ತಕಗಳನ್ನು ಸ್ವಾಮೀಜಿ ಒಂದು ದಿನದಲ್ಲಿ ಓದಿ ಪೂರೈಸಿ ಅಖಂಡಾನಂದರಿಗೆ ಅದನ್ನು ಹಿಂತಿರುಗಿ ಕೊಡುವುದಕ್ಕೆ ಹೇಳಿದರು. ಲೈಬ್ರರಿಯವನು ಅಖಂಡಾನಂದರು ಅಷ್ಟು ಬೇಗ ಪುಸ್ತಕಗಳನ್ನು ಹಿಂತಿರುಗಿ ತಂದುಕೊಡುವುದನ್ನು ನೋಡಿ, “ನೀವು ಯಾರಿ ಗಾಗಿ ಇವುಗಳನ್ನು ತೆಗೆದುಕೊಂಡು ಹೋದಿರೊ ಅವರು ಇಷ್ಟು ಬೇಗ ಇದನ್ನು ಓದಿ ಪೂರೈಸಿಬಿಟ್ಟರೆ ?” ಎಂದು ವಿಸ್ಮಯವನ್ನು ತೋರಿಸಿದ. ಅಖಂಡಾನಂದರು ಸ್ವಾಮೀಜಿಗೆ ಈ ಸಮಾಚಾರವನ್ನು ಕೊಟ್ಟಾಗ ಅವರು ಲೈಬ್ರರಿಯನ್ ಬಳಿಗೆ ಹೋಗಿ, ತಾವು ಆ ಪುಸ್ತಕಗಳನ್ನು ಓದಿರುವುದಾಗಿಯೂ, ಬೇಕಾದರೆ ಆ ಪುಸ್ತಕ ಗಳಲ್ಲಿ ಯಾವುದಾದರೂ ವಿಷಯವನ್ನು ಕೇಳಬಹುದೆಂದೂ ಹೇಳಿದರು. ಆತ ಪ್ರಶ್ನೆ ಯನ್ನು ಕೇಳಿದ. ಸ್ವಾಮೀಜಿ ಉತ್ತರವನ್ನು ಹೇಳುವಾಗ ಆ ಪುಸ್ತಕದ ವಾಕ್ಯವಾಕ್ಯ ಗಳನ್ನೇ ಉದ್ಧರಿಸುತ್ತಿದ್ದರು. ಲೈಬ್ರರಿಯನ್ ವಿಸ್ಮಿತನಾಗಿ “ಇದು ಹೇಗೆ ಸಾಧ್ಯ” ಎಂದು ಕೇಳಿದಾಗ ಸ್ವಾಮೀಜಿ, ತಾವು ಪುಸ್ತಕವನ್ನು ಸಾಧಾರಣ ಮನುಷ್ಯರು ಓದು ವಂತೆ ಓದುವುದಿಲ್ಲವೆಂದೂ, ಕೆಲವು ವಾಕ್ಯಗಳನ್ನು ಓದಿಬಿಟ್ಟರೆ ಗ್ರಂಥಕರ್ತ ಯಾವುದನ್ನು ಹೇಳಬೇಕೆಂದಿರುವನೋ ಅದೆಲ್ಲ ಮನಸ್ಸಿನಲ್ಲಿ ಹೊಳೆಯುವು ದೆಂದೂ ಹೇಳಿದರು. ಯಾರಿಗೆ ಪ್ರಥಮ ಬಾರಿ ಭಾವನೆಗಳು ಪರಿಚಯವಾಗು ವುದೊ ಅವರಿಗೆ ಅಸಾಧ್ಯವಾದ ಕೆಲಸ ಇದು. ಆದರೆ ಸ್ವಾಮೀಜಿ ಬುದ್ಧಿಶಕ್ತಿಗೆ ವಿಶ್ವದ ಭಾವನೆಗಳೆಲ್ಲದರ ಪರಿಚಯ ಆಗಲೆ ಆಗಿದೆ. ಅಲ್ಲಿ ಆಗಲೆ ಒಂದು ದೊಡ್ಡ ಜ್ಞಾನನಿಧಿ ಇದೆ. ಯಾವುದಾದರೂ ಒಂದನ್ನು ಓದಿದಾಗ ಅದಕ್ಕೆ ಸಂಬಂಧಪಟ್ಟ ಆಗಲೇ ಅವರಲ್ಲಿರುವ ಭಾವನೆಗಳೆಲ್ಲ ತಕ್ಷಣವೇ ಸ್ಫುರಿಸುವುವು.</p>
  <p>ಸ್ವಾಮೀಜಿ ಡಾಯ್ಸನ್ರ ಮನೆಯಲ್ಲಿದ್ದಾಗ ಒಂದು ಪದ್ಯದ ಪುಸ್ತಕವನ್ನು ಓದುತ್ತಿದ್ದರು. ಆಗ ಡಾಯ್ಸನ್ ಅವರೊಡನೆ ಮಾತನಾಡಿದಾಗ ಸ್ವಾಮೀಜಿ ತಾವು ಯಾವುದನ್ನೋ ಓದುವುದರಲ್ಲಿ ತಲ್ಲೀನರಾಗಿದ್ದುದರಿಂದ ಅದು ಕೇಳಲಿಲ್ಲ ಎಂದರು. ಡಾಯಸನ್ಗೆ ಇದು ತೃಪ್ತಿಕರವಾದ ವಿವರಣೆಯಂತೆ ಕಾಣಲಿಲ್ಲ. ಸ್ವಲ್ಪ ಹೊತ್ತಿನಮೇಲೆ ಮಾತನಾಡುತ್ತಿದ್ದಾಗ ಸ್ವಾಮೀಜಿ ಆಗ ತಾನೆ ಓದುತ್ತಿದ್ದ ಪುಸ್ತಕ ದಿಂದ ಉದಾಹರಿಸತೊಡಗಿದರು. ಅದನ್ನು ಕೇಳಿ ಡಾಯ್ಸನ್ಗೆ ಆಶ್ಚರ್ಯ ವಾಯಿತು. ಸ್ವಾಮೀಜಿ ಸ್ವಲ್ಪ ಹೊತ್ತಿನ ಹಿಂದೆ ಓದಿದುದನ್ನು ಪುಸ್ತಕದಲ್ಲಿ ಇದ್ದಂತೆಯೇ ವಿವರಿಸುತ್ತಿದ್ದರು. ಡಾಯ್ಸನ್ ಇದು ಹೇಗೆ ಸಾಧ್ಯ ಎಂದಾಗ, ಸ್ವಾಮೀಜಿ ತಾವು ಓದುವಾಗ ಅದರಲ್ಲಿ ತನ್ಮಯರಾಗುವುದಾಗಿಯೂ, ಆ ಸಮಯ ದಲ್ಲಿ ಒಂದು ಉರಿಯುತ್ತಿರುವ ಕೆಂಡವನ್ನು ತಮ್ಮ ಮೇಲೆ ಇಟ್ಟರೂ ಗೊತ್ತಾಗು ವುದಿಲ್ಲವೆಂದೂ ಹೇಳಿದರು. ಹಾಗೆ ತನ್ಮಯರಾಗಿ ಓದುವುದರಿಂದಲೇ ಅದರ ಲ್ಲಿರುವ ವಿಷಯಗಳನ್ನೆಲ್ಲ ಅವರು ಅಷ್ಟು ಬೇಗ ಗ್ರಹಿಸಲು ಸಾಧ್ಯ ಎಂದು ಹೇಳಿದರು.</p>
  <p>ಒಂದು ಹೊಸ ಎನ್ಸೈಕ್ಲೋಪೀಡಿಯಾ ಸಂಪುಟಗಳನ್ನು ಮಠಕ್ಕೆ ತರಿಸಿದ್ದರು. ಹೊಳೆಯುತ್ತಿದ್ದ ಆ ಪುಸ್ತಕಗಳನ್ನು ನೋಡಿ ಅವರ ಶಿಷ್ಯ “ಇಡೀ ಜೀವನವೆಲ್ಲಾ ಓದಿದರೂ ಈ ಸಂಪುಟಗಳು ಮುಗಿಯುವ ಮಟ್ಟಿಗೆ ಕಾಣೆ” ಎಂದು ಸ್ವಾಮೀಜಿಗೆ ಹೇಳಿದ. ಅವನಿಗೆ ಸ್ವಾಮೀಜಿ ಅಷ್ಟು ಹೊತ್ತಿಗಾಗಲೇ ಹತ್ತು ಸಂಪುಟಗಳನ್ನು ಮುಗಿಸಿ ಹನ್ನೊಂದನೆಯದನ್ನಾಗಲೇ ಓದಲು ಪ್ರಾರಂಭಿಸಿದ್ದಾರೆಂದು ಗೊತ್ತಿರ ಲಿಲ್ಲ.</p>
  <p>ಸ್ವಾಮೀಜಿ : “ನೀನು ಏನು ಹೇಳುವೆ ? ಈ ಹತ್ತು ಸಂಪುಟಗಳಲ್ಲಿನ ವಿಷಯ ಕುರಿತು ಯಾವ ಪ್ರಶ್ನೆಯನ್ನು ಬೇಕಾದರೂ ಕೇಳು, ಅವೆಲ್ಲಕ್ಕೂ ಉತ್ತರ ಹೇಳ ಬಲ್ಲೆ.”</p>
  <p>ಶಿಷ್ಯ : (ಆಶ್ಚರ್ಯದಿಂದ) “ನೀವು ಈ ಪುಸ್ತಕಗಳನ್ನೆಲ್ಲಾ ಓದಿರುವಿರಾ ?”</p>
  <p>ಸ್ವಾಮೀಜಿ : “ಮತ್ತೆ, ಇಲ್ಲದಿದ್ದಲ್ಲಿ ನಿನಗೇಕೆ ಪ್ರಶ್ನೆ ಕೇಳೆಂದು ಹೇಳುತ್ತಿದ್ದೆ?”</p>
  <p>ಶಿಷ್ಯನು ಪ್ರಶ್ನೆ ಕೇಳಿದಾಗ ಸ್ವಾಮೀಜಿ ಕೇಳಿದ್ದಕ್ಕೆಲ್ಲ ಉತ್ತರ ಹೇಳಿದ್ದಲ್ಲದೆ ಕ್ಲಿಷ್ಟ ವಿಷಯಗಳಿಗೆ ಸಂಬಂಧಿಸಿದ ಕೆಲವು ಭಾಗಗಳನ್ನು ಪುಸ್ತಕದಲ್ಲಿದ್ದಂತೆಯೆ ಉದ್ಧರಿ ಸುತ್ತಿದರು. ಅವಾಕ್ಕಾದ ಶಿಷ್ಯ ಪುಸ್ತಕಗಳನ್ನು ಒತ್ತಟ್ಟಿಗಿಟ್ಟು ಹೇಳಿದ : “ಇದು ಖಂಡಿತ ಮಾನುಷ ಶಕ್ತಿ ಅಲ್ಲ.”</p>
  <p>ಸ್ವಾಮೀಜಿ : “ಗೊತ್ತಾಯಿತೆ ? ಕಟ್ಟುನಿಟ್ಟಾದ ಬ್ರಹ್ಮಚರ್ಯಾಭ್ಯಾಸದಿಂದ ವಿದ್ಯೆಯನ್ನೆಲ್ಲಾ ಬಹು ಸ್ವಲ್ಪ ಕಾಲದಲ್ಲೇ ಕಲಿತು ಪೂರ್ಣಜ್ಞಾನ ಪಡೆಯಬಹುದು. ಒಮ್ಮೆ ಓದಿದ್ದನ್ನು ಅಥವಾ ಯಾರಿಂದಲಾದರೂ ಒಮ್ಮೆ ಕೇಳಿದುದನ್ನು ಮರೆಯದೆ ಇರುವಂಥಾ ಜ್ಞಾಪಕಶಕ್ತಿ ಅದರಿಂದ ಬರುವುದು. ನಮ್ಮ ದೇಶದಲ್ಲಿ ಬ್ರಹ್ಮಚರ್ಯದ ಅಭಾವವಿರುವುದರಿಂದಲೆ ಈ ದೇಶ ಇಷ್ಟೊಂದು ಅಧೋಗತಿಗಿಳಿದಿದೆ.”</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಆಳ್ವಾರಿನ ರಾಜನಾದ ಮಂಗಳಸಿಂಗನನ್ನು ಸಂಧಿಸಿದಾಗ–</p>
  <p>ಮಹಾರಾಜ ಮಂಗಳಸಿಂಗ್ : “ಸ್ವಾಮೀಜಿ ಮಹಾರಾಜರೆ, ನೀವು ದೊಡ್ಡ ವಿದ್ವಾಂಸರೆಂದು ನಾನು ಕೇಳಿರುವೆನು. ನೀವು ಯಾವುದಾದರೂ ಹುದ್ದೆಗೆ ಕೈಹಾಕಿ ಸುಲಭವಾಗಿ ನಿಮ್ಮ ಜೀವನೋಪಾಯವನ್ನು ಸಂಪಾದಿಸಬಹುದು. ಆದರೂ ನೀವು ಏತಕ್ಕೆ ಭಿಕ್ಷುಕನಂತೆ ಅಲೆಯುತ್ತಿರುವಿರಿ ?”</p>
  <p>ಸ್ವಾಮೀಜಿ : “ಮಹಾರಾಜರೆ, ನೀವು ಏತಕ್ಕೆ ನಿಮ್ಮ ರಾಜರ ಕರ್ತವ್ಯಗಳನ್ನೆಲ್ಲ ಬಿಟ್ಟುಬಿಟ್ಟು ಐರೋಪ್ಯರೊಡನೆ ಸೇರಿಕೊಂಡು ಶಿಕಾರಿ ಮುಂತಾದ ಆಮೋದ ಪ್ರಮೋದಗಳಲ್ಲಿ ನಿರತರಾಗಿರುವುದು ?”</p>
  <p>ಮಹಾರಾಜರು, ಸಂನ್ಯಾಸಿಯೊಬ್ಬನು ಇಂತಹ ನೇರವಾದ ಪ್ರಶ್ನೆಯನ್ನು ತನಗೆ ಹಾಕುತ್ತಾನೆ ಎಂದು ಕನಸಿನಲ್ಲಿಯೂ ಕಂಡಿರಲಿಲ್ಲ ; ಅದೂ ಅಲ್ಲದೆ ಈ ಸಂನ್ಯಾಸಿಗೆ ತನ್ನ ಜೀವನದ ಗುಟ್ಟೆಲ್ಲ ಗೊತ್ತಾಗಿ ಹೋಗಿದೆ ಎಂದು ಭಾವಿಸಿದರು. ತಕ್ಷಣವೇ ಉತ್ತರ ಕೊಡಲು ಆಗಲಿಲ್ಲ. ಸ್ವಲ್ಪ ಹೊತ್ತಿನ ಮೇಲೆ “ಏನೊ ನನಗೆ ಅದರಲ್ಲಿ ಅಭಿರುಚಿ” ಎಂದರು. ಸ್ವಾಮೀಜಿ ಅದಕ್ಕೆ ತಕ್ಕ ಉತ್ತರವನ್ನೇ ಕೊಟ್ಟರು. “ಅದೇ ಕಾರಣಕ್ಕಾಗಿಯೇ ನಾನೂ ಭಿಕ್ಷುಕನಂತೆ ಅಲೆಯುತ್ತಿರುವುದು. ನನಗೂ ಅದರಲ್ಲಿ ಆಸೆ.”</p>
  <p>ಅನಂತರ ಮಹಾರಾಜರು ಮತ್ತೊಂದು ಪ್ರಶ್ನೆಯನ್ನು ಕೇಳಿದರು : “ಸ್ವಾಮೀಜಿ, ನನಗೆ ವಿಗ್ರಹಾರಾಧನೆಯಲ್ಲಿ ನಂಬಿಕೆಯಿಲ್ಲ. ನನಗೆ ಇದರಿಂದ ದುರ್ಗತಿಯೊದಗ ಬಹುದೆ ?” ಹೀಗೆ ಮಾತನಾಡುವಾಗ ರಾಜ ಸ್ವಲ್ಪ ಹಾಸ್ಯದ ನಗುವನ್ನು ಬೀರಿದನು.</p>
  <p>ಸ್ವಾಮೀಜಿ : “ನೀವು ಸುಮ್ಮನೆ ಹಾಸ್ಯಮಾಡುತ್ತಿರಬಹುದು.”</p>
  <p>ಮಂಗಳಸಿಂಗ್ : “ಇಲ್ಲ, ನಾನು ನಿಜವಾಗಿಯೂ ಹಾಸ್ಯಮಾಡುತ್ತಿಲ್ಲ. ಇತರ ರಂತೆ ಕಲ್ಲು ಮಣ್ಣು ಮರ ಲೋಹಗಳನ್ನು ದೇವರಂತೆ ನಾನು ಪೂಜಿಸಲಾರೆ. ಹಾಗಾದರೆ ನನ್ನ ಮರಣಾನಂತರ ಯಾವ ಶಿಕ್ಷೆ ನನಗೆ ಕಾದುಕೊಂಡಿದೆಯೊ ?”</p>
  <p>ಸ್ವಾಮೀಜಿ : “ಪ್ರತಿಯೊಬ್ಬನೂ ತನ್ನ ಶ್ರದ್ಧೆಗೆ ತಕ್ಕಂತೆ ಧರ್ಮವನ್ನು ಅನುಸರಿಸ ಬೇಕಾಗಿದೆ.”</p>
  <p>ಸ್ವಾಮೀಜಿ ಮಾತನಾಡಿದ ಮೇಲೆ ಗೋಡೆಗೆ ರಾಜರ ಪೋಟೋ ತಗಲಿ ಹಾಕಿದ್ದುದನ್ನು ನೋಡಿದರು. ದಿವಾನರಿಗೆ ಆ ಫೋಟೋವನ್ನು ತೆಗೆಯುವಂತೆ ಹೇಳಿದರು. “ಇದು ಯಾರ ಫೋಟೋ ?” ಎಂದು ಕೇಳಿದರು. “ಇದು ನಮ್ಮ ರಾಜರ ಫೋಟೋ” ಎಂದರು ದಿವಾನರು. “ಇದರ ಮೇಲೆ ಉಗುಳಿ” ಎಂದರು ಸ್ವಾಮೀಜಿ ದಿವಾನರಿಗೆ. ದಿವಾನರಿಗೆ ದಿಗ್ಭ್ರಮೆ ಹಿಡಿಯಿತು. ಈ ಸ್ವಾಮಿಗಳು ಹುಚ್ಚರಾಗಿರುವರೇನೊ ಎಂದು ಭಾವಿಸಿ ಅವರು ಸುಮ್ಮನೆ ಇದ್ದರು.</p>
  <p>ಸ್ವಾಮೀಜಿ : “ಏತಕ್ಕೆ ಅನುಮಾನಿಸುತ್ತಿರುವಿರಿ, ಅದರ ಮೇಲೆ ಉಗುಳಿ, ಅಲ್ಲಿ ನಿಮ್ಮ ರಾಜರಿಲ್ಲ. ಅದು ಬರೀ ನೆರಳು ಬೆಳಕು. ರಾಜರಿಗೆ ಸಂಬಂಧಪಟ್ಟ ರಕ್ತವಾಗಲಿ ಮಾಂಸವಾಗಲೀ ಅಲ್ಲಿ ಇಲ್ಲ” ಎಂದರು. ದಿವಾನ್ಜಿ “ರಾಜರಿಲ್ಲದೇ ಇದ್ದರೂ ಅವರ ನೆನಪನ್ನು ಅದು ತರುತ್ತದೆ” ಎಂದರು. ಆಗ ಸ್ವಾಮೀಜಿ ರಾಜರಿಗೆ ಹೇಳಿದರು : “ಹೇಗೆ ಅದು ರಾಜನ ನೆನಪನ್ನು ತರುವುದೋ ಅದರಂತೆಯೇ ಭಕ್ತನಿಗೆ ವಿಗ್ರಹ ದೇವರ ನೆನಪನ್ನು ತರುತ್ತದೆ. ಯಾವ ಭಕ್ತನೂ ಎಲೈ ಕಲ್ಲೆ, ಮಣ್ಣೆ, ಲೋಹವೆ, ಮರವೆ ಎಂದು ಕರೆಯುವುದಿಲ್ಲ. ಆ ಚಿಹ್ನೆಯ ಮೂಲಕ ದೇವರನ್ನು ನೋಡುತ್ತಾನೆ.” ಈ ವಿಷಯವನ್ನು ರಾಜರಿಗೆ ವಿವರಿಸಿದರು. ಆಗ ರಾಜರು ವಿಗ್ರಹಾರಾಧನೆಯ ರಹಸ್ಯ ತಮಗೆ ಇದುವರೆಗೂ ಗೊತ್ತಿರಲಿಲ್ಲವೆಂದೂ, ಸ್ವಾಮೀಜಿಯವರಿಂದ ಹೊಸ ದೃಷ್ಟಿಯನ್ನು ಪಡೆದೆನೆಂದೂ ಹೇಳಿದರು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿಯವರೆಡೆಗೆ ಒಬ್ಬ ವೃದ್ಧ ಬರುತ್ತಿದ್ದ. ಪ್ರತಿದಿನವೂ ದೊಡ್ಡ ದೊಡ್ಡ ಪ್ರಶ್ನೆಗಳನ್ನೇ ಹಾಕುತ್ತಿದ್ದ. ಆದರೆ ಕಾರ್ಯತಃ ಏನನ್ನೂ ಮಾಡುತ್ತಿರಲಿಲ್ಲ. ಒಂದು ಸಲ ಆತ ಬಂದಾಗ ಸ್ವಾಮೀಜಿ ಸುಮ್ಮನೆ ಇದ್ದರು, ಆತನೊಡನೆ ಮಾತನ್ನೇ ಆಡಲಿಲ್ಲ. ಸುಮಾರು ಒಂದು ಗಂಟೆ ಆದಮೇಲೆ ಆತ ಅಸಮಾಧಾನದಿಂದ ಎದ್ದು ಹೋದ. ಹತ್ತಿರ ಕುಳಿತಿದ್ದವರು “ಏತಕ್ಕೆ ಇಷ್ಟು ಕಟುವಾಗಿ ಅವನೊಡನೆ ವ್ಯವಹರಿ ಸಿದಿರಿ ?” ಎಂದು ಪ್ರಶ್ನಿಸಿದರು. ಅದಕ್ಕೆ ಸ್ವಾಮೀಜಿ ಹೀಗೆ ಹೇಳಿದರು : “ನೋಡಿ ಮಕ್ಕಳೆ, ನಾನು ನಿಮಗೆ ನನ್ನ ಪ್ರಾಣವನ್ನು ಬೇಕಾದರೆ ಕೊಡಬಲ್ಲೆ. ಏಕೆಂದರೆ ನಾನು ಹೇಳಿದಂತೆ ಮಾಡುವುದಕ್ಕೆ ನಿಮಗೆ ಮನಸ್ಸಿದೆ ಮತ್ತು ಶಕ್ತಿ ಇದೆ. ಆದರೆ ಆ ವೃದ್ಧನಾದರೋ ತನ್ನ ಜೀವನದ ಹತ್ತನೇ ಒಂಭತ್ತು ಪಾಲನ್ನು ಪ್ರಾಪಂಚಿಕ ವಸ್ತು ಗಳನ್ನು ಅರಸುವುದರಲ್ಲಿ ವ್ಯಯಮಾಡಿದನು. ಈಗ ಅವನ ಕೈಯಲ್ಲಿ ಲೌಕಿಕವೂ ಸಾಧ್ಯವಿಲ್ಲ. ಪರಮಾರ್ಥವೂ ಸಾಧ್ಯವಿಲ್ಲ. ಸುಮ್ಮನೆ ಕೇಳಿದರೆ ಸಾಕು ದೇವರ ಕೃಪೆ ತನಗೆ ದೊರಕುವುದು ಎಂದು ಭಾವಿಸುವನು. ಆಧ್ಯಾತ್ಮಿಕ ಜೀವನದಲ್ಲಿ ಗುರಿ ಯನ್ನು ಮುಟ್ಟಬೇಕಾದರೆ ಸ್ವಪ್ರಯತ್ನ, ಪುರುಷಕಾರ ಇರಬೇಕು. ಯಾರು ಪ್ರಯತ್ನವನ್ನೇ ಮಾಡುವುದಿಲ್ಲವೊ ಅಂತಹವನಿಗೆ ದೇವರು ಹೇಗೆ ಕೃಪೆ ತೋರ ಬಲ್ಲ? ಯಾರಲ್ಲಿ ಪೌರುಷ ಇಲ್ಲವೋ ಅವನು ತಮಸ್ಸಿನಲ್ಲಿ ಮುಳುಗಿ ಹೋಗಿರು ವನು. ಯೋಧಾಗ್ರಣಿ ಅರ್ಜುನ ತನ್ನ ಪೌರುಷವನ್ನು ಕಳೆದುಕೊಳ್ಳುವುದರಲ್ಲಿ ಇರುವುದನ್ನು ನೋಡಿ ಕೃಷ್ಣ ಅವನಿಗೆ ತನ್ನ ಸ್ವಧರ್ಮವನ್ನು ಆಚರಿಸು, ಕರ್ಮ ಫಲವನ್ನು ತ್ಯಜಿಸು, ಇದರಿಂದ ಸತ್ತ್ವಗುಣ ಪ್ರಾಪ್ತವಾಗುವುದು, ಹೃದಯ ಶುದ್ಧ ವಾಗುವುದು, ಅನಂತರ ಕರ್ಮತ್ಯಾಗ ಮತ್ತು ಶರಣಾಗತಿ ಎಲ್ಲ ಬರುವುದು ಎಂದು ಬೋಧಿಸಿದನು. ಬಲಿಷ್ಠರಾಗಿ ! ಪುರುಷ ಸಿಂಹರಾಗಿ ! ಎಲ್ಲಿಯವರೆಗೆ ಒಬ್ಬ ದುರಾತ್ಮನಾದರೂ ಚಿಂತೆಯಿಲ್ಲ, ಅವನು ಧೀರನಾಗಿದ್ದರೆ, ಬಲಿಷ್ಠನಾಗಿದ್ದರೆ, ಅವನನ್ನು ನಾನು ಗೌರವಿಸುತ್ತೇನೆ. ಅವನಲ್ಲಿರುವ ಶಕ್ತಿಯೇ ಅವನಲ್ಲಿರುವ ದುಷ್ಟ ಸ್ವಭಾವವನ್ನೆಲ್ಲ ಬಿಡುವಂತೆ ಮಾಡುವುದು, ಸ್ವಾರ್ಥ ಕರ್ಮಗಳನ್ನೆಲ್ಲ ತ್ಯಜಿಸು ವಂತೆ ಮಾಡಿ ಅವನನ್ನು ಸತ್ಯದ ಸಮೀಪಕ್ಕೆ ಒಯ್ಯುವುದು.”</p>
  <div>	ಐ	ಐ	ಐ</div>
  <p>ಒಂದು ಸಲ ಸ್ವಾಮೀಜಿ ರಾಜಾಸ್ಥಾನದಲ್ಲಿ ರೈಲಿನಲ್ಲಿ ಹೋಗುತ್ತಿದ್ದಾಗ ತಮ್ಮ ಗಾಡಿಯಲ್ಲೇ ಇಬ್ಬರು ಇಂಗ್ಲೀಷಿನವರು ಹೋಗುತ್ತಿದ್ದರು. ಸ್ವಾಮೀಜಿ ಎರಡನೇ ತರಗತಿಯ ಒಂದು ಸೀಟಿನಲ್ಲಿ ಮಲಗಿಕೊಂಡು ಹೋಗುತ್ತಿದ್ದರು. ಇಬ್ಬರು ಇಂಗ್ಲೀಷಿನವರು ಆಂಗ್ಲಭಾಷೆಯಲ್ಲಿ ಸಂನ್ಯಾಸಿಗಳನ್ನು ಕುರಿತು ಹೀನವಾಗಿ ನಿಂದಿಸುತ್ತಿದ್ದರು. ಸ್ವಾಮೀಜಿ ಇದನ್ನೆಲ್ಲ ಕೇಳಿಯೂ ಸುಮ್ಮನೆ ಇದ್ದರು. ಆ ಇಂಗ್ಲೀಷಿನವರಾದರೊ ಈ ಸ್ವಾಮಿಗಳು ಒಬ್ಬ ಭಿಕ್ಷುಕರು, ಇವರಿಗೆ ಗೊತ್ತಾಗುವು ದಿಲ್ಲ ಎಂದು ಭಾವಿಸಿದ್ದರು. ಮುಂದಿನ ಸ್ಟೇಷನ್ ಬಂದಾಗ ಸ್ವಾಮೀಜಿ ಸ್ಟೇಷನ್ ಮಾಸ್ಟರರನ್ನು ಇಂಗ್ಲೀಷಿನಲ್ಲಿ ತನಗೆ ಒಂದು ಲೋಟ ನೀರುಬೇಕು ಎಂದು ಕೇಳಿ ದರು. ಅದೇ ಬೋಗಿಯಲ್ಲಿ ಸ್ವಾಮೀಜಿ ಅವರನ್ನು ನಿಂದಿಸುತ್ತಿದ್ದ ಇಂಗ್ಲೀಷಿ ನವರಿಗೆ ಆಶ್ಚರ್ಯವಾಗಿ, ಸ್ವಾಮೀಜಿಯವರನ್ನು ತಮಗೆ ಇಂಗ್ಲೀಷ್ ಗೊತ್ತಿದ್ದರೂ ಏತಕ್ಕೆ ಏನನ್ನೂ ಹೇಳಲಿಲ್ಲವೆಂದರು. ಅದಕ್ಕೆ ಸ್ವಾಮೀಜಿ, “ಸಹೋದರರೇ, ಇದೇ ಪ್ರಥಮ ಬಾರಿಯಲ್ಲ ನಾನು ಮೂರ್ಖರನ್ನು ನೋಡುತ್ತಿರುವುದು !” ಎಂದರು. ಅವರು ಸ್ವಾಮಿಗಳೊಡನೆ ಜಗಳಕಾಯಬೇಕೆಂದಿದ್ದರು. ಆದರೆ ಸ್ವಾಮೀಜಿ ಅವರ ಮೈಕಟ್ಟು ಮತ್ತು ಅವರ ಪಾಂಡಿತ್ಯಕ್ಕೆ ಅಂಜಿ ಕ್ಷಮಾಪಣೆಯನ್ನು ಕೋರಿ ತೆಪ್ಪಗಾದರು.</p>
  <div>	ಐ	ಐ	ಐ</div>
  <p>ಸ್ವಾಮಿ ವಿವೇಕಾನಂದರು 1891ರಲ್ಲಿ ಅಬು ಪರ್ವತದಲ್ಲಿ ಒಬ್ಬ ಮುಸ್ಲಿಂ ಲಾಯರನ ಅತಿಥಿಯಾಗಿದ್ದರು. ಖೇತ್ರಿ ರಾಜನ ಕಾರ್ಯದರ್ಶಿಗಳಾದ ಜಗ ಮೋಹನಲಾಲ್ ಆ ಮುಸ್ಲಿಂ ಲಾಯರನ ಮನೆಗೆ ಬಂದಿದ್ದಾಗ ಅಲ್ಲಿ ಹಿಂದೂ ಸಂನ್ಯಾಸಿಯೊಬ್ಬರು ಇರುವುದನ್ನು ನೋಡಿ ಆಶ್ಚರ್ಯವಾಗಿ ಸ್ವಾಮೀಜಿಯವರನ್ನು ಕೇಳಿದರು : “ಸ್ವಾಮೀಜಿ, ನೀವು ಹಿಂದೂ ಸಂನ್ಯಾಸಿಯಾಗಿ ಮುಸ್ಲಿಮನೊಡನೆ ವಾಸಿಸುತ್ತಿರುವಿರಲ್ಲ ?”</p>
  <p>ಸ್ವಾಮೀಜಿಯವರಿಗೆ ಜಾತಿಭೇದ, ಮತೀಯ ಮನೋಭಾವಗಳನ್ನು ಕಂಡರೆ ಆಗುತ್ತಿರಲಿಲ್ಲ. ಆದ್ದರಿಂದ ಅವರು ಸ್ವಲ್ಪ ಗಡಸುಧ್ವನಿಯಲ್ಲಿ ಹೇಳಿದರು : “ಮಹಾಶಯರೆ, ಏನು ಹೇಳುತ್ತಿರುವಿರಿ ? ನಾನು ಸಂನ್ಯಾಸಿ. ನಾನು ಸಾಮಾಜಿಕ ಕಟ್ಟುಪಾಡುಗಳನ್ನು ಮೀರಿದ್ದೇನೆ. ನಾನು ಜಾಡಮಾಲಿಯ ಜೊತೆಯೂ, ಊಟ ಮಾಡಬಲ್ಲೆ. ನನಗೆ ಇದನ್ನು ದೇವರು ಒಪ್ಪುವನೋ ಇಲ್ಲವೋ ಎಂದು ಹೆದರುವ ಕಾರಣವಿಲ್ಲ. ಏಕೆಂದರೆ ಇದು ದೇವರಿಗೆ ಸಮ್ಮತವೆ. ನನಗೆ ಶಾಸ್ತ್ರದ ಭಯವೂ ಇಲ್ಲ. ಏಕೆಂದರೆ ಇದಕ್ಕೆ ಶಾಸ್ತ್ರದ ಒಪ್ಪಿಗೆಯಿದೆ. ಆದರೆ ನಾನು ನಿಮ್ಮಂಥವರಿಗೆ ಮತ್ತು ನಿಮ್ಮ ಸಮಾಜಕ್ಕೆ ಹೆದರುತ್ತೇನೆ. ನಿಮಗೆ ದೇವರ ಬಗ್ಗೆಯಾಗಲಿ, ಶಾಸ್ತ್ರಗಳ ಬಗ್ಗೆಯಾಗಲಿ ಏನೂ ತಿಳಿಯದು. ನಾನು ಎಲ್ಲೆಲ್ಲಿಯೂ, ಅತ್ಯಂತ ಕ್ಷುದ್ರ ಜೀವಿ ಯಲ್ಲಿಯೂ ಬ್ರಹ್ಮನನ್ನು ನೋಡುತ್ತೇನೆ. ನನಗೆ ಮೇಲುಕೀಳೆಂಬ ಭೇದವಿಲ್ಲ. ಶಿವ ಶಿವ !” ಈ ಮಾತುಗಳು ಜಗಮೋಹನಲಾಲರ ಮೇಲೆ ಬೆಂಕಿಯ ಮಳೆಗರೆ ದಂತಾಯಿತು. ಅವರು ಸ್ವಾಮೀಜಿಯ ಪ್ರಚಂಡ ವ್ಯಕ್ತಿತ್ವದ ಮುಂದೆ ಮಂತ್ರ ಮುಗ್ಧರಾಗಿ ನಿಂತುಬಿಟ್ಟರು.</p>
  <div>	ಐ	ಐ	ಐ</div>
  <p>ಸ್ವಾಮೀಜಿ ಅಬು ರೈಲ್ವೆ ಸ್ಟೇಶನ್ನಿನಲ್ಲಿ ಕುಳಿತಿದ್ದಾಗ ಒಂದು ಘಟನೆ ಜರುಗಿತು. ಸ್ವಾಮೀಜಿಯವರನ್ನು ಬೀಳ್ಕೊಡಲು ಒಬ್ಬ ರೈಲ್ವೆ ಇಲಾಖೆಯಲ್ಲಿ ಕೆಲಸದಲ್ಲಿ ಇರುವವನೇ ಸ್ವಾಮೀಜಿ ಪಕ್ಕದಲ್ಲಿ ಕುಳಿತಿದ್ದ. ಟಿಕೀಟನ್ನು ಚೆಕ್ ಮಾಡುವ ಒಬ್ಬ ಆಂಗ್ಲೇಯನು, ಸ್ವಾಮೀಜಿ ಪಕ್ಕದಲ್ಲಿ ಕುಳಿತಿದ್ದವರನ್ನು ರೈಲಿನಿಂದ ಇಳಿಯ ಬೇಕೆಂದು ಬಹಳ ಹೀನಾಯವಾದ ಭಾಷೆಯನ್ನು ಉಪಯೋಗಿಸಿ ಹೇಳಿದ. ಆತ ತನ್ನನ್ನು ಹಾಗೆ ಇಳಿಸಲು ಅವನಿಗೆ ಯಾವ ಕಾನೂನಿನ ಅಧಿಕಾರವೂ ಇಲ್ಲ ಎಂದ. ಇಬ್ಬರಿಗೂ ಬಿಸಿ ಬಿಸಿ ಮಾತುಗಳು ಆಗುತ್ತಿದ್ದಾಗ, ಸ್ವಾಮೀಜಿ ಸಮಾಧಾನ ಮಾಡಲು ಯತ್ನಿಸಿದರು. ಆಗ ಟಿಕೆಟ್ ಕಲೆಕ್ಟರ್ ಕೋಪ ಸ್ವಾಮೀಜಿ ಮೇಲೆ ತಿರುಗಿತು. ಹಿಂದಿಯಲ್ಲಿ ಸ್ವಾಮೀಜಿಗೆ “ತುಮ್ ಕಾಹೇ ಬಾತ್ ಕರ್ತೇ ಹೋ” ಎಂದರೆ ನೀನು ಏತಕ್ಕೆ ಇಲ್ಲಿ ಮಾತನಾಡುತ್ತೀಯಾ ಎಂದ. ಹಿಂದಿಯಲ್ಲಿ ತುಮ್ ಎಂಬುದನ್ನು ತಮಗಿಂತ ಕೆಳಗಿನ ದರ್ಜೆಯಲ್ಲಿ ಇರುವವರಿಗೆ ಉಪಯೋಗಿಸು ತ್ತಾರೆ. ಗೌರವವಾಗಿ ಹೇಳಬೇಕಾದರೆ “ಆಪ್” ಎಂದು ಹೇಳಬೇಕು. ಸ್ವಾಮೀಜಿ ತಕ್ಷಣವೇ ಕುಪಿತರಾಗಿ “ತುಮ್ ಎಂದರೆ ಏನು ? ತಮಗೆ ಯೋಗ್ಯವಾದ ರೀತಿ ಯಲ್ಲಿ ವ್ಯವಹರಿಸುವುದಕ್ಕೆ ಗೊತ್ತಿಲ್ಲವೆ ? ಮೊದಲನೆ ಎರಡನೆ ದರ್ಜೆಯ ಪ್ರಯಾ ಣಿಕರೊಡನೆ ನೀವು ಮಾತನಾಡುತ್ತಿರುವಿರಿ. ನಿಮಗೆ ಸರಿಯಾದ ನಡತೆಯೇ ಗೊತ್ತಿಲ್ಲ. ನೀವು ಆಪ್ ಎಂದು ಏತಕ್ಕೆ ಉಪಯೋಗಿಸಲಿಲ್ಲ ?” ಎಂದರು. ಟಿಕೆಟ್ ಕಲೆಕ್ಟರ್ ತನ್ನ ತಪ್ಪನ್ನು ಒಪ್ಪಿಕೊಂಡು ಇಂಗ್ಲೀಷಿನಲ್ಲಿ “ದಯವಿಟ್ಟು ಕ್ಷಮಿಸಿ, ನನಗೆ ಭಾಷೆ ಗೊತ್ತಿಲ್ಲ. ನಾನು ಬರೀ ಈ ಮನುಷ್ಯನನ್ನು <span class="en">(man)</span> ಕೆಳಗೆ ಇಳಿ ಎಂದು ಹೇಳಿದೆ” ಎಂದನು. ಸ್ವಾಮೀಜಿ ತಕ್ಷಣವೇ “ನಿಮಗೆ ಹಿಂದಿ ಗೊತ್ತಿಲ್ಲ ವೆಂದು ಹೇಳಿದಿರಿ. ಆದರೆ ನಿಮ್ಮ ಮಾತೃಭಾಷೆಯಾದ ಇಂಗ್ಲೀಷ್ ಕೂಡ ಗೊತ್ತಿಲ್ಲ. ನೀವು ಯಾರನ್ನು ಮನುಷ್ಯ <span class="en">(man)</span> ಎಂದು ಕರೆದಿರೋ, ಅವರು ಸಭ್ಯ ಮನುಷ್ಯರು <span class="en">(Gentleman)”</span> ಎಂದರು. ಅನಂತರ ಟಿಕೆಟ್ ಕಲೆಕ್ಟರ್ ಮಾತ ನಾಡದೆ ಹೊರಟು ಹೋದ. ಅನಂತರ ಸ್ವಾಮೀಜಿ ಜಗಮೋಹನ್ಲಾಲ್ರೊಂದಿಗೆ ನಾವು ಐರೋಪ್ಯರೊಂದಿಗೆ ವ್ಯವಹರಿಸುವಾಗ ಆತ್ಮಗೌರವವನ್ನು ಬಿಡಕೂಡ ದೆಂದು ಹೇಳಿದರು.</p>
  <div>	ಐ	ಐ	ಐ</div>
  <p>ಒಮ್ಮೆ ಸ್ವಾಮೀಜಿ ರಾಜಾಸ್ಥಾನದ ಒಂದು ರೇಲ್ವೆ ನಿಲ್ದಾಣದಲ್ಲಿ ತಂಗಿದ್ದಾಗ ಜನರು ನಿರಂತರವಾಗಿ ಅವರೆಡೆಗೆ ಬರತೊಡಗಿದರು. ಅವರು ತಮ್ಮ ಜೀವನಕ್ಕೆ ಸಂಬಂಧಿಸಿದ, ವಿಶೇಷವಾಗಿ ಧಾರ್ಮಿಕ, ಪ್ರಶ್ನೆಗಳನ್ನು ಕೇಳುತ್ತಿದ್ದರು. ಸ್ವಾಮೀಜಿ ದಣಿವರಿಯದೆ ಉತ್ತರಿಸುತ್ತ ಹೋದರು. ಈ ಪ್ರಶ್ನೋತ್ತರ ಕಾರ್ಯಕ್ರಮ ಹಗಲು ರಾತ್ರಿ ಎನ್ನದೆ ಸತತ ಮೂರು ದಿನ ನಡೆಯಿತು. ಸ್ವಾಮೀಜಿ ಆಧ್ಯಾತ್ಮಿಕ ವಿಷಯ ವನ್ನು ಮಾತನಾಡುವುದರಲ್ಲಿ ಎಷ್ಟೊಂದು ತನ್ಮಯರಾಗಿದ್ದರೆಂದರೆ ಊಟ ತಿಂಡಿ ಯನ್ನೂ ಮರೆತುಬಿಟ್ಟರು. ಅವರ ಸುತ್ತ ಮುತ್ತುತ್ತಿದ್ದ ಜನರೂ ಅವರ ಆಹಾರದ ಬಗ್ಗೆ ವಿಚಾರಿಸಲೇ ಇಲ್ಲ.</p>
  <p>ಮಾರನೆಯ ದಿನ ರಾತ್ರಿ ಬಡವನೊಬ್ಬನು ಬಂದು ಸ್ವಾಮೀಜಿಯವರನ್ನು ಪ್ರೀತಿ ಯಿಂದ ವಿಚಾರಿಸಿದ : “ಸ್ವಾಮೀಜಿ, ಮೂರು ದಿನ ಸತತವಾಗಿ ಮಾತನಾಡುತ್ತಿರು ವುದನ್ನು ನಾನು ನೋಡುತ್ತಿದ್ದೇನೆ. ಒಂದು ತೊಟ್ಟು ನೀರನ್ನೂ ನೀವು ಕುಡಿದಿಲ್ಲ. ನನಗೆ ಇದು ತುಂಬ ದುಃಖವನ್ನು ಉಂಟುಮಾಡಿದೆ.”</p>
  <p>ದೇವರೇ ಈ ಬಡವನ ರೂಪದಲ್ಲಿ ಕಾಣಿಸಿಕೊಂಡಿದ್ದಾನೆಂದು ಸ್ವಾಮೀಜಿಗೆ ಅನಿಸಿತು. ಅವರು ಅವನೆಡೆಗೆ ತಿರುಗಿ ಹೇಳಿದರು : “ನನಗೆ ತಿನ್ನಲು ಏನಾದರೂ ಕೊಡುತ್ತೀಯ ?” ಆ ವ್ಯಕ್ತಿ ಚಮ್ಮಾರ, ಸಂಕೋಚದಿಂದ ಹೇಳಿದ : “ಸ್ವಾಮೀಜಿ, ನಿಮಗೆ ರೊಟ್ಟಿ ಕೊಡಬೇಕೆಂದು ನನಗೆ ತೀವ್ರ ಹಂಬಲವಿದೆ. ಆದರೆ ಏನು ಮಾಡಲಿ, ನಾನದನ್ನು ಮುಟ್ಟಿಬಿಟ್ಟಿದ್ದೇನೆ. ನೀವು ಅಪ್ಪಣೆಯಿತ್ತರೆ ನಾನು ಹಿಟ್ಟು ಬೇಳೆ ಎಲ್ಲ ತರುತ್ತೇನೆ. ನೀವೇ ತಯಾರಿಸಿಕೊಳ್ಳಬಹುದು.”</p>
  <p>ಸ್ವಾಮೀಜಿ ಹೇಳಿದರು : “ಇಲ್ಲ, ನೀನು ತಯಾರಿಸಿದ ರೊಟ್ಟಿಯನ್ನೇ ತಂದು ಕೊಡು. ಸಂತೋಷದಿಂದ ತಿನ್ನುತ್ತೇನೆ.” ಬಡವನಿಗೆ ಮೊದಲು ಭಯವಾಯಿತು. ಕೀಳುಜಾತಿಯವನಾದ ತಾನು ಸಂನ್ಯಾಸಿಗೆ ಉಣಿಸಿದ್ದಕ್ಕಾಗಿ ರಾಜನು ತನಗೆ ಶಿಕ್ಷೆ ವಿಧಿಸಬಹುದು ಎಂದು ಅಂಜಿದ. ಆದರೆ ಸಾಧುಸೇವೆಯ ಹಂಬಲ ಆ ಭಯವನ್ನು ಮೂಲೆಗೆ ತಳ್ಳಿತು. ಅವನು ಬೇಗನೆ ಮನೆಗೆ ಹೋಗಿ ಆಗತಾನೆ ಬೇಯಿಸಿದ ರೊಟ್ಟಿಯನ್ನು ಸ್ವಾಮೀಜಿಯವರಿಗಾಗಿ ತಂದನು. ಈ ಬಡವನ ದಯೆ ಮತ್ತು ನಿಃಸ್ವಾರ್ಥ ಪ್ರೀತಿಯನ್ನು ನೋಡಿ ಸ್ವಾಮೀಜಿಯವರ ಕಣ್ಣಿನಲ್ಲಿ ನೀರೂರಿತು.</p>
  <p>ನಮ್ಮದೇಶದ ಗುಡಿಸಲುಗಳಲ್ಲಿ ಯಾರ ಕಣ್ಣಿಗೂ ಬೀಳದೆ, ಇಂತಹ ಎಷ್ಟೋ ವ್ಯಕ್ತಿಗಳು ಇರಬಹುದು ; ಅವರು ಬಡವರಿರಬಹುದು, ಕೆಳವರ್ಗದವರಿರಬಹುದು, ಆದರೆ ಅವರು ಉದಾತ್ತ ವ್ಯಕ್ತಿಗಳು, ವಿಶಾಲಹೃದಯಿಗಳು ಎಂದು ಸ್ವಾಮೀಜಿ ಭಾವಿಸಿದರು.</p>
  <p>ಆಗ ಸ್ವಾಮೀಜಿಯವರು ಚಮ್ಮಾರನಿತ್ತ ಆಹಾರವನ್ನು ಸೇವಿಸುತ್ತಿರುವುದನ್ನು ಕೆಲವು ವ್ಯಕ್ತಿಗಳು ಗಮನಿಸಿದರು. ಅವರು ಬಂದು ಕೆಳವರ್ಗದವರಿಂದ ಆಹಾರ ಸ್ವೀಕರಿಸುವುದು ತಪ್ಪೆಂದು ದೂರಿದರು. ಸ್ವಾಮೀಜಿ ಹೇಳಿದರು : “ನೀವು ನನ್ನನ್ನು ಬಿಡುವಿಲ್ಲದೆ ಮೂರು ದಿನ ಮಾತನಾಡುವಂತೆ ಮಾಡಿದಿರಿ. ಆದರೂ ನನ್ನ ಆಹಾರ ವಿಶ್ರಾಂತಿಯ ಬಗ್ಗೆ ಸ್ವಲ್ಪವೂ ವಿಚಾರಿಸಲಿಲ್ಲ. ನೀವು ಸದ್ಗೃಹಸ್ಥರು, ಉನ್ನತ ವರ್ಗದವರು ಎಂದು ಹೆಮ್ಮೆಪಡುತ್ತೀರಿ. ಈ ವ್ಯಕ್ತಿಯನ್ನು ನೀವು ಕೀಳುವರ್ಗ ದವನು ಎನ್ನುತ್ತೀರಲ್ಲ, ಎಂತಹ ನಾಚಿಕೆಗೇಡು ! ಅವನ ಮಾನವೀಯತೆಯನ್ನು ಕಡೆಗಣಿಸಿ ಅವನನ್ನು ದೂರೀಕರಿಸುವುದು ನಿಮಗೆ ತರವೆ ?”</p>
</html>
