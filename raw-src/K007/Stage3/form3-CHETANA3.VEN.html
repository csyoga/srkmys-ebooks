<?xml version="1.0"?>
<html>
  <div>ವುದು. ಮನುಷ್ಯನಿಗೂ ಮೃಗಕ್ಕೂ ವ್ಯತ್ಯಾಸ ಇಲ್ಲಿದೆ. ಈ ಏಕಾಗ್ರತೆಯಲ್ಲಿ ಇರುವ ವ್ಯತ್ಯಾಸವೇ ಒಬ್ಬನಿಗೂ ಮತ್ತೊಬ್ಬನಿಗೂ ಇರುವ ಮುಖ್ಯವಾದ ಭೇದಭಾವಕ್ಕೆ ಕಾರಣ. ಅತ್ಯಂತ ಕೆಳಗೆ ಇರುವವನನ್ನೂ ಉತ್ತಮೋತ್ತಮನನ್ನೂ ಹೋಲಿಸಿ ನೋಡಿ, ಏಕಾಗ್ರತೆಯ ತಾರತಮ್ಯವೇ ಈ ವ್ಯತ್ಯಾಸಕ್ಕೆ ಕಾರಣ.</div>
  <p>ನಾನು ಮತ್ತೊಮ್ಮೆ ವಿದ್ಯಾಭ್ಯಾಸವನ್ನು ಮಾಡಬೇಕಾದರೆ ವಿಷಯಗಳನ್ನು ಓದುವುದೇ ಇಲ್ಲ. ಏಕಾಗ್ರತೆಯ ಶಕ್ತಿ ಮತ್ತು ನಿಃಸ್ಪ್ರಹತೆಯನ್ನು ಅಭಿವೃದ್ಧಿಗೊಳಿಸಿ ನಂತರ ನನ್ನ ಇಚ್ಛೆಯಂತೆ ಯಾವ ಕುಂದೂ ಇಲ್ಲದ ಯಂತ್ರದ ಮೂಲಕ ವಿಷಯ ಗಳನ್ನು ಸಂಗ್ರಹಿಸುತ್ತೇನೆ.</p>
  <p>ಯೂರೋಪ್ ಖಂಡದ ಅನೇಕ ಪಟ್ಟಣಗಳಲ್ಲಿ ಸಂಚಾರ ಮಾಡುವಾಗ ಸಾಧಾರಣ ಬಡವರಿಗೆ ದೊರುಕುವ ಜೀವನ ಸೌಕರ್ಯ ಮತ್ತು ವಿದ್ಯಾಭ್ಯಾಸವನ್ನು ನೋಡಿದಾಗ, ನಮ್ಮ ದೇಶದ ಬಡಜನರ ದುಃಸ್ಥಿತಿ ನನಗೆ ವ್ಯಕ್ತವಾಯಿತು. ಆಗ ನಾನು ಕಣ್ಣೀರು ಕರೆಯುತ್ತಿದ್ದೆ. ಈ ವ್ಯತ್ಯಾಸಕ್ಕೆ ಕಾರಣವೇನು ! ನನಗೆ ದೊರಕಿದ ಉತ್ತರವೇ ವಿದ್ಯಾಭ್ಯಾಸ. ವಿದ್ಯಾಭ್ಯಾಸ ಮತ್ತು ಆತ್ಮಶ್ರದ್ಧೆಯ ಮೂಲಕ ಅವರಲ್ಲಿ ಸುಪ್ತವಾದ ಬ್ರಹ್ಮ ವ್ಯಕ್ತವಾಗುವುದು.</p>
  <p>ನಮ್ಮ ಹುಡುಗರು ನಿಷೇಧಮಯವಾದ ವಿದ್ಯಾಭ್ಯಾಸವನ್ನು ಪಡೆಯುವರು. ಇದರಲ್ಲಿ ಕೆಲವು ಒಳ್ಳೆಯ ವಿಷಯಗಳೇನೋ ಇವೆ. ಆದರೆ ಇದರಲ್ಲಿರುವ ನ್ಯೂನತೆಗಳೊಂದಿಗೆ ಹೋಲಿಸಿ ನೋಡಿದರೆ ಒಳ್ಳೆಯದು ತೃಣಮಾತ್ರವಾಗುವುದು. ಮೊದಲನೆಯದಾಗಿ ಇದು ಪುರಷಸಿಂಹರನ್ನಾಗಿ ಮಾಡುವ ವಿದ್ಯಾಭ್ಯಾಸವಲ್ಲ. ಇದು ಸಂಪೂರ್ಣ ನಿಷೇಧ ಪ್ರಾಧಾನ್ಯ ವಿದ್ಯಾಭ್ಯಾಸ. ನಿಷೇಧ ಪ್ರಾಧಾನ್ಯ ವಿದ್ಯಾ ಭ್ಯಾಸ ಅಥವಾ ಅದರ ತಳಹದಿಯ ಮೇಲೆ ನಿಂತ ಎಂತಹ ಶಿಕ್ಷಣವಾದರೂ ಮರಣಕ್ಕಿಂತ ಕೇಡು.</p>
  <p>ನಾವು ಕೆಲಸಕ್ಕೆ ಬಾರದವರು ಎಂಬುದನ್ನು ಮಾತ್ರ ಕಲಿತಿರುವೆವು. ನಮ್ಮ ದೇಶದಲ್ಲಿ ಮಹಾವ್ಯಕ್ತಿಗಳು ಜನ್ಮವೆತ್ತಿದ್ದರು ಎಂಬುದನ್ನು ತಿಳಿಯುವಂತೆ ಮಾಡಿ ರುವುದು ಅಪರೂಪ. ಸ್ಪಷ್ಟವಾದ ಯಾವುದನ್ನೂ ನಮಗೆ ಹೇಳಿಕೊಟ್ಟಿಲ್ಲ. ನಾವು ಹೇಗೆ ಕಾರ್ಯೋನ್ಮುಖರಾಗಬೇಕೆಂಬುದನ್ನು ಕೂಡ ನಾವು ಕಲಿಯುವುದಿಲ್ಲ. ಇದರ ಪರಿಣಾಮವಾಗಿಯೇ ಐವತ್ತು ವರುಷಗಳ ಇಂತಹ ವಿದ್ಯಾಭ್ಯಾಸದಿಂದ ಒಬ್ಬ ಸ್ವಂತ ಬುದ್ಧಿವಂತನೂ ಆಗಿಲ್ಲ. ಪ್ರತಿಯೊಬ್ಬ ಸ್ವಂತ ಬುದ್ಧಿವಂತನೂ ಕೂಡ ಮತ್ತೆಲ್ಲೊ ವಿದ್ಯಾಭ್ಯಾಸವನ್ನು ಪಡೆದನು, ಈ ದೇಶದಲ್ಲಿ ಅಲ್ಲ. ತಮಗೆ ಪ್ರಾಯ ಶ್ಚಿತ್ತ ಮಾಡಿಕೊಳ್ಳಲು ಹಳೆಯ ವಿದ್ಯಾಸಂಸ್ಥೆಗಳಿಗೆ ಹೋಗಿರುವರು.</p>
  <p>ವಿದ್ಯಾಭ್ಯಾಸವೆಂದರೆ ನಿಮ್ಮ ಮೆದುಳಿನಲ್ಲಿ ಶೇಖರಿಸಿದ ವಿಷಯಸಂಗ್ರಹ ರಕ್ತಗತವಾಗದೆ ಬದುಕಿರುವ ತನಕ ಚೆಲ್ಲಾಪಿಲ್ಲಿಯಾಗಿ ಓಡಾಡುವುದಲ್ಲ. ಜೀವನ ವನ್ನು ಉತ್ತಮಗೊಳಿಸುವ ಪುರುಷಸಿಂಹರನ್ನು ಮಾಡುವ ವಿದ್ಯೆ ಬೇಕು. ಐದು ವಿಷಯಗಳನ್ನು ನೀವು ಅರ್ಥಮಾಡಿಕೊಂಡು ಅದನ್ನು ನಿಮ್ಮ ಜೀವನದಲ್ಲಿ ಕಾರ್ಯರೂಪಕ್ಕೆ ತಂದು, ಅದರಿಂದ ಶೀಲವನ್ನು ರೂಪಿಸಿಕೊಂಡಿದ್ದರೆ, ಒಂದು ಪುಸ್ತಕಭಂಡಾರವನ್ನೇ ಕಂಠಪಾಠಮಾಡಿದ ಪಂಡಿತನಿಗಿಂತಲೂ ನೀವು ಮೇಲು. ಕೇವಲ ವಿಷಯ ಸಂಗ್ರಹವೇ ವಿದ್ಯಾಭ್ಯಾಸವಾಗಿದ್ದರೆ–ಪ್ರಪಂಚದಲ್ಲಿ ಪುಸ್ತಕ ಭಂಡಾರಗಳೇ ಮಹಾಮುನಿಗಳಾಗುತ್ತಿದ್ದವು, ವಿಶ್ವಕೋಶಗಳೆ ಮಹಾಪುಷಿ ಗಳಾಗುತ್ತಿದ್ದವು.</p>
  <p>ಪರಭಾಷೆಯಲ್ಲಿ ಮತ್ತೊಬ್ಬರ ಭಾವನೆಗಳನ್ನು ಕಂಠಪಾಠಮಾಡಿ ಅದರಿಂದ ನಿಮ್ಮ ಮೆದುಳನ್ನು ತುಂಬಿಕೊಂಡು ವಿಶ್ವವಿದ್ಯಾನಿಲಯದ ಪದವಿ ಗಳಿಸಿದರೆ ವಿದ್ಯಾವಂತರಾದೆವೆಂದು ಬೀಗುತ್ತೀರಿ. ಇದು ವಿದ್ಯಾಭ್ಯಾಸವೇ ? ನಿಮ್ಮ ವಿದ್ಯಾ ಭ್ಯಾಸದ ಗುರಿ ಏನು ? ಗುಮಾಸ್ತಗಿರಿ, ಇಲ್ಲವೆ ಒಬ್ಬ ವಕೀಲನಾಗಿರುವುದು, ಅಥವಾ ಹೆಚ್ಚು ಎಂದರೆ ಒಬ್ಬ ಡೆಪ್ಯೂಟಿ ಮ್ಯಾಜಿಸ್ಟ್ರೇಟ್ ಆಗುವುದು ! ಇದು ಮತ್ತೊಂದು ವಿಧದ ಗುಮಾಸ್ತಗಿರಿ. ಇದೇ ಅಲ್ಲವೆ ! ಇದರಿಂದ ನಿಮಗೆ ಅಥವಾ ನಿಮಗಿಂತ ಹೆಚ್ಚಾಗಿ ನಿಮ್ಮ ದೇಶಕ್ಕೆ ಯಾವ ಹಿತಸಾಧನೆಯಾಗುವುದು ? ಕಣ್ಣು ತೆರೆಯಿರಿ ! ಅನ್ನಕ್ಕೆ ತೌರೂರು ಎನಿಸಿದ ಭರತಖಂಡದಲ್ಲಿ ಒಪ್ಪೊತ್ತಿನ ಕೂಳಿಗಾಗಿ ಏಳುತ್ತಿರುವ ಹೃದಯ ವಿದ್ರಾವಕ ಧ್ವನಿಯನ್ನು ಕೇಳಿ. ನಿಮ್ಮ ವಿದ್ಯಾಭ್ಯಾಸ ಈ ಕೊರತೆಯನ್ನು ಹೋಗಲಾಡಿಸಬಲ್ಲದೆ ? ಯಾವ ವಿದ್ಯೆ ಅನುದಿನದ ಜೀವನದ ಹೋರಾಟಕ್ಕೆ ಬೇಕಾಗುವ ಸಲಕರಣೆಗಳನ್ನು ಸಾಧಾರಣ ಜನರಿಗೆ ಒದಗಿಸಿಕೊಡ ಲಾರದೋ, ಯಾರಲ್ಲಿ ಶೀಲಶಕ್ತಿಯನ್ನು ವ್ಯಕ್ತವಾಗುವಂತೆ ಮಾಡಲಾರದೋ, ಯಾರಿಗೆ ಸಿಂಹಸದೃಶ ಧೈರ್ಯವನ್ನು ಒದಗಿಸಿಕೊಡಲಾರದೋ, ಅಂತಹ ವಿದ್ಯೆ ಯಿಂದ ಏನಾದರೂ ಪ್ರಯೋಜನವಿದೆಯೆ ?</p>
  <p>ಯಾವ ವಿದ್ಯಾವ್ಯಾಸಂಗದಿಂದ ಒಳ್ಳೆಯ ಶೀಲ ನಮ್ಮಲ್ಲಿ ಬೆಳೆಯುವುದೋ ಮಾನಸಿಕ ಶಕ್ತಿ ಹೆಚ್ಚುವುದೋ, ಬುದ್ಧಿ ವಿಶಾಲವಾಗುವುದೋ ಯಾವುದರ ಸಹಾಯದಿಂದ ವ್ಯಕ್ತಿ ಸ್ವತಃ ತನ್ನ ಕಾಲ ಮೇಲೆ ನಿಲ್ಲಬಲ್ಲನೋ ಅಂತಹ ವಿದ್ಯೆ ನಮಗೆ ಬೇಕಾಗಿರುವುದು. ಪರದೇಶದವರ ಅಧೀನಕ್ಕೆ ಒಳಪಡದೆ ನಮ್ಮದೇ ಆದ ಹಲವು ಶಾಸ್ತ್ರಗಳನ್ನು ಓದಿ, ಜೊತೆಗೆ ಆಂಗ್ಲಭಾಷೆ ಮತ್ತು ಪಾಶ್ಚಾತ್ಯ ವಿಜ್ಞಾನಶಾಸ್ತ್ರ ಇವನ್ನು ಅಧ್ಯಯನಮಾಡಬೇಕು. ನಮ್ಮ ಕೈಗಾರಿಕೆಯನ್ನು ಅಭಿವೃದ್ಧಿಪಡಿಸು ವಂತಹ ಔದ್ಯೋಗಿಕ ಮತ್ತು ಅದಕ್ಕೆ ಸಂಬಂಧಪಟ್ಟ ಇತರ ವಿದ್ಯಾವಿಷಯಗಳು ಬೇಕು. ಏಕೆಂದರೆ ಜನರು ಚಾಕರಿಯನ್ನು ಹುಡುಕಿಕೊಂಡು ಹೋಗುವುದಕ್ಕಿಂತ ತಮಗೆ ಸಾಕಾದಷ್ಟನ್ನು ತಾವೇ ಸಂಪಾದಿಸಿ, ಕಷ್ಟಕಾಲಕ್ಕೆ ಕೊಂಚ ಹಣವನ್ನು ಕೂಡಿಡುವುದಕ್ಕೆ ವಿದ್ಯಾಭ್ಯಾಸ ಸಹಾಯಕವಾಗಬೇಕು.</p>
  <p>ಎಲ್ಲಾ ವಿದ್ಯಾವ್ಯಾಸಂಗದ ಎಲ್ಲಾ ತರಬೇತಿನ ಗುರಿ ಪುರುಷಸಿಂಹರನ್ನು ಮಾಡುವುದು. ಎಲ್ಲಾ ತರಬೇತಿಯ ಪರಮಗುರಿ ಮನುಷ್ಯನನ್ನು ಬೆಳೆಯುವಂತೆ ಮಾಡುವುದು. ಯಾವ ತರಬೇತಿಯಿಂದ ನಮ್ಮ ಇಚ್ಛಾಶಕ್ತಿಯ ಪ್ರವಾಹ ಮತ್ತು ಅದನ್ನು ವ್ಯಕ್ತಗೊಳಿಸುವ ವಿಧಾನ ನಮ್ಮ ಸ್ವಾಧೀನಕ್ಕೆ ಬರುವುದೋ ಅದೇ ವಿದ್ಯಾಭ್ಯಾಸ. ನಮ್ಮ ದೇಶಕ್ಕೆ ಇಂದು ಅವಶ್ಯವಾಗಿರುವುದು ಕಬ್ಬಿಣದಂತಹ ಮಾಂಸಖಂಡ, ಉಕ್ಕಿನಂತಹ ನರ, ಯಾವುದಕ್ಕೂ ಜಗ್ಗದ ಪ್ರಚಂಡ ಇಚ್ಛಾಶಕ್ತಿ. ಪ್ರಪಂಚದ ಗೂಢತಮ ರಹಸ್ಯಗಳನ್ನು ಭೇದಿಸಿ, ಅವಶ್ಯವಿದ್ದರೆ ಕಡಲಿನ ಆಳಕ್ಕೆ ಹೋಗಲು ಸಿದ್ಧರಾಗಿ ತಮ್ಮ ಬಯಕೆಯನ್ನು ಮನಸ್ಸಿಗೆ ಸೂಕ್ತ ತೋರಿದ ರೀತಿ ಯಲ್ಲಿ ಈಡೇರಿಸಿಕೊಳ್ಳಬಲ್ಲವರಾಗಬೇಕು. ನಮಗೆ ಇಂದು ಬೇಕಾಗಿರುವುದು ಪುರುಷಸಿಂಹರನ್ನು ಮಾಡುವ ವಿದ್ಯೆ ; ಪುರುಷಸಿಂಹರನ್ನು ಮಾಡುವ ಸಿದ್ಧಾಂತ; ಸರ್ವತೋಮುಖರಾಗಿ ಮನುಷ್ಯರನ್ನು ಧೀರರನ್ನಾಗಿ ಮಾಡುವ ವಿದ್ಯೆ.</p>
  <p>ಭರತಖಂಡದಲ್ಲಿ ದರಿದ್ರರ ದೀನರ ಸ್ಥಿತಿಯನ್ನು ಆಲೋಚಿಸಿದರೆ ನನ್ನ ಹೃದಯ ಮರುಗುವುದು. ಪ್ರತಿದಿನವೂ ಅಧಃಪಾತಾಳಕ್ಕೆ ಹೋಗುತ್ತಿರುವರು. ನಿರ್ದಯ ಸಮಾಜ ಅವರ ಮೇಲೆ ಕರೆವ ಪೆಟ್ಟಿನ ಸುರಿಮಳೆಯನ್ನು ಅವರು ಅನುಭವಿಸುತ್ತಿರುವರು. ಆದರೆ ಪೆಟ್ಟು ಎಲ್ಲಿಂದ ಬರುವುದು ಎನ್ನುವುದು ಅವರಿಗೆ ಗೊತ್ತಿಲ್ಲ. ನಾವು ಕೂಡ ಮನುಷ್ಯರು ಎನ್ನುವುದನ್ನು ಅವರು ಮರೆತಿರುವರು. ಎಲ್ಲಿಯವರೆಗೂ ಲಕ್ಷಾಂತರ ಜನರು ಅಜ್ಞಾನದಲ್ಲಿ ಇರುವರೊ ಹಸಿವಿನಿಂದ ನರುಳುತ್ತಿರುವರೊ ಅಲ್ಲಿಯವರೆಗೂ ಯಾರು ಅವರ ಕಷ್ಟದಿಂದ ತಮ್ಮ ವಿದ್ಯಾ ಭ್ಯಾಸವನ್ನು ಪಡೆದೂ ಅಂಥವರ ಕಡೆಗೆ ಸ್ವಲ್ಪವೂ ಗಮನಕೊಡದೆ ಇರುವವರನ್ನು ವಿಶ್ವಾಸಘಾತಕರೆಂದು ಕರೆಯುತ್ತೇನೆ. ನಮ್ಮ ದೇಶದ ದೊಡ್ಡ ಪಾಪವೆ ಜನ ಸಾಮಾನ್ಯರನ್ನು ನಿರ್ಲಕ್ಷಿಸಿದ್ದು. ಅದೇ ನಮ್ಮ ಅವನತಿಗೆ ಕಾರಣ. ಭರತಖಂಡ ದಲ್ಲಿ ಜನಸಾಮಾನ್ಯರಿಗೆ ಪುನಃ ಒಳ್ಳೆಯ ಶಿಕ್ಷಣ ಕೊಟ್ಟು ಹೊಟ್ಟೆತುಂಬ ಅನ್ನ ವಿಟ್ಟು, ಅವರನ್ನು ಚೆನ್ನಾಗಿ ಕಾಪಾಡುವವರೆಗೆ ಎಂತಹ ರಾಜಕೀಯ ಚಳುವಳಿ ಯಿಂದಲೂ ಪ್ರಯೋಜನವಿಲ್ಲ.</p>
  <p>ಜನಸಾಮಾನ್ಯರಲ್ಲಿ ವಿದ್ಯೆ ಮತ್ತು ಬುದ್ಧಿವಂತಿಕೆ ಎಷ್ಟು ಹೆಚ್ಚಿದರೆ ಅಷ್ಟು ದೇಶವೂ ಮುಂದುವರಿಯುವುದು. ಭರತಖಂಡದ ಅವನತಿಗೆ ಮುಖ್ಯ ಕಾರಣ ದೇಶದ ವಿದ್ಯಾಭ್ಯಾಸ ಮತ್ತು ಬುದ್ಧಿವಂತಿಕೆಯನ್ನೆಲ್ಲ ಎಲ್ಲೋ ಕೆಲವರು ತಮ್ಮ ವಶಮಾಡಿಕೊಂಡುದುದು. ನಾವು ಪುನಃ ಅಭಿವೃದ್ಧಿಗೆ ಬರಬೇಕಾದರೆ, ಜನ ಸಾಮಾನ್ಯರಿಗೆ ವಿದ್ಯೆಯನ್ನು ಹರಡುವುದರ ಮೂಲಕ ಸಾಧಿಸಬೇಕು. ಹಿಂದುಳಿದ ನಮ್ಮ ಪಂಗಡವರಿಗೆ ಮಾಡಬೇಕಾದ ಒಂದು ಸೇವೆಯೇ, ಅವರು ಕಳೆದುಕೊಂಡ ತಮ್ಮ ವ್ಯಕ್ತಿತ್ವವನ್ನು ಮತ್ತೊಮ್ಮೆ ಪುಷ್ಟಿಗೊಳಿಸುವುದಕ್ಕೆ ಶಿಕ್ಷಣ ಕೊಡುವುದು. ಅವರಿಗೆ ವಿಚಾರಗಳನ್ನು ಕೊಡಬೇಕು. ಅವರ ಸುತ್ತಲೂ ಪ್ರಪಂಚದಲ್ಲಿ ಏನಾಗು ತ್ತಿದೆ ಎನ್ನುವುದನ್ನು ನೋಡುವುದಕ್ಕೆ ಅವರ ಕಣ್ಣನ್ನು ತೆರೆಯಬೇಕು. ಅವರು ತಮ್ಮ ಆತ್ಮೋದ್ಧಾರವನ್ನು ತಾವೇ ಮಾಡಿಕೊಳ್ಳುವರು. ಪ್ರತಿಯೊಂದು ದೇಶವೂ ಪ್ರತಿ ಯೊಬ್ಬ ಪುರುಷನೂ ಮತ್ತು ಸ್ತ್ರೀಯೂ ತಮ್ಮ ಆತ್ಮೋದ್ಧಾರವನ್ನು ತಾವೇ ಮಾಡಿಕೊಳ್ಳಬೇಕು. ಅವರಿಗೆ ವಿಚಾರಗಳನ್ನು ಕೊಡಿ, ಅವರಿಗೆ ಬೇಕಾದ ಸಹಾಯ ಅದೊಂದೆ. ನಂತರ ಉಳಿದುದು ಅದರ ಪರಿಣಾಮವಾಗಿ ಬಂದೇ ಬರುವುದು. ರಾಸಾಯನಿಕ ದ್ರವ್ಯಗಳನ್ನು ಒಟ್ಟಿಗೆ ಸೇರಿಸುವುದು ಮಾತ್ರ ನಮ್ಮ ಕೆಲಸ. ಪ್ರಕೃತಿ ನಿಯಮವನ್ನು ಅನುಸರಿಸಿ ಅದು ಸ್ಫಟಿಕವಾಗುವುದು.</p>
  <p>ದೇಶ ಜೀವಿಸಿರುವುದು ಗುಡಿಸಲಿನಲ್ಲಿ ಎನ್ನುವುದನ್ನು ಜ್ಞಾಪಕದಲ್ಲಿಡಿ. ಸದ್ಯಕ್ಕೆ ನಿಮ್ಮ ಕರ್ತವ್ಯ ದೇಶದ ಒಂದು ಭಾಗದಿಂದ ಮತ್ತೊಂದು ಭಾಗಕ್ಕೆ, ಹಳ್ಳಿಂದ ಹಳ್ಳಿಗೆ ಹೋಗಿ ಜನರಿಗೆ ಸುಮ್ಮನೆ ಕುಳಿತರೆ ಪ್ರಯೋಜನವಿಲ್ಲವೆಂದು ತಿಳಿಸಿ, ಅವರ ನೈಜಸ್ಥಿತಿ ಅವರಿಗೆ ಗೊತ್ತಾಗುವಂತೆ ಮಾಡುವುದು. “ಓ ನನ್ನ ಸಹೋದರರೆ ನೀವೆಲ್ಲ ಏಳಿ, ಜಾಗ್ರತರಾಗಿ !”, ಎಂದು ಹೇಳಿ. ತಮ್ಮ ಸ್ಥಿತಿಯನ್ನು ಹೇಗೆ ಉತ್ತಮಗೊಳಿಸಬೇಕು ಎಂಬ ಬುದ್ಧಿವಾದವನ್ನು ಹೇಳಿ. ಅತಿ ಗಹನವಾದ ಶಾಸ್ತ್ರ ಗಳ ಸತ್ಯವನ್ನು ಸುಲಭವಾಗಿ ಜನರಂಜಕವಾಗುವ ರೀತಿಯಲ್ಲಿ ಅವರಿಗೆ ಹೇಳಿ ತಿಳಿದುಕೊಳ್ಳುವಂತೆ ಮಾಡಿ. ಧರ್ಮದ ವಿಷಯದಲ್ಲಿ ಬ್ರಾಹ್ಮಣರಿಗೆ ಇರುವಷ್ಟೇ ಅಧಿಕಾರ ಅವರಿಗೂ ಇದೆ ಎಂಬುದನ್ನು ಮನಮುಟ್ಟುವಂತೆ ಹೇಳಿ. ಇಂತಹ ಜಾಜ್ವಲ್ಯಮಾನವಾದ ಮಂತ್ರಗಳನ್ನು ಚಂಡಾಲನವರೆಗೆ ಎಲ್ಲರಿಗೂ ಉಪದೇಶ ಮಾಡಿ. ಜೊತೆಗೆ ಜೀವನದ ಆವಶ್ಯಕತೆಗಳು, ವ್ಯಾಪಾರ, ವ್ಯವಹಾರ, ಕೃಷಿ ಮುಂತಾದ ವಿಷಯಗಳ ಮೇಲೆ ಸುಲಭವಾದ ಭಾಷೆಯಲ್ಲಿ ಅವರಿಗೆ ಸಲಹೆ ಕೊಡಿ.</p>
  <p>ಭರತಖಂಡದಲ್ಲಿ ಇರುವ ದೋಷದ ಮೂಲವೇ ದರಿದ್ರರ ಶೋಚನೀಯ ಸ್ಥಿತಿ. ಪ್ರತಿಯೊಂದು ಹಳ್ಳಿಯಲ್ಲಿಯೂ ನೀವು ಒಂದು ಪಾಠಶಾಲೆಯನ್ನು ತೆರೆದಿರಿ ಎಂದು ಇಟ್ಟುಕೊಳ್ಳೋಣ. ಆದರೂ ಇದರಿಂದ ಏನೂ ಪ್ರಯೋಜನವಿಲ್ಲ. ಶಾಲೆಗೆ ಹೋಗುವ ಬದಲು ಬಡವರ ಮಕ್ಕಳು ಹೊಲದಲ್ಲಿ ತಮ್ಮ ತಂದೆ ಸಹಾಯಕ್ಕೆ ಹೋಗುವರು, ಇಲ್ಲವೆ ಏನಾದರೂ ಸಂಪಾದಿಸುವುದಕ್ಕೆ ಪ್ರಯತ್ನಿಸು ವರು. ಭರತಖಂಡದಲ್ಲಿ ಇರುವ ಬಡತನ ಇಂತಹುದು. ಈಗ ಬೆಟ್ಟ ಮಹ ಮ್ಮದನ ಸಮೀಪಕ್ಕೆ ಹೋಗದೆ ಇದ್ದರೆ ಮಹಮ್ಮದನು ಬೆಟ್ಟದ ಸಮೀಪಕ್ಕೆ ಬರಬೇಕು. ಬಡವರ ಮಕ್ಕಳು ಶಿಕ್ಷಣಕ್ಕೆ ಬರದೆ ಇದ್ದರೆ ಶಿಕ್ಷಣ ಅವರ ಹತ್ತಿರ ಹೋಗಬೇಕು. ಹಳ್ಳಿಯಿಂದ ಹಳ್ಳಿಗೆ ಧರ್ಮವನ್ನು ಬೋಧಿಸುತ್ತ ಹೋಗುತ್ತಿರುವ ಸಾವಿರಾರು ಮಂದಿ ಏಕಾಗ್ರಚಿತ್ತರಾದ, ತ್ಯಾಗಿಗಳಾದ ಸಂನ್ಯಾಸಿಗಳು ಇರುವರು. ಅವರಲ್ಲಿ ಕೆಲವರನ್ನು ಲೌಕಿಕ ವಿಚಾರಗಳನ್ನು ಕೂಡ ಬೋಧಿಸುವುದಕ್ಕೆ ಒಟ್ಟು ಗೂಡಿಸಿದರೆ, ಅವರು ಊರಿನಿಂದ ಊರಿಗೆ ಮನೆಯಿಂದ ಮನೆಗೆ ಧಾರ್ಮಿಕ ವಿಚಾರವನ್ನು ಮಾತ್ರವಲ್ಲ, ಲೌಕಿಕ ವಿಷಯಗಳನ್ನು ಕೂಡ ಕಲಿಸಹೋಗುವರು. ಇವರಲ್ಲಿ ಇಬ್ಬರು ಒಂದು ಹಳ್ಳಿಗೆ ಮಾಯಾದೀಪ, ಕೃತಕಗೋಳ ಭೂಪಟ ಗಳೊಂದಿಗೆ ಹೋದರು ಎಂದು ಇಟ್ಟುಕೊಳ್ಳೋಣ. ಅವರು ಏನೂ ಗೊತ್ತಿಲ್ಲ ದವರಿಗೆ ಖಗೋಳಶಾಸ್ತ್ರ, ಭೂಗೋಳಶಾಸ್ತ್ರ ಮುಂತಾದುವುಗಳನ್ನು ಎಷ್ಟೊ ತಿಳಿಸ ಬಹುದು ! ಬೇರೆ ಬೇರೆ ದೇಶಕ್ಕೆ ಸಂಬಂಧಪಟ್ಟ ಕಥೆಗಳನ್ನು ಹೇಳುವುದರ ಮೂಲಕ ತಮ್ಮ ಇಡೀ ಜೀವಮಾನದಲ್ಲೇ ಪುಸ್ತಕಗಳಿಂದ ಗ್ರಹಿಸುವುದಕ್ಕಿಂತ ನೂರು ಪಾಲಿನಷ್ಟು ಹೆಚ್ಚು ಸುದ್ದಿಗಳನ್ನು ಕೇಳುವುದರಿಂದ ಅವರು ಗ್ರಹಿಸುವಂತೆ ಮಾಡಬಹುದು. ಆಧುನಿಕ ವಿಜ್ಞಾನಶಾಸ್ತ್ರಗಳ ಸಹಾಯದಿಂದ ಅವರ ಜ್ಞಾನವನ್ನು ಹತ್ತಿಸಿ, ಚರಿತ್ರೆ, ಭೂಗೋಳ, ಸಾಹಿತ್ಯ, ವಿಜ್ಞಾನ ಮತ್ತು ಅವುಗಳೊಂದಿಗೆ ಅತ್ಯಂತ ಗಹನವಾದ ಧಾರ್ಮಿಕ ಸತ್ಯಗಳನ್ನು ಕೂಡ ಬೋಧಿಸಿ.</p>
  <div>ಶೀಲನಿರ್ಮಾಣ</div>
  <p>ಯಾರ ಶೀಲವಾಗಲಿ ಅದು ಅವನಲ್ಲಿ ಇರುವ ಸ್ವಭಾವಗಳ ಮೊತ್ತ, ಅವನ ಮಾನಸಿಕ ಇಚ್ಛೆಗಳ ಮೊತ್ತ. ಅವನ ಆತ್ಮದ ಮುಂದೆ ಸುಖದುಃಖಗಳು ಹೋದಂ ತೆಲ್ಲ ಅದರ ಮೇಲೆ ಅನೇಕ ದೃಶ್ಯಗಳನ್ನು ಬೀರುತ್ತವೆ. ಈ ಶೇಖರಿಸಿದ ದೃಶ್ಯಗಳ ಒಟ್ಟು ಪರಿಣಾಮವೇ ಮನುಷ್ಯನ ಶೀಲವೆನ್ನುವುದು. ನಮ್ಮ ಆಲೋಚನೆಗಳು ಪ್ರೇರೇಪಿಸಿದಂತೆ ನಾವು ಇರುವೆವು. ಪ್ರತಿಯೊಂದು ಆಲೋಚನೆಯೂ, ಕಬ್ಬಿಣದ ಮುದ್ದೆಯಂತಿರುವ ನಮ್ಮ ದೇಹದ ಮೇಲೆ ಕೊಡುವ ಸುತ್ತಿಗೆಯ ಪೆಟ್ಟಿನಂತೆ. ಇದರಿಂದ ನಾವು ಏನು ಆಗಬೇಕೆಂದು ಬಯಸುವೆವೋ ಅದನ್ನು ತಯಾರುಮಾಡು ವುದು. ಮಾತುಗಳು ಗೌಣ. ಆಲೋಚನೆ ಸಜೀವವಾಗಿವೆ. ಅವು ಬಹಳ ದೂರ ಚಲಿಸುತ್ತವೆ. ಆದಕಾರಣವೇ ನೀವು ಏನನ್ನು ಆಲೋಚನೆ ಮಾಡುತ್ತೀರಿ ಎಂಬು ದನ್ನು ಗಮನದಲ್ಲಿ ಇಡಿ.</p>
  <p>ನಮ್ಮ ಶೀಲವನ್ನು ತಿದ್ದುವುದರಲ್ಲಿ ಸುಖದುಃಖಗಳೆರಡಕ್ಕೂ ಸಮಭಾಗವಿದೆ. ಕೆಲವುವೇಳೆ ದುಃಖ ಸುಖಕ್ಕಿಂತ ದೊಡ್ಡ ಗುರು. ಪ್ರಪಂಚದಲ್ಲಿ ಜನಿಸಿದ ಅನೇಕ ಮಹನೀಯರ ಜೀವನವನ್ನು ಓದಿದಾಗ, ಅವರಲ್ಲಿ ಬಹುಪಾಲು ಜನರಿಗೆ ದುಃಖವೇ ಸುಖಕ್ಕಿಂತ ಹೆಚ್ಚು ಕಲಿಸಿತು ; ಐಶ್ವರ್ಯಕ್ಕಿಂತ ಬಡತನ ಅವರಿಗೆ ಹೆಚ್ಚು ಕಲಿಸಿತು–ಎಂದು ಧೈರ್ಯವಾಗಿ ಹೇಳಬಹುದು. ಸ್ತುತಿಗಿಂತ ನಿಂದೆ ಅವರ ಅಂತರಂಗದಲ್ಲಿ ಉರಿಯುತ್ತಿದ್ದ ಜ್ಯೋತಿಯನ್ನು ಮೇಲೆಬ್ಬಿಸಿತು. ಭೋಗದ ತೊಡೆಯಮೇಲೆ ಬೆಳೆದು, ಗುಲಾಬಿಯ ಸುಪ್ಪತ್ತಿಗೆಯ ಮೇಲೆ ಮಲಗಿ ಒಂದು ಹನಿ ಕಣ್ಣೀರನ್ನೂ ಸುರಿಸದೆ ಯಾರು ಮಹಾತ್ಮರಾಗಿರುವರು ? ಹೃದಯದಲ್ಲಿ ಮಮತೆ ಉದಿಸಿದಾಗ, ಸುತ್ತಲೂ ದುಃಖದ ಗಾಳಿ ಬೀಸುತ್ತಿರುವಾಗ, ಇನ್ನೇನು ಮುಂದೆ ಬೆಳಕು ಕಾಣುವಂತೆ ಇಲ್ಲ ಎಂದು ನಿರಾಶರಾದಾಗ, ಧೈರ್ಯ ಮತ್ತು ನೆಚ್ಚಿಗೆ ಸಂಪೂರ್ಣ ತೊರೆದಂತೆ ಕಂಡಾಗ–ಆಗಲೇ, ಇಂತಹ ಆಧ್ಯಾತ್ಮಿಕ ಪ್ರಚಂಡ ಬಿರುಗಾಳಿಯ ಮಧ್ಯದಿಂದಲೆ ಅಂತರ್ಜ್ಯೋತಿ ಹೊಳೆಯುವುದು.</p>
  <p>ಚಿತ್ತವನ್ನು ಒಂದು ಸರೋವರಕ್ಕೆ ಹೋಲಿಸಬಹುದು. ಅಲ್ಲಿ ಏಳುವ ಎಷ್ಟು ಚಿಕ್ಕ ಅಲೆಯಾಗಲಿ, ಅದು ಶಾಂತವಾದಾಗ ಸಂಪೂರ್ಣ ನಾಶವಾಗುವುದಿಲ್ಲ. ಅಲ್ಲಿ ತನ್ನ ಗುರುತನ್ನು ಬಿಡುವುದು. ಮುಂದೆ ಇದೇ ಮತ್ತೊಮ್ಮೆ ಹಿಂದಿನಂತೆ ವ್ಯಕ್ತ ವಾಗುವ ಸಂಭವವಿರುವುದು. ನಾವು ಮಾಡುವ ಪ್ರತಿಯೊಂದು ಕೆಲಸವೂ, ನಮ್ಮ ದೇಹದ ಪ್ರತಿಯೊಂದು ಚಲನೆಯೂ ನಮ್ಮ ಚಿತ್ತಭಿತ್ತಿಯ ಮೇಲೆ ತನ್ನ ಸಂಸ್ಕಾರ ವನ್ನು ಬಿಡುವುದು. ಇಂತಹ ಸಂಸ್ಕಾರಗಳು ಚಿತ್ತ ಸರೋವರದ ಮೇಲೆ ಕಾಣಿಸ ದಂತೆ ಇದ್ದರೂ ಸರೋವರದ ಕೆಳಗೆ ನಮಗರಿವಿಲ್ಲದಂತೆ ಕೆಲಸ ಮಾಡುತ್ತಿರು ತ್ತವೆ. ನಾವು ಪ್ರತಿಕ್ಷಣವೂ ಏನಾಗಿರುವೆವೊ ಅದು ಈ ಸಂಸ್ಕಾರಗಳ ಒಟ್ಟು ಮೊತ್ತದಿಂದ ನಿರ್ಧರಿಸಲ್ಪಡುತ್ತದೆ. ಪ್ರತಿಯೊಬ್ಬ ವ್ಯಕ್ತಿಯ ಶೀಲವೂ ಈ ಸಂಸ್ಕಾರಗಳ ಒಟ್ಟು ಮೊತ್ತದಿಂದ ನಿರ್ಧರಿಸಲ್ಪಡುತ್ತದೆ. ಒಳ್ಳೆಯ ಸಂಸ್ಕಾರ ಗಳಿದ್ದರೆ ಶೀಲ ಒಳ್ಳೆಯದಾಗುವುದು. ಕೆಟ್ಟು ಸಂಸ್ಕಾರಗಳಿದ್ದರೆ ಶೀಲ ಕೆಡುವುದು. ಒಬ್ಬ ಮನುಷ್ಯ ಸದಾ ಕೆಟ್ಟ ಮಾತನ್ನು ಕೇಳುತ್ತಿದ್ದರೆ, ಕೆಟ್ಟ ಆಲೋಚನೆಯನ್ನು ಮಾಡುತ್ತಿದ್ದರೆ ಅವನ ಮನಸ್ಸು ಕೆಟ್ಟ ಸಂಸ್ಕಾರಗಳಿಂದ ತುಂಬುವುದು. ಈ ಸಂಸ್ಕಾರಗಳು ಅವನ ಅರಿವೆ ಇಲ್ಲದೆ ಅವನು ಮಾಡುವ ಕೆಲಸ ಮತ್ತು ಆಲೋ ಚನೆಗಳ ಮೇಲೆ ತಮ್ಮ ಪ್ರಭಾವವನ್ನು ಬೀರುವುವು. ನಿಜವಾಗಿಯೂ ಇಂತಹ ಹೀನಸಂಸ್ಕಾರಗಳು ಯಾವಾಗಲೂ ಕೆಲಸ ಮಾಡುತ್ತಾ ಇರುತ್ತವೆ. ಅವನಲ್ಲಿ ಇರುವ ಇಂತಹ ಸಂಸ್ಕಾರಗಳ ಮೊತ್ತವೇ ಕೆಟ್ಟ ಕರ್ಮಗಳನ್ನು ಮಾಡುವುದಕ್ಕೆ ಬಲವಾದ ಪ್ರೇರೇಪಣೆಯನ್ನು ಉಂಟುಮಾಡುತ್ತದೆ. ತನ್ನ ಸಂಸ್ಕಾರಗಳ ಕೈಯಲ್ಲಿ ಅವನು ಒಂದು ಯಂತ್ರವಾಗುತ್ತಾನೆ.</p>
  <p>ಇದರಂತೆಯೆ ಒಬ್ಬ ಮನುಷ್ಯನು ಒಳ್ಳೆಯ ಆಲೋಚನೆಗಳನ್ನು ಮಾಡಿ, ಒಳ್ಳೆಯ ಕೆಲಸಗಳನ್ನು ಮಾಡಿದರೆ, ಇಂತಹ ಸಂಸ್ಕಾರಗಳ ಒಟ್ಟು ಪರಿಣಾಮ ಉತ್ತಮವಾಗಿ ಅವುಗಳು ಅವನ ಇಚ್ಛೆಯಿಲ್ಲದೆ ಒಳ್ಳೆಯದನ್ನು ಮಾಡುವಂತೆ ಪ್ರೇರೇಪಿಸುತ್ತವೆ. ಒಬ್ಬನು ಬೇಕಾದಷ್ಟು ಒಳ್ಳೆಯ ಕೆಲಸಗಳನ್ನು ಮಾಡಿದರೆ ಒಳ್ಳೆಯದನ್ನು ಚಿಂತಿಸಿದರೆ ತಡೆಯಲಾಗದಂತಹ ಸತ್ಕರ್ಮ ಪ್ರವೃತ್ತಿ ಅವನ ಲ್ಲುಂಟಾಗುತ್ತದೆ. ಅವನು ತಪ್ಪು ಮಾಡಬೇಕೆಂದು ಬಯಸಿದರೂ ಅವನ ಮನಸ್ಸು ಅವಕಾಶ ಕೊಡುವುದಿಲ್ಲ. ಅವನು ಸಂಪೂರ್ಣ ಒಳ್ಳೆಯ ಸಂಸ್ಕಾರಗಳ ವಶದಲ್ಲಿರುವನು. ಹೀಗಿದ್ದರೆ ಒಬ್ಬನ ಒಳ್ಳೆಯ ಶೀಲ ಸ್ಥಿರವಾಗಿದೆ ಎಂದು ಅರ್ಥ. ಒಬ್ಬನ ಶೀಲವನ್ನು ನೀವು ನಿಜವಾಗಿಯೂ ಪರೀಕ್ಷಿಸಬೇಕೆಂದು ಇದ್ದರೆ ಅವನು ಮಾಡುವ ಅತ್ಯಂತ ಸಾಧಾರಣ ಕೆಲಸವನ್ನು ನೋಡಿ. ಒಬ್ಬ ಮಹಾಪುರುಷನ ನಿಜವಾದ ಶೀಲವನ್ನು ತೋರುವ ಸನ್ನಿವೇಶಗಳು ಅವು. ದೊಡ್ಡಸನ್ನಿವೇಶಗಳು ಎಂತಹವನನ್ನಾದರೂ ಸ್ವಲ್ಪ ದೊಡ್ಡ ಸ್ಥಿತಿಗೆ ಏರಿಸುತ್ತವೆ. ಯಾವನು ಎಲ್ಲಿರಲಿ, ಎಲ್ಲಾ ಕಡೆಯಲ್ಲಿಯೂ ಒಂದೇ ಸಮನಾದ ಗುಣವುಳ್ಳವನೋ ಅವನೆ ನಿಜವಾದ ಮಹಾಪುರುಷ.</p>
  <p>ಇಂತಹ ಅನೇಕ ಸಂಸ್ಕಾರಗಳು ಮನಸ್ಸಿನಲ್ಲಿದ್ದರೆ ಅವು ಕಲೆತು ಅಭ್ಯಾಸ ವಾಗುತ್ತವೆ. “ಅಭ್ಯಾಸವೇ ಮಾನವನ ಎರಡನೇ ಸ್ವಭಾವ” ಎನ್ನುತ್ತಾರೆ. ಇದೇ ಅವನ ಮೊದಲ ಸ್ವಭಾವ, ಅಲ್ಲದೆ ಅವನ ಒಟ್ಟು ಸ್ವಭಾವ ಕೂಡ. ಈಗ ನಾವು ಇರುವುದೆಲ್ಲ ಅಭ್ಯಾಸದ ಪರಿಣಾಮ. ಇದರಿಂದ ನಮಗೆ ಸಮಾಧಾನವುಂಟಾಗು ತ್ತದೆ. ಏಕೆಂದರೆ ಇದು ಕೇವಲ ಅಭ್ಯಾಸವಾದರೆ, ಯಾವುದೇ ಸಮಯದಲ್ಲಿ ಅದನ್ನು ಉಂಟುಮಾಡಬಹುದು, ಅಥವಾ ಹೋಗಲಾಡಿಸಲೂ ಬಹುದು. ಕೆಟ್ಟ ಅಭ್ಯಾಸವನ್ನು ಅಡಗಿಸಬೇಕಾದರೆ ಅದಕ್ಕೆ ವಿರೋಧವಾದ ಒಳ್ಳೆಯ ಅಭ್ಯಾಸವನ್ನು ರೂಢಿಸುವುದೊಂದೇ ದಾರಿ. ಎಲ್ಲಾ ಕೆಟ್ಟ ಅಭ್ಯಾಸವನ್ನು ಒಳ್ಳೆಯ ಅಭ್ಯಾಸದಿಂದ ನಿಗ್ರಹಿಸಬಹುದು. ನಿರಂತರವೂ ಒಳ್ಳೆಯ ಕೆಲಸಗಳನ್ನು ಮಾಡಿ. ಒಳ್ಳೆಯ ಆಲೋ ಚನೆಗಳನ್ನು ಮಾಡಿ. ಹೀನ ಸಂಸ್ಕಾರಗಳನ್ನು ಅಡಗಿಸುವುದಕ್ಕೆ ಇದೊಂದೇ ಮಾರ್ಗ. ಯಾರನ್ನು ಕೂಡ ಗತಿಕೆಟ್ಟವರು ಎನ್ನಬೇಡಿ. ಏಕೆಂದರೆ ಅವರು ಒಂದು ಶೀಲಕ್ಕೆ ಅಂದರೆ ನಡತೆಯ ಒಂದು ಗುಂಪಿಗೆ ಪ್ರತಿನಿಧಿಯಾಗಿರುವರು. ಇವುಗಳನ್ನು ನಾವು ಉತ್ತಮವಾದ ನಡತೆಗಳಿಂದ ನಿಗ್ರಹಿಸಬಹುದು. ಪುನರಾವರ್ತನೆಯಾದ ಅಭ್ಯಾಸವೇ ನಮ್ಮ ಶೀಲವನ್ನು ತಿದ್ದುವುದು.</p>
  <p>ನೀವು ಮನೆಗೆ ಹೋಗಿ ಹರಕುಬಟ್ಟೆ ಉಟ್ಟು ಬೂದಿ ಬಳಿದುಕೊಂಡು, ಹಿಂದೆ ಎಂದೊ ಕೆಲವು ವೇಳೆ ತಪ್ಪು ಮಾಡಿದ ಮಾತ್ರಕ್ಕೆ ಬದುಕಿರುವತನಕ ಗೋಳಿಟ್ಟರೆ, ಅದು ನಿಮಗೆ ಸಹಾಯ ಮಾಡುವುದಿಲ್ಲ ; ಅದು ನಿಮ್ಮನ್ನು ಮತ್ತಷ್ಟು ದುರ್ಬಲ ರನ್ನಾಗಿ ಮಾಡುವುದು. ಸಾವಿರಾರು ವರುಷಗಳಿಂದ ಕೋಣೆಯಲ್ಲಿ ಕತ್ತಲೆ ಇದ್ದರೆ, ನೀವು ಕತ್ತಲೆ ಕತ್ತಲೆ ಎಂದು ಗೋಳಾಡಿದರೆ ಕತ್ತಲೆ ಮಾಯವಾಗುವುದೇ ? ಒಂದು ಬೆಂಕಿಯ ಕಡ್ಡಿಯನ್ನು ಗೀರಿ, ತಕ್ಷಣವೇ ಬೆಳಕು ಬರುವುದು. ಬದುಕಿರುವ ತನಕ ಅಯ್ಯೋ ! ನಾನು ಪಾಪ ಮಾಡಿರುವೆನು, ಅನೇಕ ತಪ್ಪುಗಳನ್ನು ಮಾಡಿರುವೆನು ಎಂದು ಯೋಚಿಸುತ್ತಿದ್ದರೆ ನಿಮಗೆ ಇದರಿಂದ ಯಾವ ಪ್ರಯೋಜನ ? ಅದನ್ನು ಹೇಳುವುದಕ್ಕೆ ಯಾವ ಭೂತವು ಬೇಕಾಗಿಲ್ಲ. ಜ್ಞಾನವನ್ನು ತನ್ನಿ. ತಕ್ಷಣವೇ ಪಾಪ ಪಲಾಯನವಾಗುವುದು. ಮೊದಲು ನಿಮ್ಮ ಶೀಲವನ್ನು ಪರಿಪುಷ್ಠಿಗೊಳಿಸಿ, ಸ್ವಯಂ ಪ್ರಕಾಶಮಾನವಾದ ನಿಮ್ಮ ಆತ್ಮದ ನೈಜಸ್ವಭಾವವನ್ನು ವ್ಯಕ್ತಗೊಳಿಸಿ ; ಜೊತೆಗೆ ನಮ್ಮ ಕಣ್ಣಿಗೆ ಬೀಳುವವರೆಲ್ಲರಲ್ಲಿಯೂ ಅದು ಜಾಗ್ರತವಾಗುವಂತೆ ಮಾಡಿ.</p>
  <p>ಅನಂತ ಶಕ್ತಿಯೇ ಧರ್ಮ ; ಶಕ್ತಿಯೇ ಪುಣ್ಯ ; ಅಶಕ್ತಿಯೆ ಪಾಪ. ಎಲ್ಲಾ ಪಾಪಗಳನ್ನು ಎಲ್ಲಾ ದೋಷಗಳನ್ನು ಒಂದು ಮಾತಿನಲ್ಲಿ ಅಡಗಿಸಬಹುದು ; ಅದೇ ದುರ್ಬಲತೆ. ಮಾಡುವ ಎಲ್ಲಾ ಪಾಪಕಾರ್ಯಗಳನ್ನೂ ಪ್ರೇರೇಪಿಸುವುದೇ ದುರ್ಬ ಲತೆ. ಎಲ್ಲಾ ಸ್ವಾರ್ಥತೆಯ ಮೂಲ ದುರ್ಬಲತೆ. ಒಬ್ಬನು ಇನ್ನೊಬ್ಬನನ್ನು ಹಿಂಸಿಸುವಂತೆ ಮಾಡುವುದು ದುರ್ಬಲತೆ. ಎಲ್ಲರೂ ತಾವು ಯಾರು ಎಂಬುದನ್ನು ತಿಳಿದುಕೊಳ್ಳಲಿ. ಹಗಲು, ಇರುಳು ತಮ್ಮ ನೈಜಸ್ಥಿತಿಯಾದ “ಸೋ<span class="en">s</span>ಹಂ” ಎಂಬು ದನ್ನು ಉಚ್ಚರಿಸಲಿ. ನಾನೇ ಅವನು ಎಂಬ ಶಕ್ತಿಯ ಭಾವನೆಯನ್ನು ತಾಯಿಯ ಎದೆಹಾಲಿನೊಂದಿಗೆ ಹೀರಲಿ. ಮೊದಲು ಇದನ್ನು ಕೇಳಬೇಕು, ಇದನ್ನು ಕುರಿತು ಆಲೋಚಿಸಬೇಕು. ಅಂತಹ ಆಲೋಚನೆಯಿಂದ ಜಗತ್ತು ಇದುವರೆವಿಗೂ ಕಾಣದ ಮಹಾಕಾರ್ಯಗಳು ಆಗುವುವು.</p>
  <p>ಧೈರ್ಯವಾಗಿ ಸತ್ಯವನ್ನು ಹೇಳಿ. ಸತ್ಯವೆಲ್ಲ ಸನಾತನ. ಇಲ್ಲಿ ಜೀವಿಗಳ ಸ್ವಭಾವವೇ ಸತ್ಯ. ಇಲ್ಲಿದೆ ಸತ್ಯದ ಪರೀಕ್ಷೆ. ಶಾರೀರಕವಾಗಲಿ ಮಾನಸಿಕವಾಗಲಿ, ಆಧ್ಯಾತ್ಮಿಕ ವಾಗಲಿ ಯಾವುದು ನಿಮ್ಮನ್ನು ದುರ್ಬಲರನ್ನಾಗಿ ಮಾಡುವುದೋ ಅದನ್ನು ವಿಷ ದಂತೆ ನಿರಾಕರಿಸಿ. ಅದರಲ್ಲಿ ಚೇತನವಿಲ್ಲ. ಅದು ಸತ್ಯವಾಗಲಾರದು. ಸತ್ಯ ಬಲಕಾರಿ. ಸತ್ಯ ಪವಿತ್ರವಾದುದು. ಸತ್ಯ ಜ್ಞಾನಮಯ. ಸತ್ಯ ಬಲಾಢ್ಯರನ್ನಾಗಿ ಮಾಡ ಬೇಕು, ಜ್ಞಾನಜ್ಯೋತಿಯನ್ನು ನೀಡಬೇಕು, ಉತ್ಸಾಹಪೂರಿತರನ್ನಾಗಿ ಮಾಡಬೇಕು. ದೇದೀಪ್ಯಮಾನವಾದ ಶಕ್ತಿಪೂರಿತವಾದ ಸ್ಪಷ್ಟವಾದ ಉಪನಿಷತ್ತಿನ ಸಿದ್ಧಾಂತ ಗಳಿಗೆ ಹೋಗಿ. ಆ ಸಿದ್ಧಾಂತಗಳನ್ನು ಸ್ವೀಕರಿಸಿ. ಮಹಾಸತ್ಯಗಳು ಪ್ರಪಂಚದಲ್ಲೆಲ್ಲ ಅತ್ಯಂತ ಸರಳವಾದುವು. ಉಪನಿಷತ್ತಿನ ಸತ್ಯಗಳು ನಿಮ್ಮ ಮುಂದೆ ಇವೆ. ಅವನ್ನು ಸ್ವೀಕರಿಸಿ ಅವುಗಳಂತೆ ನಿಮ್ಮ ಬಾಳನ್ನು ಹದಗೊಳಿಸಿ. ಭರತಖಂಡದ ವಿಮೋಚನೆ ಶೀಘ್ರದಲ್ಲಿಯೇ ಆಗುವುದು.</p>
  <p>ಶಾರೀರಿಕ ದುರ್ಬಲತೆಯೇ ನಮ್ಮ ದುಃಖದ ಮೂರನೇ ಒಂದು ಪಾಲಿ ಗಾದರೂ ಕಾರಣ. ನಾವು ಸೋಮಾರಿಗಳು. ಒಗ್ಗಟ್ಟಾಗಲಾರೆವು. ಅರಗಿಳಿಯಂತೆ ನಾವು ಅನೇಕ ವಿಷಯಗಳನ್ನು ಮಾತನಾಡುವೆವು. ಆದರೆ ಅವುಗಳನ್ನು ಎಂದಿಗೂ ಮಾಡುವುದಿಲ್ಲ. ಕೆಲಸಮಾಡದೆ ಮಾತನಾಡುವುದು ನಮ್ಮ ಬಾಳ ಚಾಳಿ. ಇದಕ್ಕೆ ಕಾರಣವೇನು ? ಶಾರೀರಿಕ ದುರ್ಬಲತೆ. ಇಂತಹ ದುರ್ಬಲವಾದ ಮೆದುಳು ಏನನ್ನೂ ಸಾಧಿಸಲಾರದು. ನಾವು ಅದನ್ನು ಪುಷ್ಟಿಗೊಳಿಸಬೇಕು. ಮೊದಲನೆಯ ದಾಗಿ ನಮ್ಮ ಯುವಕರು ಬಲಾಢ್ಯರಾಗಬೇಕು. ಧರ್ಮ ನಂತರ ಬರುವುದು. ನನ್ನ ತರುಣ ಸ್ನೇಹಿತರೆ, ಶಕ್ತಿಯುತರಾಗಿ ; ಅದೇ ನಿಮಗೆ ನನ್ನ ಬುದ್ಧಿವಾದ. ಗೀತೆಯನ್ನು ಪಾರಾಯಣ ಮಾಡುವುದಕ್ಕಿಂತ ಚಂಡಾಟದ ಮೂಲಕ ನೀವು ಮೋಕ್ಷದ ಸಮೀಪಕ್ಕೆ ಹೋಗುವಿರಿ. ನಿಮ್ಮ ಬಾಹುವಿನ ಮಾಂಸಖಂಡಗಳು ಸ್ವಲ್ಪ ಬಲ ವಾದರೆ ನೀವು ಗೀತೆಯನ್ನು ಚೆನ್ನಾಗಿ ತಿಳಿದುಕೊಳ್ಳುವಿರಿ. ನಿಮ್ಮಲ್ಲಿ ಸ್ವಲ್ಪ ಬಿಸಿರಕ್ತ ಹರಿಯುತ್ತಿದ್ದರೆ, ಆಗ ಶ್ರೀಕೃಷ್ಣನ ಅದ್ಭುತ ಪ್ರತಿಭೆ ಮತ್ತು ಮಹಾಶಕ್ತಿಯನ್ನು ಚೆನ್ನಾಗಿ ಅರ್ಥ ಮಾಡಿಕೊಳ್ಳುವಿರಿ. ನಿಮ್ಮ ದೇಹ ಕಾಲ ಮೇಲೆ ಸ್ಥಿರವಾಗಿ ನಿಂತುಕೊಂಡಾಗ, ನಾವು ಕೂಡ ಮನುಷ್ಯರು ಎಂಬ ಭಾವನೆ ನಿಮಗೆ ಬಂದಾಗ ಉಪನಿಷತ್ತುಗಳನ್ನು, ಆತ್ಮನ ಮಹಿಮೆಯನ್ನು ಚೆನ್ನಾಗಿ ಅರಿತುಕೊಳ್ಳುವಿರಿ.</p>
  <p>ನಮ್ಮನ್ನು ದುರ್ಬಲರನ್ನಾಗಿ ಮಾಡುವುದಕ್ಕೆ ಸಾವಿರಾರು ಪ್ರಭಾವಗಳು ಇವೆ. ಕಟ್ಟುಕಥೆಗಳು ಲೆಕ್ಕವಿಲ್ಲದಷ್ಟು ಇವೆ. ಆದಕಾರಣ ನನ್ನ ಸ್ನೇಹಿತರೇ, ನಿಮ್ಮ ಸಹೋದರನಂತೆ, ನಿಮ್ಮೊಂದಿಗೆ ಹುಟ್ಟಿ ಸಾಯುವವನಂತೆ ನಿಮಗೆ ಹೇಳುತ್ತೇನೆ; ನಮಗೆ ಶಕ್ತಿ ಬೇಕು, ಶಕ್ತಿ ಬೇಕು, ಯಾವಾಗಲೂ ಶಕ್ತಿ ಬೇಕು. ಉಪನಿಷತ್ತು ಶಕ್ತಿಯ ಒಂದು ಮಹಾಗಣಿ. ಜಗತ್ತಿಗೆಲ್ಲ ನವಚೇತನವನ್ನು ತುಂಬುವಷ್ಟು ಶಕ್ತಿ ಅಲ್ಲಿದೆ. ಅದರಿಂದ ಪ್ರಪಂಚವನ್ನೇ ಜಾಗ್ರತಗೊಳಿಸಬಹುದು ; ಶಕ್ತಿಯಿಂದ ಪೋಷಿಸಬಹುದು. ಎಲ್ಲಾ ಜನಾಂಗದ ಎಲ್ಲಾ ಜಾತಿಯ ಎಲ್ಲಾ ಧರ್ಮದಲ್ಲಿರುವ ದುರ್ಬಲರಿಗೆ ದುಃಖಿಗಳಿಗೆ ದಬ್ಬಾಳಿಕೆಗೆ ತುತ್ತಾದವರಿಗೆ ತೂರ್ಯವಾಣಿಯಿಂದ “ಸ್ವತಂತ್ರವಾಗಿರಿ, ನಿಮ್ಮ ಕಾಲಮೇಲೆ ನೀವು ನಿಲ್ಲಿ” ಎಂದು ಸಾರುವುದು. ಶಾರೀರಿಕ ಸ್ವಾತಂತ್ರ್ಯ ಮಾನಸಿಕ ಸ್ವಾತಂತ್ರ್ಯ ಆಧ್ಯಾತ್ಮಿಕ ಸ್ವಾತಂತ್ರ್ಯ ಇವೇ ಉಪನಿಷತ್ತಿನ ಅತ್ಯಮೋಘ ಸಂದೇಶ.</p>
  <p>ನಾವು ದುರ್ಬಲರಾಗಿರುವುದರಿಂದ ತಪ್ಪು ಮಾಡುತ್ತೇವೆ. ನಾವು ಅಜ್ಞಾನಿ ಗಳಾದ ಕಾರಣ ದುರ್ಬಲರಾಗಿರುವೆವು. ಯಾರು ನಮ್ಮನ್ನು ಅಜ್ಞಾನಿಗಳನ್ನಾಗಿ ಮಾಡುವರು? ನಾವೇ ಕೈಗಳನ್ನು ಕಣ್ಣಮೇಲೆ ಇಟ್ಟುಕೊಂಡು ಕತ್ತಲೆ ಎಂದು ಅಳುತ್ತೇವೆ. ಕೈಗಳನ್ನು ತೆಗೆಯಿರಿ, ಬೆಳಕು ಅಲ್ಲೇ ಇರುವುದು. ಆತ್ಮನ ಸ್ವಯಂ ಪ್ರಕಾಶಮಾನವಾದ ಜ್ಯೋತಿ ಯಾವಾಗಲೂ ನಮ್ಮ ಪಾಲಿಗೆ ಇರುವುದು. ಆಧುನಿಕ ವಿಜ್ಞಾನಿಗಳು ಹೇಳುತ್ತಿರುವುದು ಕೇಳುವುದಿಲ್ಲವೆ ? ವಿಕಾಸಕ್ಕೆ ಕಾರಣವೇನು ? ಆಸೆ. ಪ್ರಾಣಿಯು ಏನನ್ನೋ ಮಾಡಬೇಕೆಂದು ಬಯಸುವುದು. ಆದರೆ ವಾತಾವರಣ ಅದಕ್ಕೆ ಸರಿಯಾಗಿಲ್ಲ. ಆದಕಾರಣವೇ ಒಂದು ಹೊಸ ದೇಹವನ್ನು ಉಂಟುಮಾಡಿ ಕೊಳ್ಳುತ್ತದೆ. ಹೊಸ ದೇಹವನ್ನು ಯಾರು ಮಾಡಿಕೊಳ್ಳುವರು ? ಪ್ರಾಣಿಯೆ, ಅದರ ಇಚ್ಛೆಯೆ. ನಿಮ್ಮ ಇಚ್ಛಾಶಕ್ತಿಯನ್ನು ಉಪಯೋಗಿಸಿ. ಅದು ನಿಮ್ಮನ್ನು ಮೇಲಕ್ಕೆ ಒಯ್ಯುತ್ತದೆ. ಇಚ್ಛೆ ಸರ್ವಶಕ್ತವಾದುದು. ಅದು ಸರ್ವಶಕ್ತಿಯಿಂದ ಕೂಡಿದ್ದರೆ ನಾವು ಏತಕ್ಕೆ ಏನನ್ನು ಬೇಕಾದರೂ ಮಾಡಲಾರೆವು ಎಂದು ನೀವು ಕೇಳಬಹುದು. ಆದರೆ ನೀವು ಅಲ್ಪಾತ್ಮನನ್ನು ಮಾತ್ರ ಆಲೋಚಿಸುತ್ತಿರುವಿರಿ. ಜೀವಾಣುವಿನಿಂದ ಹಿಡಿದು ಮನುಷ್ಯತ್ವದವರೆಗೆ ನಿಮ್ಮ ಸ್ಥಿತಿಯನ್ನು ಅಲ್ಲಗಳೆಯಬಲ್ಲಿರಾ ? ಇಷ್ಟು ಮೇಲಕ್ಕೆ ಬರುವತನಕ ಸಹಾಯ ಮಾಡಿದುದು ಮತ್ತಷ್ಟು ಮೇಲಕ್ಕೆ ಹೋಗು ವಂತೆಯೂ ಸಹಾಯ ಮಾಡಬಲ್ಲದು. ನಿಮಗೆ ಬೇಕಾಗಿರುವುದು ಶೀಲ ; ಇಚ್ಛೆ ಯನ್ನು ಬಲಪಡಿಸುವುದು.</p>
  <p>ಹಿಂದಿನ ಧರ್ಮ ಯಾರಿಗೆ ದೇವರಲ್ಲಿ ನಂಬಿಕೆಯಿಲ್ಲವೊ, ಅವರನ್ನು ನಾಸ್ತಿಕ ರೆಂದು ಕರೆಯಿತು. ಯಾರಿಗೆ ತನ್ನಲ್ಲಿ ನಂಬಿಕೆಯಿಲ್ಲವೋ ಅವನು ನಾಸ್ತಿಕನೆಂದು ಹೊಸ ಧರ್ಮ ಸಾರುತ್ತದೆ. ಆದರೆ ಇದು ಸ್ವಾರ್ಥ ಶ್ರದ್ಧೆಯಲ್ಲ, ಎಲ್ಲರಲ್ಲಿಯೂ ನಂಬಿಕೆ ; ಏಕೆಂದರೆ ನೀವೇ ಎಲ್ಲವೂ ಆಗಿರುವಿರಿ. ನಿಮಗೋಸುಗ ಪ್ರೀತಿ ಎಂದರೆ ಪ್ರಾಣಿಗಳಿಗೆ ಮತ್ತು ಇರುವ ಸಚರಾಚರ ವಸ್ತುಗಳಿಗೂ ಪ್ರೀತಿ. ಏಕೆಂದರೆ ನೀವೆಲ್ಲ ಒಂದೆ. ಮಹಾಶ್ರದ್ಧೆ ಜಗತ್ತನ್ನು ಉತ್ತಮಗೊಳಿಸುವುದು. ಈ ಆತ್ಮಶ್ರದ್ಧೆಯನ್ನು ವಿಸ್ತಾರವಾಗಿ ಬೋಧಿಸಿದ್ದರೆ, ಇದನ್ನು ಆಚರಣೆಗೆ ತಂದಿದ್ದರೆ, ನಮ್ಮಲ್ಲಿರುವ ಬಹುಪಾಲು ದೋಷಗಳು ಕಷ್ಟಗಳು ಮಾಯವಾಗುತ್ತಿದ್ದವು ಎಂಬುದರಲ್ಲಿ ಸಂದೇಹವಿಲ್ಲ. ಮಾನವ ಜನಾಂಗದ ಇತಿಹಾಸದಲ್ಲೆಲ್ಲ ಪ್ರಖ್ಯಾತರಾದ ಮಹ ನೀಯರ ಮತ್ತು ಮಹಿಳೆಯರ ಜೀವನದಲ್ಲಿರುವ ಕ್ರಿಯೋತ್ತೇಜನ ಶಕ್ತಿಯಲ್ಲೆಲ್ಲ ಅತ್ಯಂತ ಪ್ರಬಲವಾದುದೇ ಆತ್ಮಶ್ರದ್ಧೆ. ತಾವು ಮಹಾವ್ಯಕ್ತಿಗಳಾಗಬೇಕು ಎಂಬ ಆಲೋಚನೆಯೊಂದಿಗೆ ಅವರು ಜನ್ಮತಾಳಿ ಮಹಾವ್ಯಕ್ತಿಗಳಾದರು.</p>
  <p>ನೀತಿ ಯಾವಾಗಲೂ “ನಾನಲ್ಲ, ನೀನು” ಎನ್ನುವುದು. ಇದರ ಪಲ್ಲವಿಯೆ “ನಾನಲ್ಲ, ನಾನು ಮತ್ತು ನನ್ನದೆಂಬುದರ ತ್ಯಾಗ”. ಅನಂತಾನಂದ ಮತ್ತು ಅನಂತ ಶಕ್ತಿಯನ್ನು ಇಂದ್ರಿಯದ ಮೂಲಕ ಅನುಭವಿಸುತ್ತೇನೆ ಎಂಬ ಭ್ರಾಂತಿಯ ವ್ಯಕ್ತಿತ್ವವನ್ನು ಮಾನವ ತ್ಯಜಿಸಬೇಕು ಎನ್ನುವುದು ನೀತಿ. ನೀವು ಮೊದಲು ಇತರರಿಗೆ ಒಳ್ಳೆಯದನ್ನು ಬಯಸಿ ಕೊನೆಯಲ್ಲಿ ನಿಮ್ಮ ಬಗ್ಗೆ ಆಸಕ್ತಿವಹಿಸಿ. ಇಂದ್ರಿಯಗಳು ನಾವು ಮೊದಲು, ಎನ್ನುವುವು. ನೀತಿಯಾದರೋ “ನಾನು ನನ್ನದು ಎಂಬುದನ್ನು ಹೊರಗೆ ಅಟ್ಟಬೇಕು” ಎನ್ನುವುದು. ನೀತಿ ನಿಯಮಾವಳಿಗಳೆಲ್ಲ ತ್ಯಾಗದ ಮೇಲೆ ನಿಲ್ಲಬೇಕು, ಭೌತಿಕ ಪ್ರಪಂಚದಲ್ಲಿ ಅಹಂಕಾರವನ್ನು ಬೆಳೆಸಿ ಕೊಳ್ಳುವುದಲ್ಲ, ಅದರ ಧ್ವಂಸದ ಮೇಲೆ ನಿಲ್ಲಬೇಕು. ಭೌತಿಕ ಪ್ರಪಂಚದ ಮೂಲಕ ಆ ಅನಂತ ಎಂದಿಗೂ ವ್ಯಕ್ತವಾಗಲಾರದು. ಅದು ಸಾಧ್ಯವೇ ಇಲ್ಲ, ಅದನ್ನು ಯೋಚಿಸುವುದಕ್ಕೂ ಆಗುವುದಿಲ್ಲ.</p>
  <p>ನಾವು ನಮ್ಮ ಆಲೋಚನೆಯಂತೆ ಇರುವೆವು. ಆದಕಾರಣ ನೀವು ಏನನ್ನು ಯೋಚಿಸುವಿರೊ ಅದರ ವಿಷಯದಲ್ಲಿ ಎಚ್ಚರಿಕೆಯಿಂದಿರಿ.</p>
  <p>ಪ್ರತಿಯೊಂದು ದುಷ್ಟ ಆಲೋಚನೆಯೂ ನಮಗೆ ಹಿಂತಿರುಗಿ ಬರುವುದು. ಪ್ರತಿಯೊಂದು ದ್ವೇಷ ಭಾವನೆಯೂ, ಅದನ್ನು ಒಂದು ಗುಹೆಯಲ್ಲಿ ಮಾಡಿದ್ದರೂ, ಸುಪ್ತಾವಸ್ಥೆಯಲ್ಲಿರುವುದು. ಒಂದಲ್ಲ ಒಂದು ದಿನ ದುಃಖದ ರೂಪದಲ್ಲಿ ರಭಸ ದಿಂದ ನಮ್ಮ ಮೇಲೆ ಬೀಳುವುದು. ದ್ವೇಷ, ಅಸೂಯೆಗಳ ಭಾವನೆಯನ್ನು ನೀವು ಮಾಡಿದ್ದರೆ ಅದು ಚಕ್ರಬಡ್ಡಿ ಸಮೇತ ನಿಮ್ಮ ಮೇಲೆ ಹಿಂತಿರುಗಿ ಬೀಳುವುದು. ಯಾವುದೂ ಅದನ್ನು ತಪ್ಪಿಸಲಾರದು. ಒಂದು ಸಲ ಅದನ್ನು ಚಲಿಸುವಂತೆ ಮಾಡಿ ದರೆ ಅದನ್ನು ಸಹಿಸಬೇಕು. ಇದನ್ನು ನೆನಪಿನಲ್ಲಿಟ್ಟುಕೊಂಡರೆ ಪಾಪದಿಂದ ದೂರ ವಾಗಬಹುದು.</p>
  <p>ಇದು ಒಳಿತು ಎಂಬ ದೃಷ್ಟಿಯಿಂದ ಒಳ್ಳೆಯದನ್ನು ಮಾಡು ; ಬೇರೆ ಏನನ್ನೂ ಕೇಳಬೇಡ. ದಂತಕಥೆಗಳ ಮೂಲಕವೊ, ಮೂಢನಂಬಿಕೆಗಳ ಮೂಲಕವೊ ಮನುಷ್ಯ ಒಳ್ಳೆಯದನ್ನು ಮಾಡುವಂತೆ ಕೆಲವೊಮ್ಮೆ ಪ್ರೇರಣೆ ಬರುತ್ತದೆ. ಆದರೆ ಸಂದರ್ಭ ದೊರೆತಾಗ ಅವನು ಮತ್ತೆ ಕೆಟ್ಟದ್ದನ್ನು ಮಾಡುತ್ತಾನೆ. ಯಾರು ಒಳ್ಳೆಯ ದಕ್ಕಾಗಿಯೇ ಒಳ್ಳೆಯದನ್ನು ಮಾಡುತ್ತಾನೆಯೊ ಅವನೇ ನಿಜವಾಗಿಯೂ ಒಳ್ಳೆಯ ವನು ಮತ್ತು ಅದೇ ಮನುಷ್ಯನ ಚಾರಿತ್ರ್ಯ.</p>
  <p>ಪ್ರತಿಯೊಂದು ಸ್ವಾರ್ಥ ಕ್ರಿಯೆಯೂ . . . ನಾವು ಗುರಿಯನ್ನು ಮುಟ್ಟಲು ಅಡ್ಡಿಯುಂಟುಮಾಡುತ್ತದೆ ಮತ್ತು ಪ್ರತಿಯೊಂದು ನಿಃಸ್ವಾರ್ಥಕ್ರಿಯೆಯೂ ನಮ್ಮನ್ನು ಗುರಿಯೆಡೆಗೆ ಒಯ್ಯುತ್ತದೆ. ಆದ್ದರಿಂದ ನೈತಿಕತೆಯನ್ನು ವಿವರಿಸಬಹು ದಾದುದ್ದು ಹೀಗೆ ; ಯಾವುದು ಸ್ವಾರ್ಥವೊ ಅದು ಅನೈತಿಕ, ಯಾವುದು ನಿಃಸ್ವಾರ್ಥವೊ ಅದು ನೈತಿಕ.</p>
  <p>ನೀತಿ ಎಂದರೆ ಐಕ್ಯತೆ. ಪ್ರೀತಿಯೇ ಅದರ ಆಧಾರ. ಅದು ವೈವಿಧ್ಯತೆಯ ಕಡೆಗೆ ಕಣ್ಣನ್ನೂ ಹಾಕುವುದಿಲ್ಲ. ಐಕ್ಯತೆಯೇ, ಸಮತ್ವವೇ ಏಕಮಾತ್ರ ಗುರಿ.</p>
  <p>ತ್ಯಾಗದ ಆಧಾರದ ಮೇಲೆಯೇ ನೀತಿ ನಿಂತಿರುವುದು. ತ್ಯಾಗದ ತಳಹದಿಯನ್ನು ಹೊಂದಿರದ ನೀತಿ ಸಂಹಿತೆ ಎಂಬುದು ಇರಲೇ ಇಲ್ಲ.</p>
  <div>ಸೇವೆ</div>
  <p>ಪರಬ್ರಹ್ಮನಿಂದ ಹಿಡಿದು ಅತಿಕ್ಷುದ್ರ ಕ್ರಿಮಿಯವರೆಗೆ ಸೂಕ್ಷ್ಮತಮ ಕಣದ ಅಂತರಾಳದಲ್ಲಿಯೂ ಪ್ರೇಮಮಯವಾದ ಭಗವಂತನು ಸರ್ವಾಂತರ್ಯಾಮಿಯಾ ಗಿರುವನು. ಸಖನೆ ಅವುಗಳಡಿದಾವರೆಯಲ್ಲಿ ಮನಸ್ಸು, ಜೀವ, ದೇಹಗಳನ್ನು ಅರ್ಪಿಸು.</p>
  <p>ನಿನ್ನ ಎದುರಿಗೆ ಇರುವುದೇ ಭಗವಂತನ ವಿಶ್ವರೂಪ. ಇದನ್ನು ತೊರೆದು ಮತ್ತೆಲ್ಲಿ ದೇವರನ್ನು ಅರಸುವೆ ? ತಾರತಮ್ಯವಿಲ್ಲದೆ ಯಾರು ಎಲ್ಲರನ್ನೂ ಪ್ರೀತಿಸು ವರೊ ಅವರು ಮಾತ್ರ ತಮ್ಮ ಇಷ್ಟದೇವರನ್ನು ಅತ್ಯುತ್ತಮ ರೀತಿಯಿಂದ ಆರಾಧಿ ಸುತ್ತಿರುವರು.</p>
  <p>ಶುದ್ಧವಾಗಿರುವುದು, ಪರರಿಗೆ ಹಿತವನ್ನು ಮಾಡುವುದು ಇದೇ ಎಲ್ಲಾ ಪೂಜೆಯ ಸಾರ. ದರಿದ್ರರಲ್ಲಿ, ದೀನರಲ್ಲಿ, ದುರ್ಬಲರಲ್ಲಿ ಯಾರು ಶಿವನನ್ನು ನೋಡುವರೋ ಅವರೇ ನಿಜವಾಗಿ ಶಿವನನ್ನು ಆರಾಧಿಸುವರು. ಕೇವಲ ವಿಗ್ರಹ ದಲ್ಲಿ ಮಾತ್ರ ಶಿವನನ್ನು ನೋಡುವುದು ಭಗವದಾರಾಧನೆಗೆ ಪೀಠಿಕೆ ಮಾತ್ರ. ಯಾರು ಜಾತಿ, ಕುಲ, ಗೋತ್ರ, ಜನಾಂಗವನ್ನು ಗಮನಿಸದೆ ಒಬ್ಬ ದೀನನಿಗೆ ಸಹಾಯ ಮಾಡಿರುವನೋ, ದೀನನನ್ನು ಸೇವಿಸಿರುವನೊ ಅವನನ್ನು ಕಂಡರೆ ಶಿವನು ತನ್ನನ್ನು ದೇಗುಲದಲ್ಲಿ ಮಾತ್ರ ನೋಡುವ ಭಕ್ತರಿಗಿಂತ ಹೆಚ್ಚು ಮೆಚ್ಚು ವನು.</p>
  <p>ಯಾರು ತಂದೆಯನ್ನು ಸೇವಿಸಬೇಕೆಂದು ಬಯಸುವರೋ ಅವರು ಅವನ ಮಕ್ಕಳ ಸೇವೆಯನ್ನು ಮೊದಲು ಮಾಡಬೇಕು. ಯಾರು ಶಿವನನ್ನು ಸೇವಿಸಬೇಕೆಂದು ಬಯಸುವರೋ ಅವರು ಶಿವನ ಮಕ್ಕಳನ್ನು ಸೇವಿಸಬೇಕು.</p>
  <p>ಯಾರು ಭಗವದ್ ಭಕ್ತರನ್ನು ಸೇವಿಸಬೇಕೆಂದು ಬಯಸುವರೋ ಅವರು ಭಗ ವಂತನ ಅತ್ಯುತ್ತಮ ಭಕ್ತರೆಂದು ಶಾಸ್ತ್ರಗಳು ಸಾರುತ್ತವೆ. ಇದನ್ನು ಜ್ಞಾಪಕದಲ್ಲಿಡಿ.</p>
  <p>ನಾನು ಪುನಃ ನಿಮಗೆ ಹೇಳುತ್ತನೆ ಕೇಳಿ, ನೀವು ಪರಿಶುದ್ಧರಾಗಿ : ಯಾರು ಸಹಾಯಕ್ಕಾಗಿ ನಿಮ್ಮ ಬಳಿಗೆ ಬರುವರೋ ಅವರಿಗೆ ಸಾಧ್ಯವಾದಷ್ಟೂ ಸಹಾಯ ಮಾಡಿ. ಇದು ಒಳ್ಳೆಯ ಕರ್ಮ. ಇದರಿಂದ ಚಿತ್ತಶುದ್ಧಿಯಾಗುವುದು. ಸರ್ವರಲ್ಲಿ ನೆಲಸಿರುವ ಭಗವಂತ ವ್ಯಕ್ತನಾಗುವನು.</p>
  <p>ಮೊದಲು ತಮ್ಮ ಸುಖವನ್ನು ಕುರಿತು ಆಲೋಚಿಸುವ ಸ್ವಾರ್ಥವೇ ಮಹಾ ಪಾಪ. ಯಾರು “ಮೊದಲು ನಾನು ತಿನ್ನುತ್ತೇನೆ, ಇತರರಿಗಿಂತ ಹೆಚ್ಚು ಹಣವನ್ನು ಗಳಿಸುತ್ತೇನೆ, ಎಲ್ಲವನ್ನೂ ನಾನು ಪಡೆಯುತ್ತೇನೆ, ಉಳಿದವರಿಗಿಂತ ಮೊದಲು ನಾನು ಸ್ವರ್ಗಕ್ಕೆ ಹೋಗುವೆನು. ಮುಕ್ತಿ ಪಡೆಯುವೆನು” ಎಂದು ಯೋಚಿಸುವನೋ ಅವನು ಸ್ವಾರ್ಥಪರ. ನಿಃಸ್ವಾರ್ಥಿ “ನಾನು ಕೊನೆಗೆ ಉಳಿಯುತ್ತೇನೆ. ಸ್ವರ್ಗಲೋಕಕ್ಕೆ ಹೋಗುವುದಕ್ಕೂ ನನಗೆ ಇಚ್ಛೆ ಇಲ್ಲ. ನಾನು ನರಕಕ್ಕೆ ಹೋಗುವುದರಿಂದ ನನ್ನ ಸಹೋದರರಿಗೆ ಸಹಾಯವಾಗುವ ಹಾಗಿದ್ದರೆ ನಾನು ಅದಕ್ಕೂ ಸಿದ್ಧನಾಗಿರುವೆನು” ಎನ್ನುತ್ತಾನೆ.</p>
  <p>ಈ ಜೀವನ ಕ್ಷಣಿಕ, ಸುಖಭೋಗಗಳು ನಶ್ವರ. ಯಾರು ಪರರಿಗೋಸುಗ ಬಾಳುವರೋ ಅವರು ಮಾತ್ರವೇ ಬದುಕಿರುವರು. ಉಳಿದವರು ಬದುಕಿರು ವುದಕ್ಕಿಂತ ಹೆಚ್ಚು ಸತ್ತಿರುವರು.</p>
  <p>ನೀವು ನಿಮ್ಮ ಸಹೋದರರನ್ನು ಪ್ರೀತಿಸುವಿರೇನು ? ದೇವರನ್ನು ಅರಸಿಕೊಂಡು ನೀವೆಲ್ಲಿಗೆ ಹೋಗುವಿರಿ ? ಕಣ್ಣೆದುರಿಗೆ ಇರುವ ದೀನರು, ದರಿದ್ರರು, ದುಃಖಿಗಳು ದೇವರಲ್ಲವೆ ? ಮೊದಲು ಅವರನ್ನು ಏತಕ್ಕೆ ಪೂಜಿಸಬಾರದು ? ಗಂಗಾನದಿಯ ತೀರದಲ್ಲಿ ಬಾವಿಯನ್ನು ಏತಕ್ಕೆ ತೋಡಲು ಹೋಗುವಿರಿ ?</p>
  <p>ಪ್ರಪಂಚಕ್ಕೆ ಬೆಳಕನ್ನು ಯಾರು ನೀಡುವರು ? ಹಿಂದೆ ತ್ಯಾಗವೇ ನಿಯಮ ವಾಗಿತ್ತು. ಮುಂದೆಯೂ ಅದೇ ನಿಯಮವಾಗುವುದು. ಬಹು ಜನರ ಹಿತಕ್ಕೆ ಬಹು ಜನರ ಸುಖಕ್ಕೆ, ಪ್ರಪಂಚದ ಶ್ರೇಷ್ಠತಮ ವ್ಯಕ್ತಿಗಳು, ಮಹಾವೀರರು ತಮ್ಮ ಬಾಳನ್ನು ಅರ್ಪಿಸಬೇಕು. ಎಂದಿಗೂ ಬತ್ತದ ದೇಶದ ಪ್ರೇಮ ಮತ್ತು ವಿಶ್ವಾನು ಕಂಪದಿಂದ ತುಂಬಿತುಳುಕಾಡುತ್ತಿರುವ ನೂರಾರು ಭಕ್ತರು ಆವಶ್ಯಕ.</p>
  <p>ಪ್ರಪಂಚದ ಧರ್ಮಗಳು ನಗೆಗೀಡಾಗಿವೆ. ಪ್ರಪಂಚಕ್ಕೆ ಬೇಕಾಗಿರುವುದು ಘನತರದ ನಡತೆ, ಯಾರ ಜೀವನ ನಿಃಸ್ವಾರ್ಥ ಪ್ರೀತಿಯಿಂದ ಬೆಳಗುತ್ತಿದೆಯೋ, ಅಂತಹ ವ್ಯಕ್ತಿಗಳು ಜಗತ್ತಿಗೆ ಬೇಕಾಗಿದ್ದಾರೆ. ಅಂತಹ ಪ್ರೇಮದಿಂದಾಡಿದ ಪ್ರತಿ ಯೊಂದು ನುಡಿಯೂ ಸಿಡಿಲಿನಂತೆ ಪರಿಣಾಮಕಾರಿಯಾಗುವುದು.</p>
  <p>ಮಹಾವ್ಯಕ್ತಿಗಳೇ, ಏಳಿ, ಜಾಗ್ರತರಾಗಿ. ದುಃಖದಿಂದ ದಹಿಸುತ್ತಿದೆ ಪ್ರಪಂಚ. ನೀವು ನಿದ್ರಿಸಬಲ್ಲಿರಾ ? ನಿದ್ರಿಸುತ್ತಿರುವ ದೇವತೆಗಳು ಜಾಗ್ರತರಾಗುವವರೆಗೆ ಮರಳಿ ಮರಳಿ ಕರೆಯೋಣ. ಆ ಕರೆಗೆ ಹೃದಯಾಂತರಗಳಲ್ಲಿರುವ ಭಗವಂತನ ಮಾರುತ್ತರ ದೊರೆಯುವವರೆಗೆ ಕರೆಯೋಣ. ಜೀವನದಲ್ಲಿ ಇದಕ್ಕಿಂತ ಹೆಚ್ಚಿನ ದೇನಿದೆ ? ಇದಕ್ಕಿಂತ ಸತ್ಕಾರ್ಯವೇನಿದೆ ?</p>
  <p>ಪುನಃ ಪುನಃ ನಾನು ಜನ್ಮವೆತ್ತಲು ಸಿದ್ಧನಾಗಿರುವೆನು. ಸಾವಿರಾರು ಕಷ್ಟನಷ್ಟ ಗಳನ್ನು ಅನುಭವಿಸಲು ಸಿದ್ಧನಾಗಿರುವೆನು. ಇದರಿಂದ ಇರುವ ಒಬ್ಬನೇ ದೇವ ರನ್ನು, ನಾನು ನಂಬುವ ಒಬ್ಬನೇ ದೇವರನ್ನು, ಎಲ್ಲಾ ಜೀವಿಗಳ ಮೊತ್ತವನ್ನು, ಎಲ್ಲಕ್ಕಿಂತ ಮಿಗಿಲಾಗಿ ದುರಾತ್ಮನಾದ ನನ್ನ ದೇವರನ್ನು, ದುಃಖಿಯಾದ ನನ್ನ ದೇವರನ್ನು, ಎಲ್ಲಾ ಜಾತಿಯ ಎಲ್ಲಾ ಜನಾಂಗದ ದೀನರಾದ ನನ್ನ ದೇವರನ್ನು ಪೂಜಿಸಬೇಕೆಂಬುದೇ ನನ್ನ ಪ್ರಾರ್ಥನೆಯ ಪರಮಗುರಿ.</p>
  <p>ದಯೆಯಿಂದ ಪ್ರೇರಿತರಾಗಿ ಮತ್ತೊಬ್ಬರಿಗೆ ಹಿತವನ್ನು ಮಾಡುವುದು ಒಳ್ಳೆ ಯದು. ಆದರೆ ದೇವರೇ ಎಲ್ಲವೂ ಆಗಿರುವನೆಂದು ತಿಳಿದು ಸೇವೆ ಮಾಡುವುದು ಅತ್ಯುತ್ತಮ.</p>
  <p>ಮತ್ತೊಬ್ಬನಿಗೆ ದಯೆ ತೋರುವುದು ನಮಗೆ ಸಿಕ್ಕಿರುವ ಒಂದು ದೊಡ್ಡ ಅವಕಾಶ. ನಾವು ಹೀಗೆಯೇ ವಿಕಾಸವಾಗಬೇಕಾದರೆ, ನಮಗೆ ಸಹಾಯವಾಗಲಿ ಎಂದು ದೇವರು ಕಷ್ಟವನ್ನು ಅನುಭವಿಸುವನು. ನೀಡುವವನು ಬಾಗಿ ಸ್ವೀಕರಿಸು ವವನಿಗೆ ಧನ್ಯವಾದವನ್ನು ಅರ್ಪಿಸಲಿ. ಸ್ವೀಕರಿಸುವವನು ಎದ್ದುನಿಂತು ಅದಕ್ಕೆ ಅವಕಾಶವನ್ನು ಕೊಡಲಿ. ಎಲ್ಲರಲ್ಲಿಯೂ ಭಗವಂತನನ್ನು ಕಂಡು ಸೇವೆಯನ್ನು ಅವನಿಗೆ ಅರ್ಪಿಸಿ.</p>
  <p>ಕರ್ಮ ಮಾಡುವುದೇ ಧರ್ಮವಲ್ಲ. ಆದರೆ ಧಾರ್ಮಿಕವಾಗಿ ಕರ್ಮ ಮಾಡಿದರೆ ಅದು ಮುಕ್ತಿಗೊಯ್ಯುವುದು. ಸತ್ಯವಾಗಿ ನೋಡಿದರೆ, ಮರುಕವೆಂಬುದು ಅಜ್ಞಾನ ಜನ್ಯ. ನಾವು ಯಾರಿಗೆ ಮರುಗಬಲ್ಲೆವು ? ನೀವು ದೇವರಿಗೆ ಮರುಗುವಿರಾ ? ದೇವರಲ್ಲದೆ ಪ್ರಪಂಚದಲ್ಲಿ ಯಾವುದಾದರೂ ಇರುವುದೆ ? ನಿಮ್ಮ ವಿಕಾಸಕ್ಕೆ ಪ್ರಪಂಚವೆಂಬ ಗರಡಿಯ ಮನೆಯನ್ನು ಕೊಟ್ಟಿರುವುದರಿಂದ ದೇವರಿಗೆ ಧನ್ಯವಾದ ವನ್ನು ಅರ್ಪಿಸಿ. ಆದರೆ ಪ್ರಪಂಚಕ್ಕೆ ಉಪಕಾರ ಮಾಡುವೆನು ಎಂದು ಎಂದಿಗೂ ಭ್ರಾಂತರಾಗಬೇಡಿ.</p>
  <p>ಆತ್ಮಪ್ರತಿಷ್ಠೆಯಲ್ಲ, ಆತ್ಮತ್ಯಾಗ, ಪ್ರಪಂಚದ ಶ್ರೇಷ್ಠತಮ ಧರ್ಮ. ಧರ್ಮ ತೀವ್ರ ಆತ್ಮತ್ಯಾಗದಿಂದ ಬರುವುದು.</p>
  <p>ಏನನ್ನೂ ನಿಮಗಾಗಿ ಇಚ್ಛಿಸಬೇಡಿ. ಎಲ್ಲವನ್ನೂ ಇತರರಿಗೆ ಮಾಡಿ. ಇದೇ ದೇವರಲ್ಲಿ ಜೀವಿಸುವುದು, ದೇವರಲ್ಲಿ ಚಲಿಸುವುದು, ದೇವರನ್ನು ಹೊಂದುವುದು.</p>
  <p>ಸ್ವಾರ್ಥತೆಯೇ ಪ್ರತಿಯೊಬ್ಬನಲ್ಲಿಯೂ ಇರುವ ಪಿಶಾಚಿ. ಸ್ವಾರ್ಥದ ಪ್ರತಿ ಯೊಂದು ಚೂರು ಕೂಡ ಪೈಶಾಚಿಕವಾದುದು. ಸ್ವಾರ್ಥವನ್ನು ಒಂದು ಕಡೆಯಿಂದ ಹೊರದೂಡಿದರೆ ಮತ್ತೊಂದು ಕಡೆಯಿಂದ ದೇವರು ಬರುವನು.</p>
  <p>ಪೂರ್ಣ ತ್ಯಾಗವೇ ಪರಮಾದರ್ಶ. ಅಲ್ಲಿ ನಾನೆಂಬುದಿಲ್ಲ. ಎಲ್ಲಾ ನೀನು. ನಿಃಸ್ವಾರ್ಥತೆಯೇ ದೇವರು. ನೀನು ನಿಃಸ್ವಾರ್ಥಿಯೇ ? ಅದೇ ಪ್ರಶ್ನೆ. ನೀನು ನಿಃಸ್ವಾರ್ಥಿಯಾದರೆ ಯಾವ ಒಂದು ಧಾರ್ಮಿಕ ಗ್ರಂಥವನ್ನು ಓದದೇ ಇದ್ದರೂ, ಯಾವ ಒಂದು ಚರ್ಚು ಅಥವಾ ದೇವಸ್ಥಾನಕ್ಕೆ ಹೋಗದೇ ಇದ್ದರೂ, ನೀನು ಪೂರ್ಣಾತ್ಮನಾಗಬಲ್ಲೆ. ದೇವರಿಗೂ ಸೈತಾನನಿಗೂ ಇರುವ ವ್ಯತ್ಯಾಸ ಸ್ವಾರ್ಥತೆ ಮತ್ತು ನಿಃಸ್ವಾರ್ಥತೆ ಅಲ್ಲದೆ ಬೇರಲ್ಲ.</p>
  <p>ಮಾನವ ಕೋಟಿಯನ್ನು ಸೇವಿಸುವುದೊಂದು ಮಹಾಭಾಗ್ಯ. ಇದೇ ದೇವರ ಪೂಜೆ. ಪ್ರತಿಯೊಂದು ಜೀವಿಯಲ್ಲಿಯೂ ದೇವರಿರುವನು. ಮಾನವನ ಆತ್ಮವೇ ಅವನು.</p>
  <p>ನೀವು ಉಪಕಾರ ಮಾಡುವ ಮನುಷ್ಯರಿಗೆ ಕೃತಜ್ಞರಾಗಿ, ಅವರನ್ನು ದೇವರೆಂದು ಭಾವಿಸಿ, ನಿಮ್ಮ ಸಹೋದರರಿಗೆ ಉಪಕಾರ ಮಾಡುವ ಮೂಲಕ ಭಗವಂತನನ್ನು ಪೂಜಿಸಲು ನಿಮಗೆ ಸಿಕ್ಕಿರುವ ಅವಕಾಶ ಒಂದು ಪುಣ್ಯವಲ್ಲವೆ ?</p>
  <p>ಪ್ರಪಂಚ ಒಂದು ಅಮೋಘವಾದ ನೀತಿಯ ಗರಡಿಮನೆ. ಧರ್ಮದಲ್ಲಿ ಹೆಚ್ಚು ಬಲಾಢ್ಯರಾಗಲು ನಾವಿಲ್ಲಿ ಶಿಕ್ಷಣವನ್ನು ಪಡೆಯಬೇಕು.</p>
  <p>ಪ್ರತಿಯೊಂದು ಪ್ರಥಮ ಫಲವೂ ದೀನರಿಗೆ ಹೋಗಬೇಕು, ಉಳಿದುದಕ್ಕೆ ಮಾತ್ರ ನಮಗೆ ಹಕ್ಕಿರುವುದು. ದೀನರು ಭಗವಂತನ ಪ್ರತಿನಿಧಿಗಳು. ಕಷ್ಟಪಡು ವವರೆಲ್ಲ ಅವನ ಪ್ರತಿನಿಧಿಗಳು.</p>
  <div>ರಾಷ್ಟ್ರೀಯತೆ</div>
  <p>ಈ ಪ್ರಾಚೀನ ದೇಶದಲ್ಲಿ ತತ್ತ್ವಜ್ಞಾನ ಇತರ ದೇಶಗಳಿಗಿಂತ ಮುಂಚೆ ಉದಿಸಿತು. ಆಧ್ಯಾತ್ಮಿಕ ಪ್ರವಾಹದ ಸ್ಥೂಲಪ್ರತೀಕದಂತೆ ಸಮುದ್ರಸ್ಪರ್ಧಿಗಳಂತೆ ಇರುವ ನದಿಗಳು ಒಂದೆಡೆ ಹರಿಯುತ್ತಿವೆ. ಶ್ರೇಣಿ ಶ್ರೇಣಿಯಾಗಿ ಶಾಶ್ವತವಾದ ತುಷಾರ ಭೂಷಣ ಹಿಮಾಲಯ ಪರ್ವತಸ್ತೋಮ ವ್ಯಾಪಿಸಿಕೊಂಡು ಗಗನ ರಹಸ್ಯವನ್ನು ಭೇದಿಸುವಂತೆ ಇದೆ. ಪುಣ್ಯ ಪುಷಿಗಳ ಮಹಾಮುನಿಗಳ ಪಾದಧೂಳಿ ಸೋಂಕಿದ ಪವಿತ್ರ ಭೂಮಿ ಇದು. ಬಾಹ್ಯಪ್ರಕೃತಿ ಮತ್ತು ಮನುಷ್ಯನನ್ನು ಕುರಿತು ಜಿಜ್ಞಾಸೆ ಇಲ್ಲಿ ಮೊದಲಾಯಿತು. ಆತ್ಮದ ಅಮರತ್ವ ; ಅಂತರ್ಯಾಮಿಯಾದ ಈಶ್ವರ, ಪ್ರಪಂಚ ಮತ್ತು ಜೀವಿಯಲ್ಲಿ ಓತಪ್ರೋತನಾದ ಪರಮಾತ್ಮ, ಇಂತಹ ಭಾವನೆಗಳ ಪ್ರಥಮೋದಯದ ಸ್ಥಾನವಿದು. ಇಲ್ಲಿ ಧರ್ಮ ಮತ್ತು ತತ್ವಗಳು ತಮ್ಮ ಪರಾಕಾಷ್ಠೆಯನ್ನು ಮುಟ್ಟಿವೆ.</p>
  <p>ನಮ್ಮ ಪುಣ್ಯಭೂಮಿ ಧರ್ಮ ಮತ್ತು ತತ್ವಗಳ ತೌರುಮನೆ. ಆಧ್ಯಾತ್ಮಿಕ ವೀರರ ಜನ್ಮಸ್ಥಾನ,ತ್ಯಾಗಿಗಳ ನಾಡು ಇದು. ಇಲ್ಲಿ ಮಾತ್ರ ಅತಿ ಪುರಾತನ ಕಾಲದಿಂದಲೂ ಇತ್ತೀಚಿನವರೆಗೆ ಅತ್ಯದ್ಭುತ ಆದರ್ಶಗಳನ್ನು ಬೆಳಗಿರುವರು. ಇದು ದರ್ಶನಗಳ, ಆಧ್ಯಾತ್ಮಿಕತೆಯ, ನೀತಿಯ, ಪ್ರೀತಿ ಮಾಧುರ್ಯ ಮಾರ್ದವಗಳ ತೌರೂರು. ಈ ಘನ ಆದರ್ಶಗಳು ಇನ್ನೂ ಜೀವಂತವಾಗಿವೆ. ನನಗೆ ಆಗಿರುವ ಪ್ರಾಪಂಚಿಕ ಅನುಭವ ದಿಂದ ಲವಲೇಶವೂ ಸಂದೇಹವಿಲ್ಲದೆ, ಪ್ರಪಂಚದಲ್ಲೆಲ್ಲ ಮೇಲಿನ ಆದರ್ಶಗಳಿಗೆ ಭರತಖಂಡ ಪ್ರಥಮಸ್ಥಾನದಲ್ಲಿದೆ ಎಂದು ಘಂಟಾಘೋಷವಾಗಿ ಸಾರುತ್ತೇನೆ.</p>
  <p>ಹಲವು ಶತಮಾನಗಳ ಘರ್ಷಣೆ, ಭರತವರ್ಷದ ಮೇಲೆ ಮಾಡಿದ ನೂರಾರು ಆಕ್ರಮಣಗಳನ್ನು, ಆಚಾರ ವ್ಯವಹಾರದಲ್ಲಾದ ನೂರಾರು ಬದಲಾವಣೆಗಳನ್ನು ಎದುರಿಸಿ ನಿಂತ ಭರತಖಂಡವೇ ಇದು. ಕೊನೆಯಿಲ್ಲದೆ ಸ್ಫೂರ್ತಿ ಮತ್ತು ಅವಿನಾಶಿಯಾದ ಆತ್ಮನಿಂದ, ಇಂದಿಗೂ ಯಾವ ಬಂಡೆಯೂ ಅಷ್ಟು ಸ್ಥಿರವಾ ಗಿಲ್ಲ, ಹಾಗೆ ನಿಂತಿರುವುದು ಈ ದೇಶ. ಅಲ್ಲಿಯ ಜೀವ ಆತ್ಮನ ಸ್ವಭಾವದಂತೆಯೇ ಆದಿ ಅಂತ್ಯವಿಲ್ಲದೆ ಅಮರವಾಗಿದೆ. ನಾವು ಇಂತಹ ದೇಶದ ಮಕ್ಕಳು. ಗ್ರೀಸ್ ದೇಶ ಹುಟ್ಟುವುದಕ್ಕೆ ಮುಂಚೆಯೇ ರೋಮ್ ದೇಶ ತಲೆದೋರುವುದಕ್ಕೆ ಮುಂಚೆಯೇ, ಆಧುನಿಕ ಯುರೋಪಿನ ಪೂರ್ವಿಕರು ಕಾಡು ಮೇಡುಗಳಲ್ಲಿ ವಾಸಿ ಸುತ್ತ ಮೈಗೆ ಬಣ್ಣ ಬಳಿದುಕೊಳ್ಳುತ್ತಿದ್ದ ಕಾಲಕ್ಕೆ ಮುಂಚೆಯೇ ಭಾರತವು ಕಾರ್ಯೋನ್ಮುಖವಾಗಿತ್ತು. ಅದಕ್ಕೆ ಮುಂಚೆ, ಇತಿಹಾಸದ ಬಗೆಗೂ ನಿಲುಕದೆ, ದಂತಕತೆಯ ಆಧಾರಕ್ಕೂ ಅತೀತವಾದ ಪೂರ್ವದಿಂದಲೂ ಇಂದಿನವರೆಗೆ ಒಂದು ಭಾವನಾ ಪರಂಪರೆ ಇಲ್ಲಿಂದ ಹರಿದು ಹೋಗಿದೆ. ಪ್ರತಿಯೊಂದು ಭಾವನೆಯ ಹಿಂದೆಯೂ ಆಶೀರ್ವಾದ ಮತ್ತು ಶಾಂತಿಯನ್ನು ಪೋಣಿಸಿ ಇದನ್ನು ಧಾರೆ ಎರೆದಿರುವರು. ನೀವು ಪ್ರಪಂಚದ ಇತಿಹಾಸವನ್ನೆಲ್ಲ ಅಧ್ಯಯನ ಮಾಡಿ. ನಿಮಗೆ ಗೋಚರಿಸುವ ಪ್ರತಿಯೊಂದು ಆದರ್ಶದ ಉಗಮಸ್ಥಾನವೂ ಭರತಖಂಡ ಎಂಬುದು ವ್ಯಕ್ತವಾಗುವುದು.</p>
  <p>ಭರತಖಂಡಕ್ಕೆ ಪ್ರಪಂಚದ ಪುಣ ಮಹತ್ತರವಾದುದು. ಪ್ರತಿಯೊಂದು ದೇಶ ವನ್ನು ತೆಗೆದುಕೊಂಡರೆ ಪ್ರಪಂಚದ ಮತ್ತಾವ ಜನಾಂಗವೂ ಇಂತಹ ಸಹಿಷ್ಣು ಹಿಂದುವಿನಷ್ಟು ವಿಶ್ವಕ್ಕೆ ಶ್ರೇಯಸ್ಸನ್ನು ಮಾಡಿಲ್ಲ. ಯಾರ ಕಣ್ಣಿಗೂ ಕಾಣದೆ ಯಾರ ಕಿವಿಗೂ ಬೀಳದೆ ಇದ್ದರೂ, ಮೆಲ್ಲಗೆ ಬೀಳುವ ಹಿಮಮಣಿ ಶ್ರೇಷ್ಠವಾದ ಗುಲಾಬಿ ಹೂವುಗಳನ್ನು ಅರಳಿಸುವಂತಿದೆ ವಿಶ್ವದ ಭಾವ ವಿಕಾಸಕ್ಕೆ ಭಾರತೀಯನ ಪ್ರಭಾವ. ಮೌನವಾಗಿ ಯಾರಿಗೂ ಗೋಚರಿಸದೆ ಇದ್ದರೂ ಅಪ್ರತಿಹತವಾಗಿದೆ ಇದರ ಪ್ರಭಾವ. ಇದು ವಿಶ್ವದ ಭಾವನಾ ತರಂಗವನ್ನೇ ಕ್ರಾಂತಿಗೊಳಿಸಿದೆ. ಆದರೂ ಇದು ಯಾವಾಗ ಆಯಿತು ಎಂದು ಯಾರಿಗೂ ಗೊತ್ತಿಲ್ಲ.</p>
  <p>ನೀವು ಎಲ್ಲಿಯಾದರೂ ಪ್ರಖ್ಯಾತ ರಾಜರು ತಮ್ಮ ಮೂಲಪುರುಷರು ರಾಜ ರಲ್ಲ, ಕೋಟೆಕೊತ್ತಲಗಳಲ್ಲಿ ವಾಸಿಸುತ್ತಿದ್ದ ಜನರನ್ನು ಕೊಳ್ಳೆಹೊಡೆಯುತ್ತಿದ್ದ ಪಾಳೆಗಾರರಲ್ಲ, ಕಾಡಿನಲ್ಲಿದ್ದ ಅರ್ಧ ಬೆತ್ತಲೆಯ ಪುಷಿಗಳು ಎಂಬುದನ್ನು ತೋರು ವಂತಹ ಮತ್ತೊಂದು ದೇಶವನ್ನು ಕೇಳಿರುವಿರಾ ? ಅದೇ ಈ ದೇಶ. ಜನರು ಹಿಂದಿನದನ್ನು ಹೆಚ್ಚು ಹೆಚ್ಚಾಗಿ ತಿಳಿದಂತೆಲ್ಲ ಅದನ್ನು ಹೆಚ್ಚುಹೆಚ್ಚಾಗಿ ನೋಡಿ ದಂತೆಲ್ಲ ಅಭಿಮಾನ ಅವರಲ್ಲಿ ಹೆಚ್ಚುತ್ತದೆ. ಇದು ಅವರಿಗೆ ಶಕ್ತಿಯನ್ನು ಕೊಟ್ಟಿದೆ. ಅವರ ಭಾವನೆಗೆ ದೃಢತೆಯನ್ನು ಕೊಟ್ಟಿದೆ. ಅವರನ್ನು ನೀಚ ಅವಸ್ಥೆಯಿಂದ ಮೇಲೆ ಎತ್ತಿದೆ. ನಮ್ಮ ಪೂರ್ವಿಕರು ನಮ್ಮ ಮುಂದೆ ಇಟ್ಟ ಮಹಾ ಆದರ್ಶಗಳನ್ನು ಕಾರ್ಯಗತ ಮಾಡುವುದಕ್ಕೆ ಶಕ್ತಿಯನ್ನು ಕೊಟ್ಟಿದೆ. ಪುರಾತನ ಆರ್ಯಮಹರ್ಷಿಗಳ ಸಂತಾನರೆ, ಪರಮೇಶ್ವರನ ದಯೆಯಿಂದ ನಿಮ್ಮಲ್ಲಿಯೂ ಮತ್ತು ನನ್ನಲ್ಲಿಯೂ ಅಭಿಮಾನ ಇರಲಿ. ನಮ್ಮ ಪೂರ್ವಿಕರ ಮೇಲಿರುವ ಶ್ರದ್ಧಾಭಕ್ತಿಗಳು ನಿಮ್ಮ ರಕ್ತಗತವಾಗಲಿ. ಅದು ನಿಮ್ಮ ಜೀವನದಲ್ಲಿ ಓತಪ್ರೋತವಾಗಲಿ.</p>
  <p>ಭರತಖಂಡದ ಜೀವನಕೇಂದ್ರ ಆಧ್ಯಾತ್ಮಿಕತೆ. ಪ್ರತಿಯೊಂದು ದೇಶಕ್ಕೂ ತನ್ನದೇ ಆದ ಪಾತ್ರವಿದೆ. ಅದರಂತೆಯೇ ಪ್ರತಿಯೊಂದು ದೇಶಕ್ಕೂ ತನ್ನದೇ ರೀತಿ ಯಿದೆ ; ತನ್ನದೇ ಒಂದು ವ್ಯಕ್ತಿತ್ವವಿದೆ. ವಿಶ್ವಸಮನ್ವಯ ವಾಣಿಯಲ್ಲಿ ಪ್ರತಿ ಯೊಂದು ದೇಶಕ್ಕೂ ಯಾವುದೊ ಒಂದು ಸ್ವರವಿದೆ. ಇದೇ ಅದರ ಕೇಂದ್ರ, ಅದರ ಜೀವಾಳ, ಅದರ ಬೆನ್ನಲುಬು, ತಳಪಾಯ. ಒಂದು ದೇಶದಲ್ಲಿ ಇಂಗ್ಲೆಂಡಿನಲ್ಲಿರು ವಂತೆ ರಾಜಕೀಯ ಶಕ್ತಿ ಇರಬಹುದು. ಮತ್ತೊಂದು ದೇಶಕ್ಕೆ ಕಲಾಜೀವನವೇ ಕೇಂದ್ರವಿರಬಹುದು. ಇದರಂತೆಯೆ ಬೇರೆಬೇರೆ ರಾಷ್ಟ್ರಗಳಿಗೆ ಬೇರೆ ಬೇರೆ ಕೇಂದ್ರ ಗಳಿವೆ. ನಾನು ಅಮೇರಿಕಾ ದೇಶೀಯರಿಗೆ ಧರ್ಮವನ್ನು ಬೋಧಿಸಬೇಕಾದರೂ ಅದರಿಂದ ಜನಾಂಗಕ್ಕೆ ಎಷ್ಟು ಪ್ರಯೋಜನವಾಗುವುದು ಎಂಬುದನ್ನು ಹೇಳಿ ದಲ್ಲದೆ ಸಾಧ್ಯವಿಲ್ಲ ಎಂಬುದನ್ನು ನೋಡಿರುವೆನು. ವೇದಾಂತದ ಬೋಧನೆಯಿಂದ ಎಂತಹ ಅದ್ಭುತ ರಾಜಕೀಯ ಬದಲಾವಣೆಗಳು ಆಗಬಹುದು, ಎಂಬುದನ್ನು ತೋರಿದಲ್ಲದೆ ಇಂಗ್ಲಿಷಿನವರಿಗೆ ನಾನು ಧರ್ಮವನ್ನು ಬೋಧಿಸಲು ಸಾಧ್ಯವಾಗ ಲಿಲ್ಲ.</p>
  <p>ಈ ನಮ್ಮ ಪುಣ್ಯಭೂಮಿಯಲ್ಲಿ ರಾಷ್ಟ್ರ ಜೀವನದ ತಳಪಾಯ, ಬೆನ್ನಲುಬು, ಜೀವನದ ಕೇಂದ್ರ ಧರ್ಮವಲ್ಲದೆ ಬೇರಲ್ಲ. ಭರತಖಂಡದಲ್ಲಿ ಧಾರ್ಮಿಕ ಜೀವನವೇ ಅದರ ಕೇಂದ್ರ. ಜನಾಂಗದ ಗಾನದ ಮುಖ್ಯ ಸ್ವರವೇ ಅದು. ಇತರರು ರಾಜಕೀಯ ವಿಷಯಗಳನ್ನು ಮಾತನಾಡಲಿ, ವ್ಯಾಪಾರದಿಂದ ನಾವು ಎಷ್ಟೊಂದು ಧನವನ್ನು ಸಂಗ್ರಹಿಸಬಹುದು ಎಂಬುದನ್ನು ಮಾತನಾಡಲಿ. ಆರ್ಥಿಕ ಉದ್ಯಮ ಗಳಿಂದ ನಾವು ಎಷ್ಟೊಂದು ಐಶ್ವರ್ಯವನ್ನು ಸಂಗ್ರಹಿಸಬಹುದು, ಇತರರ ಮೇಲೆ ಎಂತಹ ಪ್ರಭಾವವನ್ನು ಬೀರಬಹುದು ಎಂಬ ವಿಷಯವನ್ನು ಕುರಿತು ಮಾತ ನಾಡಲಿ. ಆದರೆ ಭಾರತೀಯನ ಮನಸ್ಸಿಗೆ ಇದು ಹಿಡಿಸುವುದಿಲ್ಲ. ಇದನ್ನು ತಿಳಿದುಕೊಳ್ಳಲು ಅವನು ಇಚ್ಛಿಸುವುದಿಲ್ಲ. ಅವನಿಗೆ ಆಧ್ಯಾತ್ಮಿಕ ವಿಷಯಗಳನ್ನು ಕುರಿತು ಹೇಳಿ, ಈಶ್ವರ, ಜೀವ, ಮುಕ್ತಿ ಮುಂತಾದ ವಿಷಯಗಳನ್ನು ಹೇಳಿ. ಭರತಖಂಡದ ಅತ್ಯಂತ ಕನಿಷ್ಠ ರೈತಾಪಿ ಜನಕ್ಕೂ ಈ ವಿಷಯಗಳ ಮೇಲೆ ಇತರ ದೇಶದವರಿಗಿಂತ ಹೆಚ್ಚು ತಿಳಿದಿದೆ.</p>
  <p>ನಾವು ಬಹಳ ಹಿಂದೆಯೇ ನಮ್ಮ ಆದರ್ಶವನ್ನು ಆರಿಸಿಕೊಂಡಿರುವೆವು. ಅದೇನೊ ಅಂತಹ ಕೆಟ್ಟ ಆಯ್ಕೆಯಲ್ಲ. ಜಡ ದ್ರವ್ಯವನ್ನು ತ್ಯಜಿಸಿ, ಅಧ್ಯಾತ್ಮವನ್ನು ಕುರಿತು ಚಿಂತಿಸುವುದು, ಏನು ಕೆಟ್ಟ ಆಯ್ಕೆಯೆ ? ಪರಲೋಕದ ವಿಷಯದಲ್ಲಿ ತೀವ್ರ ಶ್ರದ್ಧೆ, ಇಹಲೋಕದ ಮೇಲೆ ತೀವ್ರ ಅಸಡ್ಡೆ, ತೀವ್ರ ತ್ಯಾಗ ಮನೋಭಾವ; ದೇವರ ಮೇಲೆ ಅಪೂರ್ವ ಶ್ರದ್ಧಾಭಕ್ತಿ, ಆತ್ಮದ ಅಮೃತತ್ವದಲ್ಲಿ ಅಚಲವಾದ ನಂಬಿಕೆ ಇವು ನಮ್ಮಲ್ಲಿವೆ. ಇವನ್ನು ಸಾಧ್ಯವಾದರೆ ಬಿಡಿಸಿ ನೋಡೋಣ ಎಂದು ನಾನು ನಿಮಗೆಲ್ಲ ಸವಾಲು ಹಾಕುತ್ತೇನೆ. ನೀವೇನೋ ನನ್ನ ಎದುರಿಗೆ ಜಡವಾದಿ ಗಳಾಗಿ ಹೋಗಿರುವೆವು ಎಂದು ತೋರಿಸಿಕೊಳ್ಳಬಹುದು. ಕೆಲವು ಕಾಲ ಅದನ್ನು ಕುರಿತು ಮಾತನಾಡಲೂ ಬಹುದು. ಆದರೆ ನಿಮ್ಮ ಸ್ವಭಾವ ಏನು ಎಂಬುದು ನನಗೆ ಗೊತ್ತು. ನಾನೇನಾದರೂ ನಿಮ್ಮ ಕೈಯನ್ನು ಹಿಡಿದು ಕರೆದರೆ, ನೀವು ದೊಡ್ಡ ದೇವರ ಭಕ್ತರಂತೆ ಬರುವಿರಿ. ನೀವು ನಿಮ್ಮ ಸ್ವಭಾವವನ್ನು ಹೇಗೆ ಬದಲಾಯಿಸ ಬಲ್ಲಿರಿ ? ರಾಜಕೀಯ ವಿಷಯ, ಸಮಾಜ ಸುಧಾರಣೆ, ಹಣ ಸಂಪಾದನೆ ಇವುಗಳ ವಿಷಯವಾಗಿ ನೀವು ಬೇಕಾದಷ್ಟು ಹರಟೆ ಹೊಡೆಯಬಹುದು. ಇವುಗಳೆಲ್ಲ ಬಾತಿನ ಮೇಲಿರುವ ನೀರಿನಂತೆ ಹರಿದುಕೊಂಡು ಹೋಗಿಬಿಡಬಹುದು.</p>
  <p>ನಮ್ಮ ದೃಷ್ಟಿ ಸಂಕೋಚವಾಯಿತು, ಹೊರಗೆ ಹೋಗಿ ಇತರ ದೇಶಗಳೊಡನೆ ನಮ್ಮನ್ನು ತುಲನೆಮಾಡಿಕೊಳ್ಳಲಿಲ್ಲ. ನಾವು ಕೂಪಮಂಡೂಕಗಳಾದೆವು. ಜೀವನದ ಚಿಹ್ನೆಯೇ ಬೆಳವಣಿಗೆ, ಯಾವಾಗ ಇತರರಿಂದ ನಮಗೆ ಏನೂ ಕಲಿತುಕೊಳ್ಳುವುದು ಇಲ್ಲ ಎಂದು ಭಾವಿಸಿದೆವೊ ಆಗ ನಮ್ಮ ಪ್ರಗತಿ ನಿಂತಿತು.</p>
  <p>ನಾವು ಮುಖ್ಯವಾದ ತಿರುಳಿನಂತಿರುವ ವೇದಾಂತ ಸಂದೇಶದ ಕಡೆಗೆ ಗಮನ ಕೊಡದೆ ಹಲವಾರು ಕಂದಾಚಾರಗಳ ಕಡೆಗೆ ಗಮನ ಕೊಟ್ಟೆವು. ಕಳೆದ ಆರೇಳು ಶತಮಾನಗಳಿಂದ, ನಮ್ಮ ಅವನತಿಯ ಕಾಲದಲ್ಲಿ ಪಂಡಿತರು ನೀರನ್ನು ಎಡಗೈ ಯಿಂದ ಕುಡಿಯುವುದೆ ಬಲಗೈಯಿಂದ ಕುಡಿಯುವುದೇ ? ಕೈಯನ್ನು ಮೂರು ಸಲ ತೊಳೆಯುವುದೇ ? ನಾಲ್ಕು ಸಲ ತೊಳೆಯುವುದೇ ? ನಾವು ಬಾಯನ್ನು ಐದು ಸಲ ಮುಕ್ಕಳಿಸುವುದೆ ಆರು ಸಲ ಮುಕ್ಕಳಿಸುವುದೇ ? ಎಂಬ ವಿಷಯಗಳನ್ನು ಚರ್ಚಿಸು ವುದನ್ನು ನೋಡಿ ಇಂತಹ ಕೆಲಸಕ್ಕೆ ಬಾರದ ವಿಷಯಗಳನ್ನು ಅತಿಮುಖ್ಯವೆಂದು ಭಾವಿಸಿ ಅದರ ಮೇಲೆ ವಿದ್ವತ್ಪೂರ್ಣವಾದ ಪುಸ್ತಕಗಳನ್ನು ಬರೆಯುವವರಿಂದ ನೀವು ಏನನ್ನು ನಿರೀಕ್ಷಿಸಬಲ್ಲಿರಿ ?</p>
  <p>ನಮ್ಮ ಇಡೀ ಧರ್ಮ ಅಡಿಗೆ ಮನೆಗೆ ಪ್ರವೇಶಮಾಡುವ ಅಪಾಯವಿದೆ. ನಾವು ವೇದಾಂತಿಗಳೂ ಅಲ್ಲ, ಪೌರಾಣಿಕರೂ ಅಲ್ಲ, ತಾಂತ್ರಿಕರೂ ಅಲ್ಲ, ಬರೀ ಮಡಿ, ಮುಟ್ಟಬೇಡಿ ಎನ್ನುವವರಾಗಿದ್ದೇವೆ.</p>
  <p>ನಮ್ಮ ಜನಾಂಗದ ಒಂದು ಮಹಾಪಾಪವೇ ಜನಸಾಧಾರಣರನ್ನು ನಿರ್ಲಕ್ಷಿ ಸಿದ್ದು. ಇದೇ ಭರತಖಂಡದ ಅವನತಿಗೆ ಮುಖ್ಯಕಾರಣ. ಜನಸಾಧಾರಣರು ನಮ್ಮ ವಿದ್ಯಾಭ್ಯಾಸಕ್ಕೆ ದುಡ್ಡು ಕೊಡುವರು. ಅವರಿಗೆ ನಮ್ಮಿಂದ ಏನು ಸಿಕ್ಕುವುದು ? ಬರೀ ಕಾಲಿನ ಒದೆತ. ಅವರು ನಿಜವಾಗಿ ನಮ್ಮ ಆಳಾಗಿರುವರು. ನಾವು ಭರತಖಂಡವನ್ನು ಮೇಲೆತ್ತಬೇಕಾದರೆ ಜನಸಾಧಾರಣರಿಗಾಗಿ ಕೆಲಸ ಮಾಡಬೇಕು.</p>
  <p>ನಾವು ಸಮಾಜದ ಮತ್ತೊಂದು ಮುಖ್ಯವಾದ ರೆಕ್ಕೆಯಂತಿರುವ ಸ್ತ್ರೀಯರನ್ನು ನಿಕೃಷ್ಟವಾಗಿ ಕಂಡದ್ದು ನಮ್ಮ ಮತ್ತೊಂದು ದೋಷ. ಮನು ‘ಯತ್ರ ನಾರ್ಯಸ್ತು ಪೂಜ್ಯಂತೇ, ರಮಂತೇ ತತ್ರ ದೇವತಾಃ’ ಎಂದು ಹೇಳಿರುವನು. ಆದರೆ ನಾವು ಸ್ತ್ರೀಯರನ್ನು ಕೆಲಸಕ್ಕೆ ಬಾರದ ಕೀಟ, ನರಕಕ್ಕೆ ಅವಳೇ ಮಾರ್ಗ ಎಂದು ಕರೆದೆವು. ಈ ನಾರಿ ಎಂಬ ಮೋಹಿನಿಯನ್ನು ಯಾರು ಸೃಷ್ಟಿಸಿದರು ಎಂದು ಕೇಳುತ್ತೇವೆ. ಈ ದೇಶದಲ್ಲಿ ಗಂಡಸರಿಗೂ ಹೆಂಗಸರಿಗೂ ಏತಕ್ಕೆ ಅಷ್ಟೊಂದು ವ್ಯತ್ಯಾಸವನ್ನು ಮಾಡುತ್ತಾರೋ ನನಗೆ ತಿಳಿಯದು. ನಮ್ಮ ವೇದಾಂತ ಎಲ್ಲರಲ್ಲಿಯೂ ಒಂದು ಆತ್ಮವಿರುವುದು ಎನ್ನುವುದು. ನಾವು ಯಾವಾಗಲೂ ಹೆಂಗಸರನ್ನು ದೂರುತ್ತೇವೆ. ಹಲವಾರು ಸ್ಮೃತಿ ಶಾಸ್ತ್ರಗಳನ್ನು ಬರೆದು ಅವರಿಗೆ ಅಷ್ಟ ಬಂಧನಗಳನ್ನು ಸೃಷ್ಟಿಸಿ ದ್ದೇವೆ. ಪುರುಷರು ಸ್ತ್ರೀಯರನ್ನು ಒಂದು ಮಕ್ಕಳನ್ನು ಹೆರುವ ಕಾರ್ಖಾನೆಯನ್ನಾಗಿ ಮಾಡಿದ್ದಾರೆ. ಸಾಕ್ಷಾತ್ ಜಗಜ್ಜನನಿಯ ಪ್ರತೀಕದಂತೆ ಇರುವ ಸ್ತ್ರೀಯರನ್ನು ನಾವು ಮೇಲಕ್ಕೆ ಎತ್ತದೆ ಇದ್ದರೆ ನಮ್ಮ ಉದ್ಧಾರಕ್ಕೆ ಬೇರೆ ದಾರಿಯೇ ಇಲ್ಲ.</p>
  <p>ನಮ್ಮಲ್ಲಿ ಧರ್ಮದ ಹೆಸರಿನಲ್ಲಿ ಬೇಕಾದಷ್ಟು ಮೂಢಾಚಾರಗಳು ಬೆಳೆದು ಕೊಂಡಿವೆ. ಇವುಗಳನ್ನು ನಾವು ಬೇರು ಸಹಿತ ಕಿತ್ತು ಹಾಕಬೇಕು. ಆದರೆ ನಮ್ಮ ಧರ್ಮವನ್ನು ಹಾಳುಮಾಡಬಾರದು. ಕೆಲಸಕ್ಕೆ ಬಾರದ ಕಳೆಗಳನ್ನು ಕಿತ್ತುಹಾಕಬೇಕು.</p>
  <p>ನಮ್ಮಲ್ಲಿರುವ ಮತ್ತೊಂದು ಹೀನಗುಣವೇ ಆತ್ಮಶ್ರದ್ಧೆಯ ಅಭಾವ. ಆಂಗ್ಲೇಯ ಮಹಿಳೆಯರಲ್ಲಿರುವಷ್ಟು ಶ್ರದ್ಧೆ ಕೂಡ ನಮ್ಮಲ್ಲಿ ಇಲ್ಲ. ಅವರಲ್ಲಿ ಇರುವ ಶ್ರದ್ಧೆಯಲ್ಲಿ ಸಾವಿರದ ಒಂದು ಪಾಲು ಕೂಡ ನಮ್ಮಲ್ಲಿ ಇಲ್ಲ ಎಂದರೆ ನೀವು ನಂಬುವಿರೇನು ? ಮೂವತ್ತೈದು ಕೋಟಿ ಜನರನ್ನು ಸಾವಿರಾರು ವರುಷ ಗಳಿಂದಲೂ ಹೊರಗಿನಿಂದ ಬಂದ ಪರದೇಶಿಯರು ತುಳಿದು ಆಳುತ್ತಿರುವರು. ಏಕೆಂದರೆ ಅವರಿಗೆ ಆತ್ಮಶ್ರದ್ಧೆ ಇತ್ತು ; ನಮ್ಮಲ್ಲಿ ಇಲ್ಲ. ನಮ್ಮಲ್ಲಿ ಶ್ರದ್ಧೆ ಇರಲಿ. ನೀವು ಆತ್ಮಶ್ರದ್ಧೆಯ ಮೇಲೆ ನಿಂತು ಧೀರರಾಗಿ. ನಮಗೆ ಬೇಕಾಗಿರುವುದು ನಾವು ಆತ್ಮ, ಶುದ್ಧ, ನಿತ್ಯಮುಕ್ತ ಅಮೃತ ಸ್ವರೂಪರು ಎಂಬ ದೃಢಶ್ರದ್ಧೆ. ಸ್ವಭಾವತಃ ನಾವು ಪರಿಶುದ್ಧರು. ಇಂತಹ ಶ್ರದ್ಧೆ ನಮಗಿರಬೇಕು. ಇಂತಹ ಶ್ರದ್ಧೆ ನಮ್ಮನ್ನು ಪುರುಷರನ್ನಾಗಿ ಮಾಡುವುದು, ನಮ್ಮನ್ನು ದೇವತೆಗಳನ್ನಾಗಿ ಮಾಡುವುದು. ನೀವು ಮಹಾಕಾರ್ಯಗಳನ್ನು ಮಾಡುವುದಕ್ಕೆ ಜನ್ಮವೆತ್ತಿದ್ದೀರಿ ಎಂಬುದನ್ನು ನಂಬಿ. ಪ್ರತಿಯೊಬ್ಬನು, ಉಳಿದವರೆಲ್ಲ ತಮ್ಮ ಪಾಲಿನ ಕರ್ತವ್ಯವನ್ನು ಮಾಡಿರುವರು ; ನಾವು ಮಾತ್ರ ಇನ್ನೂ ಮಾಡಿಲ್ಲ, ನಮ್ಮ ಪಾಲಿನದನ್ನು ಅರ್ಪಣೆಮಾಡಬೇಕು ಎಂದು ಭಾವಿಸಬೇಕು.</p>
  <p>ನಮ್ಮಲ್ಲಿ ಸ್ವಪ್ರಯತ್ನದ ಅಭಾವವಿದೆ. ಇತರರನ್ನು ಮಗುವಿನಂತೆ ಆಶ್ರಯಿಸು ತ್ತೇವೆ. ತಮ್ಮ ಬಾಯಿಯ ಸಮೀಪಕ್ಕೆ ಯಾರಾದರೂ ತಿಂಡಿಯನ್ನು ಹಿಡಿದರೆ ಆಗ ಎಲ್ಲರೂ ತಿನ್ನುವುದಕ್ಕೆ ಸಿದ್ಧರಾಗಿರುವರು. ಕೆಲವರು ಅದನ್ನು ಬಾಯಿಯ ಒಳಗೂ ತುರುಕಬೇಕೆಂದು ಬಯಸುವರು. ಸ್ವಪ್ರಯತ್ನ ಇಲ್ಲದೇ ಇದ್ದರೆ ನಾವು ಬಾಳು ವುದಕ್ಕೆ ಯೋಗ್ಯರಲ್ಲ. ಪ್ರತಿಯೊಂದು ದೇಶವೂ ತನ್ನಿಂದ ತಾನೇ ಉದ್ಧಾರವಾಗ ಬೇಕಾಗಿದೆ ಎಂದು ತಿಳಿಯಬೇಕು.</p>
  <p>ಪ್ರತಿಯೊಬ್ಬನೂ ಆಜ್ಞೆ ಮಾಡುವವನೆ. ಯಾರೂ ಆಣತಿಯನ್ನು ಪಾಲಿಸು ವುದಿಲ್ಲ. ಮೊದಲು ಆಣತಿಯನ್ನು ಪಾಲಿಸುವುದನ್ನು ಕಲಿಯಿರಿ. ಅನಂತರ ಅಪ್ಪಣೆ ಕೊಡುವ ಅವಕಾಶ ಬರುವುದು. ಮೊದಲು ಆಳಾಗಿ, ಅನಂತರ ಅರಸರಾಗುವಿರಿ. ನಾವು ಸೋಮಾರಿಗಳು, ನಮ್ಮ ಕೈಯಲ್ಲಿ ಕೆಲಸ ಸಾಧ್ಯವಿಲ್ಲ. ನಾವು ಮತ್ತೊಬ್ಬ ರೊಡನೆ ಸಹಕರಿಸಲಾರೆವು. ಒಂದು ವ್ಯವಸ್ಥಿತ ಬಾಳ್ವೆ ನಮ್ಮ ಜೀವನಕ್ಕೆ ಹೊಸದು. ಆದರೆ ಅದನ್ನು ನಮ್ಮ ಜೀವನದಲ್ಲಿ ತರಬೇಕು. ಅಸೂಯೆಯ ಅಭಾವವೇ ಇದರ ರಹಸ್ಯ. ಯಾವಾಗಲೂ ಸೌಹಾರ್ದ ಬಾಳುವೆಗೆ ಪ್ರಯತ್ನಪಡುವ. ಸಂಘಟನೆಯಲ್ಲಿ ಏತಕ್ಕೆ ಅಷ್ಟೊಂದು ಶಕ್ತಿ ಇದೆ ಗೊತ್ತೆ ? ಒಂದು ಸ್ಥೂಲವಾಗಿರುವ ಉದಾಹರಣೆ ಯನ್ನು ತೆಗೆದುಕೊಂಡರೆ, ನಾಲ್ಕು ಕೋಟಿ ಬ್ರಿಟಿಷರು ಮೂವತ್ತು ಕೋಟಿ ಭಾರತೀ ಯರನ್ನು ಹೇಗೆ ಆಳಲು ಸಾಧ್ಯ ? ನಾಲ್ಕು ಕೋಟಿ ಆಂಗ್ಲೇಯರು ಒಂದು ರೀತಿ ಆಲೋಚಿಸುತ್ತಾರೆ, ಇದರಿಂದ ಅದ್ಬುತವಾದ ಶಕ್ತಿ ಉತ್ಪನ್ನವಾಗುವುದು. ನಮ್ಮ ಮೂವತ್ತು ಕೋಟಿ ಜನರಾದರೊ ಒಬ್ಬೊಬ್ಬರು ಒಂದೊಂದು ರೀತಿ ಆಲೋಚಿಸು ತ್ತಾರೆ.</p>
  <p>ಮೊದಲು ಆಧ್ಯಾತ್ಮಿಕ ಭಾವನೆಗಳಿಂದ ಭರತಖಂಡವನ್ನು ತುಂಬಬೇಕು. ಹಿಂದೂ ಸಮಾಜವನ್ನು ಮೇಲೆತ್ತಬೇಕಾದರೆ, ಧರ್ಮವನ್ನು ನಾಶಮಾಡಬೇಕಾಗಿಲ್ಲ ಎಂದು ನಾನು ಹೇಳುತ್ತೇನೆ. ಧರ್ಮದಿಂದ ಅಲ್ಲ ನಮ್ಮ ಸಮಾಜದಲ್ಲಿ ನ್ಯೂನತೆ ಗಳಿರುವುದು. ಅದಕ್ಕೆ ಕಾರಣ, ನಾವು ಧರ್ಮವನ್ನು ಸರಿಯಾಗಿ ತಿಳಿದುಕೊಳ್ಳದೇ ಇರುವುದು. ನಾವು ಮಾಡಬೇಕಾದ ಮೊದಲನೆ ಕರ್ತವ್ಯವೇ ನಮ್ಮ ವೇದ, ಉಪನಿಷತ್ತು ಪುರಾಣಗಳಲ್ಲಿರುವ ಅದ್ಭುತವಾದ ಸತ್ಯಗಳನ್ನು ಗ್ರಂಥಗಳ ಗುಹೆ ಯಿಂದ ಹೊರಗೆ ತೆಗೆದು ಜನರಿಗೆಲ್ಲ ಅದನ್ನು ಪ್ರಚಾರಮಾಡುವುದು. ಭರತಖಂಡ ದಲ್ಲಿ ಪ್ರಗತಿಯ ಪ್ರತಿಯೊಂದು ಮೆಟ್ಟಲು ಹತ್ತಬೇಕಾದರೂ, ನಮ್ಮಲ್ಲಿರುವ ಧಾರ್ಮಿಕ ಪ್ರವೃತ್ತಿಯನ್ನು ಹೆಚ್ಚಿಸಿಕೊಳ್ಳಬೇಕು.</p>
  <p>ನಮ್ಮ ಸಮಾಜದಲ್ಲಿ ಲೋಪ ದೋಷಗಳನ್ನು ಬಹುಮಂದಿ ತೋರುತ್ತಾರೆ. ಅತ್ಯಂತ ಮೂಢಾಚಾರದಿಂದ ಕೂಡಿದ ಯಾವ ಸಂಸ್ಥೆಯನ್ನೂ ದೂರಲು ಹೋಗ ಬೇಡಿ. ಏಕೆಂದರೆ ಅವುಗಳೆಲ್ಲ ಹಿಂದೆ ಒಂದು ಒಳ್ಳೆಯ ಕೆಲಸವನ್ನು ಮಾಡಿವೆ. ಈಗ ನಮಗೆ ದೋಷಪೂರಿತವಾಗಿ ಕಾಣುತ್ತಿರುವ ಕೆಲವು ಆಚಾರ ವ್ಯವಹಾರಗಳೂ ಕೂಡಾ ಹಿಂದೆ ಒಂದು ಒಳ್ಳೆಯ ಕೆಲಸ ಮಾಡಿದ್ದವು. ನೀವು ಅವುಗಳನ್ನು ನಿವಾರಣೆ ಮಾಡಬೇಕಾದರೆ ಅವಕ್ಕೆ ಶಾಪವನ್ನು ಕೊಡಬೇಡಿ. ನಮ್ಮ ಜನಾಂಗವನ್ನು ಇದು ವರೆಗೆ ಸಂರಕ್ಷಿಸಿದ್ದಕ್ಕಾಗಿ ಅವುಗಳಿಗೆ ಕೃತಜ್ಞತೆಯನ್ನು ತೋರಿ ಧನ್ಯವಾದಗಳನ್ನು ಅರ್ಪಿಸಿ ಅವುಗಳನ್ನು ತೆಗೆದುಹಾಕಿ.</p>
  <p>ನೀವು ಸಮಸ್ಯೆಯ ಮೂಲಕ್ಕೆ ಹೋಗಬೇಕಾಗಿದೆ. ಅದನ್ನೇ ನಾನು ಆಮೂಲಾಗ್ರ ಸುಧಾರಣೆ ಎನ್ನುವುದು. ಅಲ್ಲಿ ಬೆಂಕಿಯನ್ನಿಡಿ. ಅಲ್ಲಿಂದ ಅದು ಉರಿದು ಮೇಲೇ ಳಲಿ. ಅದರಿಂದ ಭರತಖಂಡದ ರಾಷ್ಟ್ರ ಮೂಡುವುದು. ನನ್ನ ಮಾರ್ಗವೇ ವ್ಯಾಧಿಯ ಮೂಲಕ್ಕೆ ಹೋಗಿ ಅದರ ಬೇರುಗಳನ್ನು ನಾಶಮಾಡುವುದು. ಎಲ್ಲಾ ವಿಧವಾದ ಸಾಮಾಜಿಕ ಸುಧಾರಣೆಯ ಹಿಂದೆಯೂ ಆಧ್ಯಾತ್ಮಿಕ ಶಕ್ತಿ ಕೆಲಸ ಮಾಡುತ್ತಿರುವುದು ವ್ಯಕ್ತವಾಗುವುದು. ಆಧ್ಯಾತ್ಮಿಕತೆಯನ್ನು ಬಲಪಡಿಸದೆ ಯಾವ ಸಮಾಜ ಸುಧಾರಣೆಗೂ ಕೈ ಹಾಕಬೇಡಿ. ಆಧ್ಯಾತ್ಮಿಕ ಸುಧಾರಣೆ ಇಲ್ಲದೆ ಯಾವ ವಿಧವಾದ ಸಾಮಾಜಿಕ ಸುಧಾರಣೆಯೂ ಆಗಲಾರದು.</p>
  <p>ನಮಗೆ ಸಮಾಜ ಸುಧಾರಣೆಯ ಆವಶ್ಯಕತೆಯಿದೆ. ಕೆಲವು ವೇಳೆ ಮಹಾ ಪುರುಷರು ಪ್ರಗತಿಗೆ ಸಹಾಯಕವಾದ ಕೆಲವು ಭಾವನೆಗಳನ್ನು ಕಂಡು ಹಿಡಿಯು ತ್ತಿದ್ದರು. ಹಿಂದೆ ರಾಜರು ಅದನ್ನೇ ಶಾಸನ ರೂಪಕ್ಕೆ ತರುತ್ತಿದ್ದರು. ಆಧುನಿಕ ಕಾಲದಲ್ಲಿ ಈಗಿನ ಕಾಲಕ್ಕೆ ತಕ್ಕಂತೆ ಸುಧಾರಣೆಗಳನ್ನು ಜಾರಿಗೆ ತರಬೇಕಾದರೆ ಅಂತಹ ಅಧಿಕಾರವನ್ನು ಪಡೆದ ವ್ಯಕ್ತಿಗಳನ್ನು ರೂಪಿಸಬೇಕಾಗಿದೆ. ರಾಜರು ಹೋದರು. ಈಗ ಜನರ ಕೈಯಲ್ಲಿ ಅಧಿಕಾರವಿದೆ. ಸಾಧಾರಣ ಜನರು ವಿದ್ಯಾವಂತ ರಾಗಿ ತಮ್ಮ ಆವಶ್ಯಕತೆಯನ್ನು ಮನಗಂಡು ಅವರ ಸಮಸ್ಯೆಯನ್ನು ಪರಿಹರಿಸುವ ಸ್ಥಿತಿಗೆ ಬರುವವರೆಗೆ ನಾವು ಕಾಯಬೇಕು. ನಾವು ಒಂದು ಶಾಸನ ಗಣವನ್ನು ನಿರ್ಮಾಣಮಾಡಬೇಕು. ಹಾಗೆ ಮಾಡಬೇಕಾದರೆ ಜನರಲ್ಲಿ ನಾವು ವಿದ್ಯಾಭ್ಯಾಸ ವನ್ನು ಹರಡಬೇಕು. ಇದರಿಂದ ತಮ್ಮ ಸಮಸ್ಯೆಗಳನ್ನು ತಾವೇ ಬಗೆಹರಿಸಿಕೊಳ್ಳು ವರು. ಇದನ್ನು ಮಾಡುವವರೆಗೆ ಸುಧಾರಣೆಯ ಭಾವನೆಗಳೆಲ್ಲ ಕೇವಲ ಭಾವನೆ ಮಾತ್ರವಾಗಿ ಉಳಿಯುವುವು. ಜನ ತಮ್ಮ ಸಮಸ್ಯೆಯನ್ನು ತಾವೇ ಬಗೆಹರಿಸಿ ಕೊಳ್ಳಬೇಕು.ಇದೇ ಹೊಸ ಕ್ರಮ. ಭರತಖಂಡದಲ್ಲಿ ಇದನ್ನು ಅನುಷ್ಠಾನಕ್ಕೆ ತರುವುದಕ್ಕೆ ಕಾಲ ಹಿಡಿಯುವುದು.</p>
  <p>ನಾವು ನಿಜವಾಗಿ ಸುಧಾರಕರಾಗಬೇಕಾದರೆ ಮೂರು ಗುಣಗಳು ಆವಶ್ಯಕ. ಮೊದಲು ಹೃದಯದಲ್ಲಿ ಅನುಕಂಪವಿರಬೇಕು. ಎರಡನೆಯದಾಗಿ ಸಮಸ್ಯೆಗೆ ಪರಿಹಾರೋಪಾಯವನ್ನು ಕಂಡುಹಿಡಿದಿರಬೇಕು. ಮೂರನೆಯದಾಗಿ ಅದನ್ನು ಅನು ಷ್ಠಾನಕ್ಕೆ ತರುವ ಛಲ ಬಲ ತ್ಯಾಗಗಳಿರಬೇಕು.</p>
  <p>ನಮ್ಮದೇಶಕ್ಕೆ ತಮ್ಮ ಸರ್ವಸ್ವವನ್ನೂ ಧಾರೆ ಎರೆಯಬಲ್ಲಂತಹ ವ್ಯಕ್ತಿಗಳಿದ್ದರೆ, ಆಪಾದಮಸ್ತಕಪರ್ಯಂತ ನಿಃಸ್ಪೃಹರಾಗಿದ್ದರೆ, ಆಗ ಭರತಖಂಡ ಸರ್ವತೋಮುಖ ವಾಗಿ ಮಹಿಮಾನ್ವಿತವಾಗುವುದು. ಭರತಖಂಡದ ಜನಸಾಮಾನ್ಯರನ್ನು ಮೇಲಕ್ಕೆ ಎತ್ತುವುದಕ್ಕೆ ಬದ್ಧಕಂಕಣರಾದವರೊಂದಿಗೆ ಕೆಲಸ ಮಾಡಿ, ಅವರನ್ನು ಜಾಗೃತ ಗೊಳಿಸಿ, ಅವರನ್ನು ಒಂದುಗೂಡಿಸಿ, ಅವರಲ್ಲಿ ತ್ಯಾಗದ ಭಾವನೆ ಮೂಡುವಂತೆ ಮಾಡಿ. ಇಂತಹ ಯುವಕರ ಮೇಲೆಯೆ ಭರತಖಂಡ ನಿಂತಿರುವುದು.</p>
  <p>ನಮ್ಮ ದೇಶಕ್ಕೆ ಇಂದು ಬೇಕಾಗಿರುವುದು ಕಬ್ಬಿಣದಂತಹ ಮಾಂಸಖಂಡಗಳು, ಉಕ್ಕಿನಂತಹ ನರಗಳು ಇರುವ ವ್ಯಕ್ತಿಗಳು. ದುರ್ದಮ್ಯವಾದ ಪ್ರಚಂಡ ಇಚ್ಛಾ ಶಕ್ತಿಯಿಂದ ಅವರು ಕೂಡಿರಬೇಕು. ಅವರು ಪ್ರಪಂಚದ ರಹಸ್ಯವನ್ನೆಲ್ಲ ಭೇದಿಸಿ ತಮ್ಮ ಇಚ್ಛೆಯನ್ನು ನೆರವೇರಿಸಿಕೊಳ್ಳುವವರಾಗಿರಬೇಕು. ನಮಗಿಂದು ಶಕ್ತಿ ಬೇಕು, ಶಕ್ತಿ ಬೇಕೆಂದು ಪದೇಪದೇ ಹೇಳುತ್ತೇನೆ. ಉಪನಿಷತ್ತುಗಳು ಶಕ್ತಿಯ ಮಹಾಗಣಿ. ಪ್ರಪಂಚಕ್ಕೆಲ್ಲ ದಾನಮಾಡುವಷ್ಟು ಶಕ್ತಿ ಅದರಲ್ಲಿದೆ. ಇಡೀ ಪ್ರಪಂಚವನ್ನೇ ಅದರಿಂದ ಜಾಗ್ರತಗೊಳಿಸಬಹುದು. ಉಪನಿಷತ್ತಿನಿಂದ ಜನರ ಮೌಢ್ಯದ ಮೇಲೆ ಸಿಡಿಮದ್ದಿನಂತೆ ಬೀಳುವ ಒಂದು ಪದವಿದ್ದರೆ, ಅದೇ ‘ಅಭೀಃ’ (ನಿರ್ಭಯತೆ) ಎಂಬ ಪದ. ಜನರಿಗೆ ಬೋಧಿಸುವ ಏಕಮಾತ್ರ ಧರ್ಮವೇ ನಿರ್ಭಯತೆ ಎಂಬುದು. ಜಾಗ್ರತರಾಗಿ ಎದ್ದು ನಿಲ್ಲಿ. ದೌರ್ಬಲ್ಯದ ಸಂಮೋಹನಾಸ್ತ್ರದಿಂದ ಪಾರಾಗಿ. ಯಾರೂ ನಿಜವಾಗಿಯೂ ದುರ್ಬಲರಲ್ಲ. ಯಾರಿಗಾಗಿ ಹೆದರುವುದು ? ಆತ್ಮ ಅನಂತವಾದುದು, ಸರ್ವವ್ಯಾಪಿಯಾದುದು, ಸರ್ವಶಕ್ತಿಮಯವಾದುದು. ನೀವು ಆ ಶಕ್ತಿಮಯ ಆತ್ಮ. ಎದ್ದು ನಿಂತು ನಿಮ್ಮಲ್ಲಿರುವ ಪರಬ್ರಹ್ಮವನ್ನು ವ್ಯಕ್ತಗೊಳಿಸಿರಿ. ಯಾರನ್ನೂ ಅಲ್ಲಗಳೆಯಬೇಡಿ, ಸುಪ್ತಾವಸ್ಥೆಯಲ್ಲಿರುವ ಆತ್ಮನನ್ನು ಕೂಗಿ ಕರೆಯಿರಿ. ನೋಡಿ ಅವನು ಹೇಗೆ ಏಳುತ್ತಾನೆ ಎಂಬುದನ್ನು. ಆಗ ಶಕ್ತಿ ಬರುವುದು, ಪರಾಕ್ರಮ ಬರುವುದು, ಸಾಧುಸ್ವಭಾವ ಬರುವುದು, ಪರಿಶುದ್ಧತೆ ಬರುವುದು.</p>
  <p>ಜಗತ್ತಿನ ಒಳತಿಗಾಗಿ ನೀವು ಮನೋವಾಕ್ಕಾಯಗಳನ್ನು ಅರ್ಪಿಸಬೇಕು. ‘ಮಾತೃ ದೇವೋ ಭವ’ ‘ಪಿತೃದೇವೋ ಭವ’ ಎಂಬ ಮಾತುಗಳನ್ನು ನೀವು ಓದಿದ್ದೀರಿ. ತಾಯಿಯನ್ನು ದೇವರಂತೆ ನೋಡು, ತಂದೆಯನ್ನು ದೇವರಂತೆ ನೋಡು ಎಂಬು ದಾಗಿ. ಆದರೆ ನಾನೆನ್ನುತ್ತೇನೆ, ‘ದರಿದ್ರದೇವೋ ಭವ, ಮೂರ್ಖದೇವೋ ಭವ’– ಬಡವರು ಅನಕ್ಷರಸ್ಥರು ಅಜ್ಞರು, ಸಂಕಟಗ್ರಸ್ತರು–ಇವರುಗಳು ನಿಮ್ಮ ದೇವ ರಾಗಲಿ, ಇವರನ್ನು ಸೇವಿಸುವುದೇ ಏಕಮಾತ್ರ ಅತ್ಯುನ್ನತ ಧರ್ಮವೆಂಬುದನ್ನು ಅರಿತುಕೊಳ್ಳಿ.</p>
  <p>ಪುರುಷಸಿಂಹರು, ಪುರುಷಸಿಂಹರೇ ಬೇಕಾಗಿರುವುದು. ಉಳಿದುದೆಲ್ಲವೂ ಸಿದ್ಧ ವಾಗುವುದು. ಬಲಿಷ್ಠರೂ ವೀರ್ಯವಂತರೂ ಶ್ರದ್ಧಾನ್ವಿತರೂ ಏಕನಿಷ್ಠೆಯವರೂ ಆದ ಯುವಕರು ಬೇಕಾಗಿದ್ದಾರೆ. ಇಂತಹ ನೂರು ಮಂದಿ ಇದ್ದರೆ ಜಗತ್ತನ್ನೇ ಕ್ರಾಂತಿಗೊಳಿಸಬಹುದು. ಮೊದಲು ನಾವು ಅವರ ಜೀವನವನ್ನು ರೂಪಿಸಬೇಕು. ಆ ಬಳಿಕ ನಿಜವಾದ ಕೆಲಸವನ್ನೇನಾದರೂ ಅವರಿಂದ ಅಪೇಕ್ಷಿಸಬಹುದು.</p>
  <p>ಭಾರತದ ಜನಸಮೂಹವನ್ನು ಎಚ್ಚರಿಸಿ ಉನ್ನತಿಗೆ ಕೊಂಡೊಯ್ಯುವ ಒಂದು ಕರ್ತವ್ಯಕ್ಕೆ ತಮ್ಮನ್ನು ಹೃತ್ಪೂರ್ವಕವಾಗಿ ಮುಡಿಪಾಗಿರಿಸಿಕೊಂಡ ಯುವಕರ ಜೊತೆ ಸೇರಿಕೊಂಡು ದುಡಿಯಿರಿ. ಅವರನ್ನು ಎಚ್ಚರಿಸಿ, ಒಂದುಗೂಡಿಸಿ, ವೈರಾಗ್ಯದ ಸ್ಫೂರ್ತಿಯನ್ನು ಅವರಲ್ಲಿ ಉಂಟುಮಾಡಿ. ಎಲ್ಲವೂ ಭಾರತದ ಯುವ ಜನರನ್ನು ಅವಲಂಬಿಸಿಕೊಂಡಿದೆ.</p>
  <p>ಈ ಯುವಜನರನ್ನು ಒಂದುಗೂಡಿಸಿ ಸಂಘಬದ್ಧರಾಗಿ ದುಡಿಯುವಂತೆ ಮಾಡಲು ನಾನು ಜನ್ಮತಾಳಿದ್ದೇನೆ. ಪ್ರತಿಯೊಂದು ನಗರದಿಂದಲೂ ನೂರಾರು ಯುವಕರು ನನ್ನೊಡನೆ ಬರಲು ಸಿದ್ಧರಿದ್ದಾರೆ. ಇಂಥವರನ್ನು ತಡೆಯಲಸಾಧ್ಯವಾದ ಅಲೆಗಳಂತೆ ಭಾರತದ ಮೇಲೆ ಹರಿಯಿಸಿ ಅತ್ಯಂತ ದೀನ ಹೀನ ಸ್ಥಿತಿಯಲ್ಲಿರುವ ಜನರ ಮನೆ ಬಾಗಿಲುಗಳಿಗೆ ಭರವಸೆ ಸಾಂತ್ವನಗಳನ್ನೂ, ನೀತಿ ಧರ್ಮ ವಿದ್ಯೆ ಇವುಗಳನ್ನೂ ತಲುಪಿಸುವಂತೆ ಮಾಡಬೇಕು. ಇದನ್ನು ಮಾಡಿಯೇ ಮಾಡುತ್ತೇನೆ, ಇಲ್ಲವೇ ಮಡಿಯುತ್ತೇನೆ.</p>
  <p>ಒಂದು ಲಕ್ಷ ಮಂದಿ ನರನಾರಿಯರು, ಪವಿತ್ರತೆಯ ಸ್ಫೂರ್ತಿಯಿಂದ ಉತ್ಸಾ ಹಿತರಾಗಿ, ಭಗವಂತನಲ್ಲಿ ನಿತ್ಯ ಶ್ರದ್ಧೆಯಿಂದ ಬಲಯುತರಾಗಿ, ತುಳಿತಕ್ಕೊಳಗಾದ ದರಿದ್ರರಾದ ಮತ್ತು ಕೆಳಗೆ ಬಿದ್ದ ಜನತೆಗಾಗಿ ಅನುಕಂಪೆಯಿಂದ ಸಿಂಹಸದೃಶ ಧೈರ್ಯವನ್ನು ಪಡೆದವರಾಗಿ, ಮುಕ್ತಿಯ ಸಂದೇಶವನ್ನು, ಸಹಾಯದ ಸಂದೇಶ ವನ್ನು, ಸಮಾನತೆಯ ಸಂದೇಶವನ್ನು, ದೇಶದ ಉದ್ದಗಲಕ್ಕೂ ಬೋಧಿಸುತ್ತ ಹೋಗಬೇಕು.</p>
  <p>ಎಂದು ನೂರಾರು ಉದಾರ ಹೃದಯಿಗಳಾದ ನರನಾರಿಯರು ಪ್ರಪಂಚದ ಭೋಗ ಮತ್ತು ಸುಖ ಸೌಕರ್ಯಗಳ ಲಾಲಸೆಯನ್ನು ತೊರೆದು, ದಾರಿದ್ರ್ಯ ಮತ್ತು ಅಜ್ಞಾನದಲ್ಲಿ ದಿನೇ ದಿನೇ ಆಳಕ್ಕೆ ಮುಳುಗುತ್ತಿರುವ ಮೂವತ್ತು ಕೋಟಿ ಭಾರತೀ ಯರ ಮೇಲ್ಮೆಗಾಗಿ ಶಕ್ತಿಮೀರಿ ದುಡಿಯುವರೊ ಅಂದು ನಮ್ಮ ದೇಶ ಉದ್ಧಾರ ವಾಗುವುದು.</p>
  <p>ಭರತಖಂಡ ನಾಶವಾಗುವುದೇ ? ಆಗ ಜಗತ್ತಿನಿಂದ ಎಲ್ಲ ಆಧ್ಯಾತ್ಮಿಕತೆ ಮಾಯವಾಗುವುದು, ಎಲ್ಲ ನೈತಿಕ ಪರಿಪೂರ್ಣತೆ ದೂರವಾಗುವುದು. ಆ ಮಧುರ ವಾದ ಧರ್ಮದ ಮೇಲಣ ಸಹಾನುಭೂತಿ ಮಾಯವಾಗುವುದು. ಎಲ್ಲ ಉನ್ನತಾ ದರ್ಶಪ್ರಿಯತೆಯ ಭಾವವೂ ನಷ್ಟವಾಗುವುದು. ಆ ಜಾಗದಲ್ಲಿ ಕಾಮ ಮತ್ತು ವಿಲಾಸಗಳೆಂಬ ದ್ವಂದ್ವಗಳು ಸ್ತ್ರೀಪುರುಷರೆಂಬ ದೇವತೆಗಳಾಗಿ, ಧನವೇ ಪುರೋ ಹಿತನಾಗಿ, ಮೋಸ ಬಲಾತ್ಕಾರ, ಸ್ಪರ್ಧೆಗಳೇ ಕರ್ಮಾಂಗಗಳಾಗಿ, ಮನುಷ್ಯಾತ್ಮವೇ ಬಲಿಯಾಗುವುದು. ಆದರೆ ಹಾಗೆಂದಿಗೂ ಆಗದು.</p>
  <p>ಭವಿಷ್ಯ ಭಾರತದ ನಿರ್ಮಾಣವು ನಮ್ಮ ಕಾಯಕವನ್ನಾಧರಿಸಿದೆ. ಭಾರತಮಾತೆ ಮೇಲೇಳಲು ಕಾದಿದ್ದಾಳೆ, ಆಕೆ ನಿದ್ರಿಸುತ್ತಿದ್ದಾಳೆ, ಅಷ್ಟೆ. ಭವಿಷ್ಯದ ಮಹಾನ್ ಭಾರತ ನಿರ್ಮಾಣದ ರಹಸ್ಯ ಅಡಗಿರುವುದು ಜನರು ಸಂಘಬದ್ಧರಾಗಿ ವ್ಯವಸ್ಥಿತ ರೀತಿಯಿಂದ ದುಡಿಯುವಲ್ಲಿ, ಶಕ್ತಿಯ ಸಂಗ್ರಹದಲ್ಲಿ, ನಮ್ಮೆಲ್ಲರ ಇಚ್ಛಾಶಕ್ತಿಯ ಸಹಕಾರದ ಸಮನ್ವಯದಲ್ಲಿ. ಪುಗ್ವೇದ ಸಂಹಿತೆಯ ಒಂದು ಅಮೋಘ ಮಂತ್ರ ನನ್ನ ಮನಸ್ಸಿನಲ್ಲಿ ಆಗಲೇ ಮೂಡುತ್ತಿದೆ : ‘ನೀವೆಲ್ಲರೂ ಏಕ ಮನಸ್ಕರಾಗಿ, ನೀವೆಲ್ಲ ಏಕ ಚಿಂತನೆಯುಳ್ಳವರಾಗಿ.’ ಒಂದೇ ಮನಸ್ಸಿನವರಾಗಿರುವುದರಲ್ಲಿದೆ ಸಮಾಜದ ರಹಸ್ಯ. ಅದೇ ಗುಟ್ಟು–ಇಚ್ಛಾಶಕ್ತಿಯ ಒಕ್ಕೂಟ, ಅನ್ಯೋನ್ಯ ಸಂಬಂಧ, ಎಲ್ಲರನ್ನೂ ಒಂದೇ ಗುರಿಯೆಡೆಗೆ ಎಳೆದು ತರುವ ಕೆಲಸ.</p>
  <p>ಸುದೀರ್ಘ ರಾತ್ರಿ ಕಡೆಗಿಂದು ಕೊನೆಗಾಣುತ್ತಿದೆ. ಬಹುಕಾಲದ ಶೋಕತಾಪ ಗಳು ಕಡೆಗಿಂದು ಮಾಯವಾಗುತ್ತಿದೆ. ಇದುವರೆಗೆ ಶವದಂತೆ ಬಿದ್ದಿದ್ದ ಶರೀರ ವಿಂದು ಸಚೇತನವಾಗುತ್ತಿದೆ. ಅದೋ ಕಿವಿಗೊಡಿ, ವಾಣಿಯೊಂದು ಕೇಳಿಬರುತ್ತಿದೆ. ಬಹು ಪುರಾತನ ಕಾಲದ ಇತಿಹಾಸದ ಕಾಲಗರ್ಭದಿಂದ ಹೊಮ್ಮಿ, ಪರ್ವತ ಶಿಖರಗಳಿಂದ ಮರುದನಿಯಾಗಿ ಚಿಮ್ಮಿ, ಕಾನನ ಗಿರಿಕಂದರಗಳಲ್ಲಿ ಸಂಚರಿಸಿ, ಬರಬರುತ್ತ ಪ್ರಬಲವಾಗಿ, ಬಂದಂತೆಲ್ಲ ಅಪ್ರತಿಹತವಾಗಿ, ನಮ್ಮೀ ಪುಣ್ಯಭೂಮಿ ಯನ್ನು ನಿದ್ರೆಯಿಂದ ಹೊಡೆದೆಬ್ಬಿಸಿ, ಜ್ಞಾನ ಭಕ್ತಿ ವೈರಾಗ್ಯ ಸೇವಾತತ್ತ್ವಗಳನ್ನು ಉಚ್ಚ ಕಂಠದಿಂದ ಸಾರುವ ತೂರ್ಯವಾಣಿಯೊಂದು ಕೇಳಿಬರುತ್ತಿದೆ. ಹಿಮಾಲಯ ದಿಂದ ಬೀಸಿಬರುವ ಪುಣ್ಯ ಸಮೀರಣದಂತೆ, ನಿರ್ಜೀವದಂತೆ ಇದ್ದ ಅಸ್ಥಿ ಮಾಂಸಗಳಿಗೆ ಜೀವದಾನ ಮಾಡುತ್ತಿದೆ, ಜಡ ನಿದ್ರೆಯನ್ನು ಪರಿಹರಿಸುತ್ತಿದೆ, ಕಾರ್ಯೋತ್ಸಾಹ ಸ್ಥೈರ್ಯ ಧೈರ್ಯಗಳನ್ನು ಉದ್ರೇಕಿಸುತ್ತಿದೆ. ಕುರುಡರಿಗೆ ಕಾಣದು ಮೂರ್ಖರಿಗೆ ತಿಳಿಯದು. ನಮ್ಮೀ ಭಾರತಭೂಮಿ ಯುಗಯುಗಗಳ ನಿದ್ರೆಯಿಂದ ಏಳುತ್ತಿದೆ, ಭಾರತಮಾತೆಯನ್ನು ಇನ್ನು ಯಾರೂ ತಡೆಯಬಲ್ಲವರಿಲ್ಲ, ಇನ್ನು ಆಕೆ ನಿದ್ರೆ ಮಾಡುವುದಿಲ್ಲ. ಯಾವ ಶಕ್ತಿಯೂ ಆಕೆಯನ್ನು ಬಗ್ಗಿಸಲಾರದು. ಏಕೆಂದರೆ ಅದೋ ನೋಡಿ ! ಮಹಾಕಾಳಿ ಮತ್ತೊಮ್ಮೆ ಎಚ್ಚೆತ್ತು ಮೈಕೊಡವಿ ಉಸಿರೆಳೆದು ನಿಲ್ಲುತ್ತಿರುವಳು.</p>
  <p>ನವೀನ ಭಾರತ ಮೇಲೇಳಲಿ. ನೇಗಿಲನ್ನು ಹಿಡಿದ ಕೃಷಿಕನ ದರಿದ್ರ ನಿವಾಸದಿಂದ ನವೀನ ಭಾರತಾಂಬೆ ಮೈದೋರಲಿ. ಬೆಸ್ತನ ಜೋಪಡಿಯಿಂದ ಆಕೆ ಮೂಡಿ ಬರಲಿ. ಚಮ್ಮಾರ ಜಾಡಮಾಲಿಗಳ ಗುಡಿಸಲುಗಳಿಂದ ಆಕೆ ಹೊರಹೊಮ್ಮಲಿ. ಮಳಿಗೆಗಳಿಂದ, ಕಾರ್ಖಾನೆಗಳಿಂದ, ಅಂಗಡಿಯಿಂದ, ಸಂತೆಯಿಂದ ಆಕೆ ಪ್ರತ್ಯಕ್ಷ ವಾಗಲಿ. ಪರ್ವತ ಕಾನನಗಳಿಂದ, ಕಂದರವನಗಳಿಂದ ಆಕೆಯ ರೂಪು ಮೂರ್ತಿ ಗೊಳ್ಳಲಿ . . . ಗತಕಾಲದ ಅಸ್ಥಿಪಂಜರಗಳಿರಾ ! ನಿಮ್ಮ ಮುಂದೆ ನಿಂತಿದ್ದಾರೆ ನಿಮ್ಮ ಭವಿಷ್ಯ ಜನಾಂಗ ಮುಂಬರುವ ಭಾರತವರ್ಷದ ರೂಪದಲ್ಲಿ. ನಿಮ್ಮ ಐಶ್ವರ್ಯ ಮಂಜೂಷೆಯನ್ನೂ ರತ್ನದುಂಗುರವನ್ನೂ ಆದಷ್ಟು ಬೇಗನೆ ಅವರಿಗೆ ದಾನಮಾಡಿ ತರುವಾಯ ನೀವು ಗಾಳಿಯಾಗಿ ಮಾಯವಾಗಿ ; ಕಿವಿಗೊಟ್ಟು ಮಾತ್ರ ಆಲಿಸುತ್ತಿರಿ. ನೀವು ಮಾಯವಾದ ಕೂಡಲೇ ಸದ್ಯ ಪ್ರಸೂತ ನವಭಾರತದ ಮಹಾಪ್ರಾರಂಭಗಾನ, ಮೇಘಗಂಭೀರ ಧ್ವನಿಯಂತೆ ವಿಶ್ವದ ದಿಕ್ತಟಗಳಿಂದ ಅನುರಣಿತವಾಗುವುದು. ‘ಶ್ರೀಗುರುದೇವನಿಗೆ ಜಯವಾಗಲಿ !’</p>
  <p>ಎದ್ದೇಳಿ, ಎಚ್ಚರಗೊಳ್ಳಿ, ನಮ್ಮ ಮಾತೃಭೂಮಿ ತನ್ನ ನಿತ್ಯ ಸಿಂಹಾಸನದ ಮೇಲೆ ಹಿಂದೆಂದಿಗಿಂತಲೂ ಹೆಚ್ಚಿನ ವೈಭವದಿಂದ ಶಕ್ತಿಶಾಲಿನಿಯಾಗಿ ಕುಳಿತಿದ್ದಾಳೆ.</p>
</html>
