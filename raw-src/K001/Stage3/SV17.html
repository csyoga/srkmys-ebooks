<?xml version="1.0"?>
<html>
  <p class="noindent">ವರ್ಷದ ಯುವಕ. ತಮ್ಮ ಮಹಿಮೆಯನ್ನು ತಾವೇ ಅರಿಯದಿರುವಷ್ಟು ಚಿಕ್ಕವರು. ಅಲ್ಲದೆ, ಮಹಾಪುರುಷರನ್ನು ಹುಡುಕಿಕೊಂಡು ಹೋಗುವ ಕುತೂಹಲ ಅವರಲ್ಲಿ ಸಹಜವಾಗಿಯೇ ಇತ್ತು. ಸ್ವಾಮೀಜಿ ಅನಂತರದ ದಿನಗಳಲ್ಲಿ ಹೇಳುತ್ತಿದ್ದರು–ತಾವು ಪವಾಹಾರಿ ಬಾಬಾರಿಗೆ ಬಹಳಷ್ಟು ಪುಣಿ ಎಂದು. ಅಲ್ಲದೆ ತಾವು ತಮ್ಮ ಜೀವನದಲ್ಲಿ ಸಂದರ್ಶಿಸಿದ ಮಹಾಪುರುಷರಲ್ಲಿ ಇವ ರೊಬ್ಬರು ಎನ್ನುತ್ತಿದ್ದರು.</p>
  <p>ಆದರೆ ಈ ಬಾಬಾರನ್ನು ಭೇಟಿ ಮಾಡುವುದೆಂದರೆ ಬಹಳ ಕಷ್ಟದ ಕೆಲಸವಾಗಿತ್ತು. ಅವರು ಯಾರೊಂದಿಗಾದರೂ ಮಾತನಾಡಿದರೂ ಕೇವಲ ಬಾಗಿಲವರೆಗೆ ಮಾತ್ರ ಬಂದು ಒಳಗಡೆ ಯಿಂದಲೇ ಮಾತನಾಡಿಸಿ, ಬಂದವರನ್ನು ಹೊರಗಿಂದ ಹೊರಗೇ ಕಳಿಸಿಬಿಡುತ್ತಿದ್ದರು. ಆದ್ದರಿಂದ ಬಹಳ ದಿನ ಕಳೆದರೂ ಸ್ವಾಮೀಜಿಗೆ ಅವರ ಭೇಟಿ ಆಗಲೇ ಇಲ್ಲ. ಇದರಿಂದ ಬೇಸತ್ತು, ಅವರನ್ನು ಭೇಟಿ ಮಾಡದೆಯೇ ಹೊರಟುಬಿಡುವ ಆಲೋಚನೆಯನ್ನೂ ಸ್ವಾಮೀಜಿ ಮಾಡಿದರು. ಆದರೆ ಕೊನೆಗೊಂದು ದಿನ ಸಂದರ್ಶನ ದೊರಕಿದಾಗ, ಅವರ ವ್ಯಕ್ತಿತ್ವ ಸ್ವಾಮೀಜಿಯ ಮೇಲೆ ಗಾಢ ಪ್ರಭಾವ ಬೀರಿಬಿಟ್ಟಿತು. ಬಾಬಾಜಿ ಕೂಡ ಸ್ವಾಮೀಜಿಯ ತೇಜೋಮಯ ವ್ಯಕ್ತಿತ್ವದಿಂದ ಆಕರ್ಷಿತರಾದರು. ಮತ್ತು ಅವರು ಶ್ರೀರಾಮಕೃಷ್ಣರ ಶಿಷ್ಯರೆಂಬುದನ್ನು ತಿಳಿದು ಬಹಳ ಸಂತಸ ಪಟ್ಟರು. ಈ ಸಂದರ್ಭದಲ್ಲಿ ಪ್ರಮದದಾಸ ಮಿತ್ರರಿಗೆ ಬರೆದ ಪತ್ರದಲ್ಲಿ ಸ್ವಾಮೀಜಿ ಹೇಳುತ್ತಾರೆ: “ನನ್ನ ಪರಮಾದೃಷ್ಟದ ಫಲವಾಗಿ ಬಾಬಾಜಿಯವರನ್ನು ಭೇಟಿ ಮಾಡಲು ಸಾಧ್ಯವಾಯಿತು. ನಿಜಕ್ಕೂ ಅವರೊಬ್ಬ ಮಹಾಮುನಿ. ಈ ನಾಸ್ತಿಕ ಯುಗದಲ್ಲಂತೂ ಇದೊಂದು ದೊಡ್ಡ ಅದ್ಭುತವೇ ಸರಿ. ಅವರನ್ನು ಭಕ್ತಿ-ಯೋಗಗಳಿಂದ ಒಡಮೂಡಿದ ಒಂದು ಮಹಾಶಕ್ತಿಯ ಶಿಖರ ಎನ್ನಬಹುದು. ಅವರ ಕೃಪೆಯಲ್ಲಿ ನಾನು ಶರಣಾಗಿದ್ದೇನೆ. ಅವರು ನನ್ನಲ್ಲಿ ಭರವಸೆ ಮೂಡಿಸಿ ದ್ದಾರೆ. ಕೆಲವೇ ಮಂದಿ ಅದೃಷ್ಟಶಾಲಿಗಳಿಗೆ ಮಾತ್ರ ದೊರಕಬಹುದಾದಂತಹ ಭರವಸೆ ಅದು. ನಾನು ಇನ್ನೂ ಕೆಲದಿನ ಇಲ್ಲೇ ಇರಬೇಕಂದು ಬಾಬಾಜಿಯವರ ಇಚ್ಛೆ. ಅವರು ನನ್ನ ಮೇಲೆ ಕೃಪೆ ಮಾಡಬಹುದು. ಆದ್ದರಿಂದ, ಅವರ ಆದೇಶದಂತೆ ನಾನು ಇನ್ನೂ ಕೆಲವು ಕಾಲ ಇಲ್ಲೇ ಉಳಿಯುತ್ತೇನೆ.”</p>
  <p>ಗಗನ್ ಬಾಬುವಿನ ತೋಟದ ಮನೆಯಿದ್ದುದು ಪವಾಹಾರಿ ಬಾಬಾರ ಗುಹೆಯ ಹತ್ತಿರದಲ್ಲೇ. ಅಲ್ಲಿಗೆ ಹೋಗಿಬರಲು ಅನುಕೂಲವಾದ್ದರಿಂದ ಸ್ವಾಮೀಜಿ ಆ ಮನೆಯಲ್ಲೇ ಉಳಿದುಕೊಂಡು ಧ್ಯಾನಮಗ್ನರಾಗಿರತೊಡಗಿದರು. ಸ್ವಾಮೀಜಿ ಆಗ ಸುಮಾರು ಎರಡು ತಿಂಗಳಿಂದ ಸೊಂಟದ ವಾತರೋಗದಿಂದ ನರಳುತ್ತಿದ್ದರು. ಆದ್ದರಿಂದ ಬಾಬಾಜಿ ಅಷ್ಟು ಹತ್ತಿರದಲ್ಲಿದ್ದರೂ ಅವರನ್ನು  ಭೇಟಿ ಮಾಡಲು ಕೆಲವೊಮ್ಮೆ ಸಾಧ್ಯವಾಗುತ್ತಿರಲಿಲ್ಲ. ಆದರೆ ಬಾಬಾಜಿ ಯಾರಾದರೊಬ್ಬರನ್ನು ಕಳಿಸಿ ಸ್ವಾಮೀಜಿಯ ದೇಹಸ್ಥಿತಿಯನ್ನು ವಿಚಾರಿಸಿ ತಿಳಿದುಕೊಳ್ಳುತ್ತಿದ್ದರು. ಈ ಸಮಯದಲ್ಲಿ ಸ್ವಾಮೀಜಿಗೆ ಅತಿಸಾರ ಬೇರೆ ಅಂಟಿಕೊಂಡು ಅವರ ಜೀರ್ಣಶಕ್ತಿಯೂ ಕ್ಷೀಣಗೊಂಡಿತು. ಆದರೂ ಬಾಬಾಜಿ ಮೂಡಿಸಿದ್ದ ಭರವಸೆಯಿಂದಾಗಿ ಅವರು ಅಲ್ಲೇ ಉಳಿದುಕೊಂಡರು.</p>
  <p>ಪವಾಹಾರಿ ಬಾಬಾ ಒಬ್ಬ ಅದ್ಭುತ ವಿನಯಮೂರ್ತಿ. ಅವರು ಮಹಾಜ್ಞಾನಿಯೂ ಹೌದು. ಆದರೆ ಅವರೆಂದೂ ಧರ್ಮಬೋಧನೆ ಮಾಡುತ್ತಿರಲಿಲ್ಲ. ಸಂದರ್ಶಕರೇನಾದರೂ ಪ್ರಶ್ನೆಗಳನ್ನು ಕೇಳಿದರೆ. “ಈ ದಾಸನಿಗೇನು ಗೊತ್ತಿದೆ ?” ಎನ್ನುತ್ತಿದ್ದರು. ಆದರೆ ಅವರು ಮಾತನಾಡಲಾರಂಭಿಸಿ ದರೆ ಮಾತಿನಲ್ಲಿ ಮಿಂಚು ಮಿನುಗುತ್ತಿತ್ತು. ಸ್ವಾಮೀಜಿ ಅವರನ್ನು ತಮಗೇನಾದರೂ ಹೇಳುವಂತೆ ಒತ್ತಾಯ ಮಾಡಿದಾಗಲೆಲ್ಲ, “ಇಲ್ಲಿ ಇನ್ನೂ ಕೆಲವು ದಿನ ಇರುವ ಕೃಪೆ ಮಾಡಿ” ಎನ್ನುತ್ತಿದ್ದರು. ಅವರ ಮಾತಿಗೆ ಮನ್ನಣೆಯಿತ್ತು ಸ್ವಾಮೀಜಿ ಅಲ್ಲಿನ ತಮ್ಮ ವಾಸ್ತವ್ಯವನ್ನು ಮುಂದುವರಿಸುತ್ತ ಬಂದರು.</p>
  <p>ಈ ಸಂದರ್ಭದಲ್ಲಿ ಸ್ವಾಮೀಜಿ ಹಲವಾರು ದೈಹಿಕ ಹಾಗೂ ಮಾನಸಿಕ ಯಾತನೆಗಳಿಂದ ತೊಳಲುತ್ತಿದ್ದರು. ವಾತರೋಗದಿಂದ ಉಂಟಾದ ಸೊಂಟದ ನೋವು ಸಾಕಷ್ಟು ತೊಂದರೆ ಕೊಡುತ್ತಿತ್ತು. ಕೆಲವೊಮ್ಮೆ ಅದು ತೀರ ಅಸಹನೀಯವಾಗಿ ಚೀರುವಂತಾಗುತ್ತಿತ್ತು. ಇದೇ ಸಮಯದಲ್ಲಿ ಅವರಿಗೊಂದು ವರ್ತಮಾನ ತಲುಪಿತು– ಹೃಷೀಕೇಶದಲ್ಲಿ ಅಭೇದಾನಂದರು ಮತ್ತೆಮತ್ತೆ ಮಲೇರಿಯಾಗೆ ಗುರಿಯಾಗಿ ನರಳುತ್ತಿದ್ದಾರೆ ಎಂದು. ಈ ಸುದ್ದಿಯನ್ನು ಕೇಳಿ ಆಘಾತಗೊಂಡ ಸ್ವಾಮೀಜಿ ತಾವು ಅಲ್ಲಿಗೆ ಬರಬೇಕಾದ ಅಗತ್ಯವಿದೆಯೆ ಎಂದು ಕೇಳಿ ತಮ್ಮ ಸೋದರ ಸಂನ್ಯಾಸಿಗಳಿಗೆ ತಂತಿ ಕಳಿಸಿದರು. ಆದರೆ ಏಕೋ ಇದಕ್ಕೆ ಬಹಳ ದಿನಗಳವರೆಗೂ ಉತ್ತರ ಬರಲಿಲ್ಲ. ಈ ನಡುವೆ ಅವರು ಪ್ರಮದ ಬಾಬುವಿಗೆ ಬರೆಯುತ್ತಾರೆ : “ನಾನು ಈ ಮಾಯೆಯ ಬಲೆಯನ್ನು ನೇಯ್ದುಕೊಳ್ಳುತ್ತಿರುವುದನ್ನು ಕಂಡು ನಿಮಗೆ ನಗು ಬರಬಹುದು. ನಿಜಕ್ಕೂ ನನ್ನ ವರ್ತನೆ ಹಾಗೆಯೇ ಇದೆ. ಆದರೆ ಒಂದು ವಿಷಯವೇನೆಂದರೆ, ಸರಪಳಿಗಳಲ್ಲಿ ಕಬ್ಬಿಣದ ಸರಪಣಿ, ಚಿನ್ನದ ಸರಪಣಿ ಎಂದು ಎರಡು ವಿಧ. ಈ ಚಿನ್ನದ ಸರಪಣಿಯಿಂದ ಅನೇಕ ಸತ್ಕಾರ್ಯಗಳು ಸಾಧ್ಯವಾಗುತ್ತವೆ. ಅಲ್ಲದೆ ಸತ್ಫಲವನ್ನು ತಂದುಕೊಟ್ಟಮೇಲೆ ಅದು ತನ್ನಷ್ಟಕ್ಕೇ ಬಿದ್ದುಹೋಗುತ್ತದೆ. ನಿಜಕ್ಕೂ ನನ್ನ ಗುರುಪುತ್ರರು ನನಗೆ ಸೇವಾಪಾತ್ರರು. ಅವರ ವಿಷಯದಲ್ಲಿ ಮಾತ್ರವೇ ನನಗೆ ನನ್ನ ಕರ್ತವ್ಯ ಇನ್ನೂ ಸ್ವಲ್ಪ ಉಳಿದಿದೆ ಎಂದು ಅನ್ನಿಸುವುದು.” ಕೆಲವು ದಿನಗಳ ಬಳಿಕ ಸ್ವಾಮೀಜಿ ಅವರಿಗೆ ಮತ್ತೆ ಬರೆಯುತ್ತಾರೆ : “ನನ್ನದು ತೀಕ್ಷ್ಣ ವೇದಾಂತ ದೃಷ್ಟಿಕೋನ ವಾದರೂ ನನ್ನ ಹೃದಯ ಮಾತ್ರ ತೀರ ಮೃದು ಎಂಬುದು ನಿಮಗೆ ಗೊತ್ತಿರಲಾರದು ; ಮತ್ತು ಇದೇ ನನ್ನಲ್ಲೊಂದು ದುರ್ಬಲ ಅಂಶ. ನನ್ನ ಹೃದಯವನ್ನು ಸ್ವಲ್ಪ ಮುಟ್ಟಿದರೂ ಸಾಕು, ಕರಗಿಹೋಗುತ್ತೇನೆ. ನನ್ನ ವೈಯಕ್ತಿಕ ಒಳಿತನ್ನು ಸಾಧಿಸಿಕೊಳ್ಳಬೇಕೆಂದು ನಾನೆಷ್ಟೇ ಆಲೋಚಿಸಿ ದರೂ, ನನ್ನ ಇಚ್ಛೆಯನ್ನೂ ಮೀರಿ ನಾನು ಇತರರ ಒಳಿತಿನ ಬಗೆಗೆ ಚಿಂತಿಸಲಾರಂಭಿಸುತ್ತೇನೆ.” ಸಿಂಹಗರ್ಜನೆ ಮಾಡುವ ಸ್ವಾಮಿ ವಿವೇಕಾನಂದರ ಹೃದಯ ವಾಸ್ತವವಾಗಿ ಎಷ್ಟು ಮೃದು ಎಂಬುದು ಇಲ್ಲಿ ಅವರ ಮಾತಿನಿಂದಲೇ ವ್ಯಕ್ತವಾಗುತ್ತದೆ. ಈ ಸಲ ಅವರು ಬಾರಾನಗೋರ್ ಮಠದಿಂದ ಹೊರಟಾಗ ತಮ್ಮ ಯೋಜನೆಗಳನ್ನು ಸಾಧಿಸಿಯೇ ತೀರುವುದು ಎಂದು ನಿಶ್ಚಯ ಮಾಡಿಕೊಂಡಿದ್ದರು. ಆದರೆ ಕಾಶಿಗೆ ಹೊರಟಿದ್ದ ಅವರು ಸ್ವಾಮಿ ಯೋಗಾನಂದರ ಅಸ್ವಸ್ಥತೆಯ ಸುದ್ದಿಕೇಳಿ ಅಲಹಾಬಾದಿಗೆ ಹೋಗಬೇಕಾಯಿತು. ಈಗ ಹೃಷೀಕೇಶದಿಂದ ಸ್ವಾಮಿ ಅಭೇದಾನಂದ ರಿಗೆ ಮಲೇರಿಯಾ ಆಗಿರುವ ಸುದ್ದಿ ಬಂದಿದೆ. ಸ್ವಾಮೀಜಿ ಈಗೊಂದು ಬಗೆಯ ಸಂದಿಗ್ಧ ಪರಿಸ್ಥಿತಿಯಲ್ಲಿ ಸಿಲುಕಿಕೊಂಡುಬಿಟ್ಟಿದ್ದಾರೆ–ಸಂನ್ಯಾಸಿಯ ವೈರಾಗ್ಯವೊಂದು ಕಡೆ. ಸೋದರ ಸಂನ್ಯಾಸಿಗಳ ಮೇಲಿನ ಪ್ರೀತಿಪೂರ್ವಕ ಹೊಣೆಗಾರಿಕೆಯೊಂದು ಕಡೆ. ಜೊತೆಗೆ ಅವರಿಗೇ ವಾತ, ಅತಿಸಾರ ಮುಂತಾದ ಕಾಯಿಲೆಗಳು ! ಈ ಎಲ್ಲ ಜಂಜಡಗಳ ನಡುವೆ ಮನಸ್ಸಿನ ಸ್ಥಿರತೆಯನ್ನು ಕಾಪಾಡಿಕೊಂಡು ಪರಮಾತ್ಮನಲ್ಲಿ ಮನಸ್ಸನ್ನು ಏಕಾಗ್ರಗೊಳಿಸಲು ಯಾವ ಬಗೆಯ ಯೋಗಭ್ಯಾಸ ತಮಗೆ ನೆರವಾಗಬಲ್ಲುದು ಎಂದು ಅವರು ಚಿಂತಿಸುತ್ತಿದ್ದಾರೆ. ಇಂತಹ ಯೋಗವನ್ನು ಕಲಿಯ ಬೇಕು ಎಂದೇ ಅವರು ಪವಾಹಾರಿ ಬಾಬಾರ ಬಳಿಗೆ ಬಂದದ್ದು.</p>
  <p>ಆದರೆ ಈ ಪವಾಹಾರಿ ಬಾಬಾ ಮಾತ್ರ ಯಾವುದನ್ನೂ ಅಷ್ಟು ಸುಲಭವಾಗಿ ಬಿಟ್ಟುಕೊಡುವವ ರಲ್ಲ. ಸ್ವಾಮೀಜಿ ಬಯಸಿದಂತಹ ಯೋಗವನ್ನು ಅವರಿಗೆ ಒಮ್ಮೆಗೇ ತಿಳಿಸಿಕೊಡಲು ಬಾಬಾಜಿ ಉತ್ಸುಕರಾಗಿದ್ದಂತೆ ತೋರಲಿಲ್ಲ. ಈ ಸಂದರ್ಭದಲ್ಲಿ ತಮ್ಮ ಮನಸ್ಸಿನಲ್ಲಿ ನಡೆಯುತ್ತಿದ್ದ ತುಮುಲವನ್ನು ಮತ್ತು ತಮಗಾದ ಒಂದು ಅಲೌಕಿಕ ಅನುಭವವನ್ನು ಮುಂದೊಮ್ಮೆ ಸ್ವಾಮೀಜಿ ಒಬ್ಬ ಶಿಷ್ಯನೆದುರು ಹೊರಗೆಡಹುತ್ತಾರೆ :</p>
  <p>“ಪವಾಹಾರಿ ಬಾಬಾರ ಸಂಪರ್ಕಕ್ಕೆ ಬಂದಮೇಲೆ ನಾನು ಅವರನ್ನು ಬಹಳವಾಗಿ ಇಷ್ಟಪಡ ತೊಡಗಿದೆ. ಅವರಿಗೂ ನನ್ನ ಮೇಲೆ ಗಾಢ ವಾತ್ಸಲ್ಯ ಬೆಳೆಯಿತು. ಒಂದು ದಿನ ನನ್ನ ಮನಸ್ಸಿನ ಲ್ಲೊಂದು ಆಲೋಚನೆ ಎದ್ದಿತು–‘ಅಲ್ಲ, ನಾನು ಅಷ್ಟೊಂದು ವರ್ಷ ಶ್ರೀರಾಮಕೃಷ್ಣರ ಜೊತೆ ಯಲ್ಲಿದ್ದರೂ, ನನ್ನ ಈ ದುರ್ಬಲ ಶರೀರವನ್ನು ಬಲಪಡಿಸಿಕೊಳ್ಳುವ ಉಪಾಯವನ್ನು ಮಾತ್ರ ಕಲಿಯಲಿಲ್ಲವಲ್ಲ’ ಎಂದು. ಬಾಬಾಜಿಯವರಿಗೆ ಹಠಯೋಗ ತಿಳಿದಿದೆ ಎಂದು ಕೇಳಿದ್ದೆ. ಆದ್ದ ರಿಂದ ನಾನು ಅದನ್ನು ಅವರಿಂದ ಕಲಿತು, ಈ ದೇಹವನ್ನು ಬಲಪಡಿಸಿಕೊಳ್ಳಬೇಕು ಎಂದು ಆಲೋಚಿಸಿದೆ . . . ದೀಕ್ಷೆ ಸ್ವೀಕರಿಸುವುದೆಂದು ನಿಶ್ಚಯವಾಗಿದ್ದ ಹಿಂದಿನ ದಿನ ಸಂಜೆ ನಾನು ಮಂಚದ ಮೇಲೆ ಒರಗಿಕೊಂಡು ಏನೋ ಆಲೋಚಿಸುತ್ತಿದ್ದೆ. ಆಗ ಇದ್ದಕ್ಕಿದ್ದಂತೆ ಅಲ್ಲಿ ಶ್ರೀರಾಮಕೃಷ್ಣರು ಕಾಣಿಸಿಕೊಂಡರು ! ಅವರು ನನ್ನ ಬಲಭಾಗದಲ್ಲಿ ನಿಂತುಕೊಂಡು ನನ್ನನ್ನೇ ನೆಟ್ಟ ದೃಷ್ಟಿಯಿಂದ ನೋಡುತ್ತಿದ್ದರು. ಅವರ ಆ ನೋಟದಲ್ಲಿ ನೋವಿನ ಛಾಯೆ ಕಾಣುತ್ತಿತ್ತು. . . . ನನ್ನನ್ನು ನಾನು ಅವರಿಗೆ ಸಂಪೂರ್ಣವಾಗಿ ಸಮರ್ಪಿಸಿಕೊಂಡವನು ; ಆದರೆ ಈಗ ನಾನು ಮತ್ತೊಬ್ಬ ಗುರುವನ್ನು ಸ್ವೀಕರಿಸುವುದರಲ್ಲಿದ್ದೇನೆ !–ಈ ಯೋಚನೆ ಮನಸ್ಸಿಗೆ ಬಂದಾಗ, ನನಗೆ ಬಹಳ ನಾಚಿಕೆಯಾಯಿತು. ಶ್ರೀರಾಮಕೃಷ್ಣರನ್ನೇ ನೋಡುತ್ತ ಇದ್ದುಬಿಟ್ಟೆ. ಹೀಗೇ ಸುಮಾರು ಎರಡು-ಮೂರು ಗಂಟೆಗಳು ಕಳೆದಿರಬಹುದು ; ಆದರೂ ನನ್ನ ಬಾಯಿಂದ ಒಂದು ಮಾತೂ ಹೊರಡಲಿಲ್ಲ. ಬಳಿಕ ಶ್ರೀರಾಮಕೃಷ್ಣರು ಇದ್ದಕ್ಕಿದ್ದಂತೆ ಅದೃಶ್ಯರಾದರು. ಈ ದರ್ಶನದ ಪರಿ ಣಾಮವಾಗಿ ನನ್ನ ಮನಸ್ಸು ಬಹಳ ತಳಮಳಗೊಂಡಿತು. ಆದ್ದರಿಂದ ನಾನು ಬಾಬಾರಿಂದ ಯೋಗದೀಕ್ಷೆ ಪಡೆಯುವ ವಿಚಾರವನ್ನು ಮುಂದೂಡಿದೆ. ಹೀಗೆ ಒಂದೆರಡು ದಿನಗಳು ಕಳೆದಿರ ಬಹುದು ; ದೀಕ್ಷೆಯ ವಿಚಾರ ಮತ್ತೆ ಮನಸ್ಸಿಗೆ ಬಂತು. ಪುನಃ ಆ ರಾತ್ರಿ ಶ್ರೀರಾಮಕೃಷ್ಣರು ಹಿಂದಿನಂತೆಯೇ ಕಾಣಿಸಿಕೊಂಡರು ! ಹೀಗೆ ಅನೇಕ ರಾತ್ರಿಗಳು ಅವರು ನಿರಂತರವಾಗಿ ಕಾಣಿಸಿಕೊಂಡರು. ಕಡೆಗೆ ಪವಾಹಾರಿ ಬಾಬಾರಿಂದ ದೀಕ್ಷೆ ಪಡೆಯುವ ಆಲೋಚನೆಯನ್ನು ನನ್ನ ಮನಸ್ಸಿನಿಂದ ತಳ್ಳಿಹಾಕಿಬಿಟ್ಟೆ. ಒಂದು ವೇಳೆ ದೀಕ್ಷೆಯನ್ನು ಪಡೆದದ್ದೇ ಆದರೂ ಅದರಿಂದ ನನಗೆ ಒಳ್ಳೆಯದೇನೂ ಆಗುವುದಿಲ್ಲ ; ಏನಾದರೂ ಆಗುವುದಿದ್ದರೆ ಅದು ಕೆಡಕು ಮಾತ್ರ ಎಂದು ನನಗೆ ಮನವರಿಕೆಯಾಯಿತು.”</p>
  <p>ಸ್ವಾಮೀಜಿಯ ಈ ಮಾತುಗಳು, ಅನುಭವಗಳು ನಿಜಕ್ಕೂ ಪರಮಾದ್ಭುತ. ಶ್ರೀರಾಮಕೃಷ್ಣ ಪರಮಹಂಸರ ಅಪಾರ ಕೃಪೆಗೆ ಪಾತ್ರರಾದಂತಹ ಸ್ವಾಮೀಜಿ, ಶ್ರೀರಾಮಕೃಷ್ಣರಿಂದ ಆಧ್ಯಾತ್ಮಿಕ ಸಿದ್ಧಿಸರ್ವಸ್ವವನ್ನೇ ಧಾರೆಯಾಗಿ ಪಡೆದಂತಹ ಸ್ವಾಮೀಜಿ, ಮತ್ತೊಬ್ಬ ಸಂತನಿಂದ ಪಡೆಯು ವಂಥದೇನಿದೆ ! ಸ್ವತಃ ಸ್ವಾಮೀಜಿಗೆ ಈ ವಿಷಯ ತಿಳಿದಿಲ್ಲವೆ . . . ? ತಿಳಿದಿದೆ, ಎಲ್ಲವೂ ತಿಳಿದಿದೆ. ಆದರೆ ಶ್ರೀರಾಮಕೃಷ್ಣರು ಅವರನ್ನು ಪರೀಕ್ಷೆ ಮಾಡುತ್ತಿದ್ದಾರೆ. ವಾತರೋಗ ಅತಿಸಾರವೇ ಮೊದಲಾದ ಕಾಯಿಲೆಗಳೆಲ್ಲ ಅವರ ಶರೀರವನ್ನು ಜರ್ಝರಿತಗೊಳಿಸಿಬಿಟ್ಟಿವೆ. ಇಂತಹ ಶರೀರ ದಿಂದ ಮಹಾಕಾರ್ಯಗಳನ್ನು ಹೇಗೆ ಸಾಧಿಸಿಯೇನು?–ಆದ್ದರಿಂದ ಈ ಹಠಯೋಗಿಯ ಸಹಾಯ ಪಡೆದು ದೇಹವನ್ನು ಬಲಪಡಿಸಿಕೊಳ್ಳೋಣ, ಎಂಬ ಆಲೋಚನೆ ಅವರದು. ಆದರೆ ಶ್ರೀರಾಮ ಕೃಷ್ಣರೇ ತಮಗೆ ಬೇಕಾದ ಎಲ್ಲ ಅನುಕೂಲತೆಗಳನ್ನು ಮಾಡಿಕೊಡಬಲ್ಲರು ಎನ್ನುವ ಯೋಚನೆ ಬರಲಿಲ್ಲ ಅವರಿಗೆ. ಇದೂ ಕೂಡ ಶ್ರೀರಾಮಕೃಷ್ಣರ ಇಚ್ಛೆಯೇ. ಏಕೆಂದರೆ ಪರಮ ಶಕ್ತಿಶಾಲಿ ಯಾದ ತಮ್ಮ ನರೇಂದ್ರ ಅತ್ಯಂತ ಅಸಹಾಯಕ ಪರಿಸ್ಥಿತಿಗೆ ಗುರಿಯಾದ ಸಮಯಕ್ಕೆ ಸರಿಯಾಗಿ ತಮ್ಮ ಸಹಾಯಹಸ್ತವನ್ನು ನೀಡುವಂತಾಗಬೇಕು ; ತನ್ಮೂಲಕ ಆತನ ಶ್ರದ್ದೆಯನ್ನು ಸ್ಥಿರಗೊಳಿಸ ಬೇಕು ಎಂಬುದೇ ಶ್ರೀರಾಮಕೃಷ್ಣರ ಅಪೇಕ್ಷೆ. ತಮ್ಮ ಭಕ್ತರ ಹಿಂದೆ ತಾವು ಸದಾ ಬೆಂಗಾವಲಾಗಿ ಇದ್ದೇವೆ ಎನ್ನುವುದನ್ನು ಈ ಮೂಲಕ ಅವರು ದೃಢಪಡಿಸುತ್ತಿದ್ದಾರೆ. ಸ್ವಾಮೀಜಿಗೆ ಮತ್ತೆಮತ್ತೆ ದರ್ಶನ ಕೊಟ್ಚಿದ್ದೇ ಇದಕ್ಕೆ ಸಾಕ್ಷಿ. ಅಂತೂ ಈ ಘಟನೆಯ ಮೂಲಕ ಶ್ರೀರಾಮಕೃಷ್ಣರು ಜಗತ್ತಿನ ಜನರಿಗೆ ಒಂದು ಘನ ಸತ್ಯವನ್ನು ಪ್ರಕಟಪಡಿಸುತ್ತಾರೆ. ಏನದು ? ತಾವು ಶರೀರ ಬಿಟ್ಟರೂ ತಮ್ಮ ಅವತಾರ ಕಾರ್ಯವನ್ನು ನಿಲ್ಲಿಸಿಲ್ಲ ; ಅದೃಶ್ಯರಾಗಿ ಇಲ್ಲೇ ಇದ್ದುಕೊಂಡು ತಮ್ಮ ಭಕ್ತರ ಮೂಲಕ ಅವತಾರ ಕಾರ್ಯವನ್ನು ಸಾಧಿಸುತ್ತಿದ್ದೇವೆ ಎಂದು. ಈ ಅದ್ಭುತ ದರ್ಶನ ಸ್ವಾಮೀಜಿಯ ಮನಸ್ಸಿನ ಮೇಲೆ ಗಾಢ ಪರಿಣಾಮವನ್ನು ಬೀರಿತು. ತಾವು ಈ ಭೂಮಿಯ ಮೇಲೆ ಎಲ್ಲೇ ಸಂಚರಿಸುತ್ತಿ ದ್ದರೂ ಶ್ರೀರಾಮಕೃಷ್ಣರು ಅಲ್ಲಿಯೇ ಇದ್ದುಕೊಂಡು ತಮ್ಮನ್ನು ರಕ್ಷಿಸುತ್ತಾರೆ ಎನ್ನುವ ಭರವಸೆ ಸಿಕ್ಕಿತು. ಮುಂದೆ ಬಹುಕಾಲದ ಮೇಲೆ ಸ್ವಾಮೀಜಿ ಬಂಗಾಳಿಯಲ್ಲಿ, ‘ಗಾಯೆ ಗೀತ್ ಶುನಾತೆ ತೋ ಮಾಯ್’–‘ಹಾಡೊಂದು ಹಾಡುವೆ ನಾ ನಿನಗೆ’ ಎಂಬ ಕವನವೊಂದನ್ನು ರಚಿಸುತ್ತಾರೆ. ಈ ಕವನದಲ್ಲಿ, ಅವರಿಗೆ ಘಾಜೀಪುರದಲ್ಲಾದ ಶ್ರೀರಾಮಕೃಷ್ಣದರ್ಶನದ ದಿವ್ಯಾನುಭವ ಮೈದಾಳಿ ರುವುದನ್ನು ಗಮನಿಸಬಹುದು–</p>
  <div/>
  <div/>
  <div>		ಅನವರತ ನೀನೆನ್ನ ಹಿಂದೆಯೇ ಇರುತಿರುವೆ<br/>		ಮೃದುಮಧುರ ಮಂದಹಾಸವನು ಬೀರಿ ;<br/>		ಅಂಜಿಕೆಯದೆನಗೆಲ್ಲಿ, ಜನನ ಮರಣವು ಕೂಡ<br/>		ಕಾಲಿನಡಿ ಬಿದ್ದಿಹುದು ಮೈಯ ಮುದುರಿ !</div>
  <div/>
  <div>		ಜನುಮಜನುಮಂಗಳಲು ನಾ ನಿನ್ನ ಸೇವಕನು,<br/>		ಹೇ ದಯಾನಿಧೆ, ನಿನ್ನ ಬಗೆಯನರಿಯೆ ; <br/>		ಇನಿತೆ ನನ್ನಿಚ್ಛೆ, ನಾನಿನಿತನ್ನೆ ಬೇಡುವೆನು, <br/>		ದಡಕೆ ದಾಟಿಸು ಎನ್ನ , ನನ್ನ ಪ್ರಭುವೆ !</div>
  <div/>
  <div>		ನಿನಗೆ ನಾ ಆಟದೊಳು ಮುಳುಗಿರುವ ಶಿಶುವಿನೊಲು–<br/>		ನಿನ್ನೆದುರು ಆಟವಾಡುತ್ತಲಿರುವೆ ;<br/>		ಕೆಲವೊಮ್ಮೆ ನಿನ್ನಿಂದ ದೂರಾಗಿ ಅಲೆದು ಬಹೆ,<br/>		ಕೆಲವೊಮ್ಮೆ ನಿನ್ನೊಡನೆ ಮುನಿಸು ತಾಳ್ವೆ !</div>
  <div/>
  <div>		ಇರುಳಿನಾ ಕತ್ತಲಲಿ ಮೌನಾಶ್ರುಧಾರೆಯಲಿ<br/>		ತುಂಬಿ ಬಹ ಕಂಗಳಿಂ ನೀ ನೋಡುವೆ ;<br/>		ಆ ನಿನ್ನ ಮುದ್ದು ಮುಖ ಮಣಿಸುವುದು ನನ್ನನ್ನು,<br/>		ನಿನ್ನ ಪದದಡಿ ನಾನು ಶರಣು ಬರುವೆ !</div>
  <div/>
  <div>		ನಿನ್ನ ಕ್ಷಮೆಯನ್ನೇಕೆ ನಾನು ಕೋರಲಿ ಪ್ರಭುವೆ,<br/>		ಕೋಪ ನಿನಗಿಲ್ಲ ಈ ಸುತನ ಮೇಲೆ ;<br/>		ನೀನೆನ್ನ ತಾಯ್ತಂದೆ, ನಿನ್ನ ಚಿರಪುತ್ರ ನಾ,<br/>		ನನ್ನ ನೀನೆಂದೆಂದು ಸಹಿಸುತಿರುವೆ !</div>
  <p class="noindent">ಹೀಗೆ ಸ್ವಾಮೀಜಿ ತಮ್ಮ ಗುರುದೇವನನ್ನು ಇನ್ನೂ ಚೆನ್ನಾಗಿ ಅರಿತುಕೊಳ್ಳುವಂತಾಯಿತು ; ಎಲ್ಲ ಆಧ್ಯಾತ್ಮಿಕತೆಯ ಅಂತಿಮ ಸಮಾವೇಶ ಹಾಗೂ ಅತ್ಯುನ್ನತ ಆಧ್ಯಾತ್ಮಿಕ ಶಿಖರವೇ ಶ್ರೀರಾಮ ಕೃಷ್ಣರು ಎಂಬುದನ್ನು ಸ್ಪಷ್ಟವಾಗಿ ಮನಗಾಣುವಂತಾಯಿತು. ಇಂತಹ ಶ್ರೀರಾಮಕೃಷ್ಣರ ಪದತಲ ದಲ್ಲಿ ಕುಳಿತು ಧನ್ಯನಾದವನಿಗೆ ಬೇರಾವ ಆಧ್ಯಾತ್ಮಿಕ ಗುರುವಿನ ಆವಶ್ಯಕತೆಯೂ ಇಲ್ಲವೆಂಬು ದನ್ನು ಅರಿತರು. ಈ ಸಂದರ್ಭದಲ್ಲಿ ಅವರು ಪ್ರಮದ ಬಾಬುವಿಗೆ ಒಂದು ಪತ್ರ ಬರೆಯುತ್ತಾರೆ–</p>
  <p>“. . . ಈಗ ನೋಡಿದರೆ ಎಲ್ಲವೂ ನನ್ನ ನಿರೀಕ್ಷೆಗೆ ತದ್ವಿರುದ್ಧವಾಗಿಯೇ ಆಗಿಬಿಟ್ಟಿದೆ ! ನಾನೇ ಒಬ್ಬ ಭಿಕ್ಷುಕನಂತೆ ಈ ಪವಾಹಾರಿ ಬಾಬಾರ ಬಾಗಿಲಿಗೆ ಬಂದಿದ್ದರೆ, ಇವರು ನನ್ನಿಂದಲೇ ಕಲಿಯಲು ಇಚ್ಛಿಸುತ್ತಾರೆ ! ಬಹುಶಃ ಈ ಸಾಧುಗಳಿನ್ನೂ ಪರಿಪೂರ್ಣರಾಗಿಲ್ಲವೆಂದು ತೋರು ತ್ತದೆ. ವಿಪರೀತ ವಿಧಿ, ಆಚಾರಗಳು ಮತ್ತು ತುಂಬ ಮುಚ್ಚುಮರೆ ಇವರಲ್ಲಿ, ಸಾಗರ ಪೂರ್ಣ ವಾಯಿತೆಂದರೆ ಅದರ ದಡಗಳು ಅದನ್ನು ಹಿಡಿದಿಡಲಾರವು. ಆದ್ದರಿಂದ ನಾನು ನಿರ್ಧಾರ ಮಾಡಿಬಿಟ್ಟಿದ್ದೇನೆ–ಇವರಿಗೆ ಸುಮ್ಮನೆ ತೊಂದರೆ ಕೊಡುವುದು ಒಳ್ಳೆಯದಲ್ಲ, ಅದರಿಂದೇನೂ ಪ್ರಯೋಜನವಿಲ್ಲ ಎಂದು. ನಾನು ಇಷ್ಟರಲ್ಲೇ ಅವರಿಂದ ಬೀಳ್ಗೊಳ್ಳಲಿದ್ದೇನೆ. . .</p>
  <p>“ಇನ್ನುಮೇಲೆ ನಾನು ಯಾವ ದೊಡ್ಡ ವ್ಯಕ್ತಿಯ ಬಳಿಗೂ ಹೋಗುವವನಲ್ಲ.” ಹೀಗೆ ಹೇಳಿ, ಬಂಗಾಳೀ ಹಾಡೊಂದನ್ನು ಉದ್ಧರಿಸುತ್ತಾರೆ–</p>
  <div/>
  <div>		ನಿನ್ನಲ್ಲಿಯೆ ನೀನಿರು ಮನವೆ<br/>		ಹೊರಗೆಲ್ಲಿಯು ನೀನರಸದಿರು<br/>		ಆವುದನೀತೆರ ಹುಡುಕುತಲಿಹೆಯೋ<br/>		ಅದೆ ನಿನ್ನೆದಯೊಳಗಿರುತಿರಲು ॥</div>
  <div/>
  <div>		ಹೃದಯದ ಕರೆಗೋಗೊಡುವನು ಅವನು<br/>		ಸರ್ವಸಿದ್ಧಿಗಳ ಸ್ಪರುಷಮಣಿ<br/>		ನಿನ್ನ ಎದೆಯೊಳೇ ಹುದುಗಿದೆ ಕಾಣೋ<br/>		ಸಕಲೈಶ್ವರ್ಯದ ರನ್ನಗಣಿ ॥</div>
  <div/>
  <div>		ಮುತ್ತುರತುನಗಳೊ ಪಚ್ಚೆ ಹರಳುಗಳೊ<br/>		ಹೃದಯಮಂದಿರದ ಅಂಗಳದಿ<br/>		ಚದುರಿ ಬಿದ್ದಿರಲು ಎಲ್ಲಿ ಹುಡುಕುತಿಹೆ<br/>		ಮರುಳನಂತೆ ಅನ್ಯಾಶ್ರಯದಿ ॥</div>
  <div/>
  <p>“ಅದ್ದರಿಂದ ಈಗ ನನ್ನ ಅಂತಿಮ ಮಹಾನಿರ್ಣಯವೇನೆಂದರೆ ಶ್ರೀರಾಮಕೃಷ್ಣರಿಗೆ ಯಾರೂ ಸರಿಸಾಟಿಯಿಲ್ಲ ಎಂದು. ಶ್ರೀರಾಮಕೃಷ್ಣರಂತಹ ಅಭೂತಪೂರ್ವ ಪರಿಪೂರ್ಣತೆ ಈ ಜಗತ್ತಿನ ಲ್ಲೆಲ್ಲೂ ಇಲ್ಲ. ಸಕಲರನ್ನೂ ತನ್ನೆಡೆಗೆ ಸೆಳೆಯುವ ಅವರ ಅದ್ಭುತ ಅಹೈತುಕ ಕರುಣೆ, ಬದ್ಧಮಾನ ವನ ಮೇಲೆ ಅವರಿಗಿರುವ ತೀವ್ರ ಅನುಕಂಪೆ–ಇವನ್ನು ಇನ್ನೆಲ್ಲಿ ಕಾಣಲು ಸಾಧ್ಯ ? ಅವರು, ತಾವೇ ಹೇಳುತ್ತಿದ್ದಂತೆ ಅವತಾರವೇ ಆಗಿರಬೇಕು, ಅಥವಾ ಮಾನವಕೋಟಿಯ ಉದ್ಧಾರಕ್ಕಾಗಿ ಮನುಷ್ಯದೇಹ ಧರಿಸಿ ಬರುವರೆಂದು ವೇದಾಂತದಲ್ಲಿ ಹೇಳಲ್ಪಟ್ಟಿರುವ ದೇವಮಾನವರೇ ಆಗಿರ ಬೇಕು. ಇದು ನನ್ನ ಖಂಡಿತವಾದ ಹಾಗೂ ಸುನಿಶ್ಚಿತವಾದ ಅಭಿಮತ. ಇಂತಹ ದೇವಮಾನವರ ಆರಾಧನೆಯನ್ನೇ ಪತಂಜಲಿ ಮಹರ್ಷಿಗಳು ತಮ್ಮ ಯೋಗಸೂತ್ರದಲ್ಲಿ ‘ಸಂತನೊಬ್ಬನ ಶುದ್ಧ ಹೃದಯದ ಮೇಲೆ ಧ್ಯಾನ ಮಾಡುವುದರ ಮೂಲಕ ನಮ್ಮ ಉದ್ದೇಶವನ್ನು ಸಿದ್ಧಿಸಿಕೊಳ್ಳಬಹುದು’ ಎಂದು ಉಲ್ಲೇಖಿಸಿದ್ದಾರೆ.”</p>
  <p>ಹೀಗೆಂದ ಸ್ವಾಮೀಜಿ, ಈಗ ತಮ್ಮ ಅಂತರಾಳವನ್ನೇ ಪ್ರಮದಬಾಬುಗಳ ಮುಂದೆ ತೆರೆದಿಡು ತ್ತಾರೆ.</p>
  <p>“ಶ್ರೀರಾಮಕೃಷ್ಣರು ತಮ್ಮ ಜೀವಿತಾವಧಿಯಲ್ಲಿ ನನ್ನ ಒಂದೇ ಒಂದು ಪ್ರಾರ್ಥನೆಯನ್ನೂ ನಿರಾಕರಿಸಲಿಲ್ಲ. ನನ್ನ ಅನಂತಾನಂತ ಅಪರಾಧಗಳನ್ನು ಕ್ಷಮಿಸಿದ್ದಾರೆ ಅವರು. ಅಂತಹ ಅದ್ಭುತ ಪ್ರೀತಿ ನನಗೆ ನನ್ನ ತಂದೆತಾಯಿಯರಿಂದಲೂ ಸಿಗಲಿಲ್ಲ. ಇದರಲ್ಲಿ ಅತಿಶಯೋಕ್ತಿಯಾಗಲಿ ಕವಿತ್ವ ವಾಗಲಿ ಇಲ್ಲ. ಅವರ ಪ್ರತಿಯೊಬ್ಬ ಶಿಷ್ಯನಿಗೂ ತಿಳಿದಿರುವ ಸರಳ ಸತ್ಯ ಇದು. ಮಹಾ ಅಪಾಯ ಗಳ ಸಂದರ್ಭಗಳಲ್ಲಿ, ಘೋರ ಪ್ರಲೋಭನೆಗಳ ಸಮಯಗಳಲ್ಲಿ ನಾನು ತೀವ್ರ ತಳಮಳದಿಂದ ಅತ್ತು ಪ್ರಾರ್ಥಿಸಿದೆ–‘ಓ ದೇವರೆ, ಕಾಪಾಡು’ ಎಂದು. ಆದರೆ ಆಗ ನನಗೆ ಯಾವ ಉತ್ತರವೂ ಬರಲಿಲ್ಲ. ಆದರೆ ಈ ಅದ್ಭುತ ವ್ಯಕ್ತಿ–ನೀವು ಅವರನ್ನು ಅವತಾರ ಎಂದಾದರೂ ಕರೆಯಿರಿ, ಏನು ಬೇಕಾದರೂ ಕರೆಯಿರಿ–ಅವರು ತಮ್ಮ ಅಂತರ್ದೃಷ್ಟಿಯಿಂದ ನನ್ನ ಬೇಗೆಗಳೆಲ್ಲವನ್ನೂ ಅರಿತು ಪರಿಹರಿಸಿದ್ದಾರೆ. ನಾನೇ ಹಿಂಜರಿಯುತ್ತಿದ್ದರೂ ಕೂಡ ಅವರು ತಾವಾಗಿಯೇ ನನ್ನನ್ನು ತಮ್ಮೆಡೆಗೆ ಸೆಳೆದುಕೊಂಡು ರಕ್ಷಿಸಿದ್ದಾರೆ.”</p>
  <p>ಆದರೆ ಸ್ವಾಮೀಜಿ ಪವಾಹಾರಿ ಬಾಬಾರನ್ನು ಮೆಚ್ಚಿಕೊಂಡಿದ್ದಾಗಲಿ, ಅವರಿಂದ ಯೋಗದೀಕ್ಷೆ ಯನ್ನು ಪಡೆಯಲು ಉತ್ಸುಕರಾದದ್ದಾಗಲಿ, ಅಥವಾ ಶ್ರೀರಾಮಕೃಷ್ಣರ ದಿವ್ಯದರ್ಶನವಾದ ಬಳಿಕ ತಮ್ಮ ನಿರ್ಧಾರವನ್ನು ಬದಲಿಸಿದ್ದಾಗಲಿ, ಅವರು ಶ್ರೀರಾಮಕೃಷ್ಣರಲ್ಲಿ ಶ್ರದ್ಧೆಯನ್ನು ಕಳೆದು ಕೊಂಡಿದ್ದರೆಂಬುದರ ಕುರುಹುಗಳೆಂದು ತಿಳಿಯಬೇಕಾಗಿಲ್ಲ. ಅವು ಬಹುಮುಖ ಜ್ಞಾನಾರ್ಜನೆ ಯಲ್ಲಿ ಅವರಿಗಿದ್ದ ಉತ್ಸಾಹವನ್ನು ತೋರಿಸುತ್ತವೆ. ಆದರೆ ಇದನ್ನು ಸ್ವತಃ ಅವರ ಗುರುಭಾಯಿ ಗಳೂ ಅಪಾರ್ಥ ಮಾಡಿಕೊಂಡಿದ್ದರು. ಆದ್ದರಿಂದ ಅದನ್ನು ಅಲ್ಲಗಳೆದು ಸ್ವಾಮೀಜಿ ಸ್ವಲ್ಪ ಖಾರವಾಗಿಯೇ ಅಖಂಡಾನಂದರಿಗೊಂದು ಪತ್ರ ಬರೆದಿದ್ದರು–“. . . ಒಳ್ಳೆಯದು ಎಲ್ಲೇ ಇದ್ದರೂ ಅದನ್ನು ಗುರುತಿಸಬೇಕೆಂಬುದೇ ನನ್ನ ಧ್ಯೇಯಮಂತ್ರ. ಇದರಿಂದ ಶ್ರೀರಾಮಕೃಷ್ಣರ ಮೇಲೆ ನನಗಿರುವ ಭಕ್ತಿ ಕಡಿಮೆಯಾಗಬಹುದೆಂದು ನನ್ನ ಗುರುಭಾಯಿಗಳು ಭಾವಿಸಿರುವಂತಿದೆ. ಇದು ಕೇವಲ ಮತಾಂಧರ ಮತ್ತು ಹಠಮಾರಿಗಳ ಅಭಿಪ್ರಾಯ. ಏಕೆಂದರೆ ಎಲ್ಲ ಗುರುಗಳೂ ಸಚ್ಚಿದಾನಂದಗುರುವಾದ ಒಬ್ಬನೇ ಭಗವಂತನ ಬೇರೆಬೇರೆ ಅಂಶಗಳು, ಬೇರೆಬೇರೆ ಮುಖ ಗಳು,” ಪವಾಹಾರಿ ಬಾಬಾರಿಂದ ರಾಜಯೋಗವನ್ನು ಕಲಿಯುವುದಷ್ಟೇ ಅವರ ಉದ್ದೇಶವಾಗಿ ತ್ತೆಂಬುದು ಇದೇ ಪತ್ರದ ಮೊದಲ ಕೆಲವು ಸಾಲುಗಳಿಂದ ಸ್ಪಷ್ಟವಾಗುತ್ತದೆ. ಅವರು ಬರೆಯು ತ್ತಾರೆ : “ನಮ್ಮ ಬಂಗಾಳವು ಭಕ್ತಿ-ಜ್ಞಾನಗಳ ನಾಡು. ಅಲ್ಲಿ ಯೋಗದ ಹೆಸರೇ ಇಲ್ಲ. ಇರುವ ಸ್ವಲ್ಪ ‘ಯೋಗ’ ಎಂಬುದಾದರೂ ಕೇವಲ ಹಠಯೋಗದ ಹೆಸರಿನ ಕಸರತ್ತುಗಳು, ಅಷ್ಟೆ. ಆದ್ದರಿಂದಲೇ ಈಗ ನಾನು ಈ ಅದ್ಭುತ ರಾಜಯೋಗಿಯ ಬಳಿಗೆ ಬಂದಿದ್ದೇನೆ. . . ” ಆದರೆ ಶ್ರೀರಾಮಕೃಷ್ಣರ ಇಚ್ಛೆ ಬೇರೆಯಾಗಿತ್ತು. ಸ್ವಾಮೀಜಿಯ ಪಾಲಿಗಂತೂ ಒಂದು ಅಮೂಲ್ಯ ಅನು ಭವ ಸಿಕ್ಕಿದಂತಾಯಿತು.</p>
  <p>ಘಾಜೀಪುರದಲ್ಲಿದ್ದ ಈ ದಿನಗಳಲ್ಲಿ ಸ್ವಾಮೀಜಿ ಕೆಲವು ಐರೋಪ್ಯ ಅಧಿಕಾರಿಗಳೂ ಸೇರಿದಂತೆ ಹಲವಾರು ವ್ಯಕ್ತಿಗಳನ್ನು ಸಂಧಿಸಿದರು. ಗಗನ್ಬಾಬುವಿನ ಮೂಲಕ ಅವರಿಗೆ ರಾಸ್ ಎಂಬೊಬ್ಬ ಆಂಗ್ಲ ಸರ್ಕಾರೀ ಅಧಿಕಾರಿಯ ಪರಿಚಯವಾಯಿತು. ಈ ರಾಸ್ ಎಂಬುವನು ಸಾಕಷ್ಟು ಪಾಂಡಿತ್ಯ ವನ್ನು ಗಳಿಸಿದ್ದವನು. ಈತ ಸ್ವಾಮೀಜಿಯನ್ನು ಹಿಂದೂ ಹಬ್ಬ-ಉತ್ಸವಗಳ ಕುರಿತಾಗಿ, ಅದರಲ್ಲೂ ಮುಖ್ಯವಾಗಿ ಹೋಳಿ ಹಾಗೂ ರಾಮಲೀಲಾ ಉತ್ಸವಗಳ ಸಂಬಂಧವಾಗಿ, ಹಲವಾರು ಪ್ರಶ್ನೆ ಗಳನ್ನು ಕೇಳಿದ. ಅಲ್ಲದೆ ಹಿಂದೂಗಳ ಹಲವಾರು ಸಾಮಾಜಿಕ ಸಂಪ್ರದಾಯಗಳ ಬಗೆಗೂ ಪ್ರಶ್ನಿಸಿದ. ಈ ಪ್ರಶ್ನೆಗಳಿಂದಾಗಿ ಸ್ವಾಮೀಜಿಯಲ್ಲಿ ಸುಪ್ತವಾಗಿದ್ದ ಅನಂತ ಅಂತಸ್ಸತ್ವವೂ, ಅಪಾರ ವಿದ್ವತ್ತೂ ಜಾಗೃತಗೊಂಡು ಪ್ರಖರ ವಾಗ್ವಾಹಿನಿಯ ಮೂಲಕ ಹರಿಯಲಾರಂಭಿಸಿತು. ಧಾರ್ಮಿಕ ಬೆಳವಣಿಗೆಗೂ ಪ್ರಕೃತಿಪೂಜೆ ಹಾಗೂ ವ್ಯಕ್ತಿಪೂಜೆಗಳಿಗೂ ಇರುವ ಸಂಬಂಧವನ್ನು ಅವರು ಸೂಕ್ಷ್ಮವಾಗಿ ವಿಶ್ಲೇಷಿಸಿ ವಿವರಿಸಿದರು. ಹಿಂದೂ ಸಾಮಾಜಿಕ ಹಿನ್ನೆಲೆಯಲ್ಲಿರುವ ಶ್ರೇಷ್ಠ ಆಧ್ಯಾತ್ಮಿಕ ಭಾವನೆಗಳನ್ನು ತಮ್ಮ ವಿಶಿಷ್ಟ, ವೈಜ್ಞಾನಿಕ ದೃಷ್ಟಿಕೋನದ ಮೂಲಕ ವರ್ಣಿಸಿದರು. ಈ ಉತ್ತರಗಳನ್ನು ಕೇಳಿ ಆ ಪಾಶ್ಚಾತ್ಯ ವಿದ್ವಾಂಸನಿಗೆ ಅತ್ಯಾಶ್ಚರ್ಯವಾಯಿತು. ಸನಾತನ ಧರ್ಮದ ಅದ್ಭುತತೆ ಅವನಿಗೆ ಮನದಟ್ಟಾಯಿತು. ಹಿಂದೂಧರ್ಮದ ಆಧ್ಯಾತ್ಮಿಕ ತತ್ತ್ವಗಳು ಇಷ್ಟೊಂದು ಘನವಾಗಿದ್ದಾವೆಂದು ತಾನು ಕನಸಿನಲ್ಲೂ ಊಹಿಸಿರಲಿಲ್ಲ ಎಂದು ಆತ ಒಪ್ಪಿ ನುಡಿದ. ಸ್ವಾಮೀಜಿ ಅವನ ಕೋರಿಕೆಯಂತೆ ಹೋಳಿ ಹಬ್ಬದ ಕುರಿತಾಗಿ ಒಂದು ಲೇಖನವನ್ನು ಬರೆದುಕೊಟ್ಟರು. ಈ ರಾಸ್ ಮಹಾಶಯ ಅವರನ್ನು ಅಲ್ಲಿನ ಜಿಲ್ಲಾ ನ್ಯಾಯಾಧೀಶನಾದ ಪೆನ್ನಿಂಗ್ಟನ್ ಎಂಬವನಿಗೆ ಪರಿಚಯಿಸಿಕೊಟ್ಟ. ಈ ನ್ಯಾಯಾಧೀಶನು ಸ್ವಾಮೀಜಿಯೊಂದಿಗೆ ಸಂಭಾಷಣೆಯಲ್ಲಿ ತೊಡಗಿ ಹಿಂದೂಧರ್ಮದ ಹಲವಾರು ಅಂಶಗಳ ಬಗ್ಗೆ ಪ್ರಶ್ನಿಸಿದ. ಅವುಗಳಿಗೆಲ್ಲ ಸ್ವಾಮೀಜಿ ಅತ್ಯಂತ ಸಮರ್ಥವಾಗಿ ಉತ್ತರಿಸಿ, ಹಿಂದೂಧರ್ಮದ ಪುನರುತ್ಥಾನ ಹಾಗೂ ಭಾರತದ ನವಸಂಕ್ರಮಣ ಕಾಲ–ಇವುಗಳ ಕುರಿತಾದ ತಮ್ಮ ಭವ್ಯ ಕಲ್ಪನೆಗಳನ್ನು, ಯೋಜನೆಗಳನ್ನು ಸುದೀರ್ಘವಾಗಿ ವರ್ಣಿಸಿದರು. ಯೋಗದ ಶಾಸ್ತ್ರೀಯ ಹಾಗೂ ವೈಜ್ಞಾನಿಕ ತಳಹದಿ, ಹಿಂದೂ ಸಂನ್ಯಾಸಿಗಳ ಕ್ರಮ- ನಿಯಮಗಳು ಮತ್ತು ಇನ್ನೂ ಹಲವಾರು ವೈವಿಧ್ಯಮಯ ವಿಷಯಗಳ ಕುರಿತಾಗಿ ತಿಳಿಸಿಕೊಟ್ಟರು. ಯೋಗದ ಸೂಕ್ಷ್ಮವಿಚಾರಗಳನ್ನೆಲ್ಲ ಆಧುನಿಕ ಮನಶ್ಶಾಸ್ತ್ರದ ಬೆಳಕಿನಲ್ಲಿ ವಿವರಿಸಿದರು. ಸ್ವಾಮೀಜಿಯ ಈ ಅಸಾಮಾನ್ಯ ವಿಚಾರಧಾರೆಯಿಂದ ತೀವ್ರವಾಗಿ ಪ್ರಭಾವಿತನಾದ ಪೆನ್ನಿಂಗ್ ಟನ್, ಇಂಗ್ಲೆಂಡಿಗೆ ಹೋಗಿ ಸ್ವಾಮೀಜಿ ಈ ಸಂದೇಶಗಳನ್ನು ಪ್ರಚಾರ ಮಾಡಬೇಕು ; ಅಲ್ಲಿ ಅವುಗಳಿಗೆ ಖಂಡಿತವಾಗಿ ಯೋಗ್ಯ ಮನ್ನಣೆ ದೊರಕುತ್ತದೆ ಎಂದು ಸಲಹೆ ಮಾಡಿದ. ಸ್ವಾಮೀಜಿ ಯವರು ಧರ್ಮಪ್ರಚಾರಕ್ಕಾಗಿ ಪಾಶ್ಚಾತ್ಯ ರಾಷ್ಟ್ರಗಳಿಗೆ ಹೋಗಬೇಕು ಎಂದು ಸೂಚಿಸಿದವರಲ್ಲಿ ಈತನೇ ಮೊದಲಿಗನೆಂಬಂತೆ ತೋರುತ್ತದೆ.</p>
  <p>ಘಾಜೀಪುರದಲ್ಲಿ ಕರ್ನಲ್ ರಿವೆಟ್ ಕಾರ್ನಾಕ್ ಎಂಬ ಮತ್ತೊಬ್ಬ ಆಂಗ್ಲವ್ಯಕ್ತಿಗೆ ಸ್ವಾಮೀಜಿ ಯನ್ನು ಸಂಧಿಸುವ ಅವಕಾಶ ಲಭಿಸಿತು. ಆತ ಅವರೊಂದಿಗೆ ವೇದಾಂತದ ಬೋಧನೆಗಳ ಬಗ್ಗೆ ಹಾಗೂ ಅವುಗಳನ್ನು ತಮ್ಮ ನಿತ್ಯಜೀವನದಲ್ಲಿ ಅಳವಡಿಸಿಕೊಳ್ಳುವುದು ಹೇಗೆಂಬುದರ ಬಗ್ಗೆ ದೀರ್ಘ ಸಂಭಾಷಣೆಯನ್ನು ನಡೆಸಿದ. ಅವರ ಅದ್ಭುತ ಅಂತರ್ದೃಷ್ಟಿ, ಶಕ್ತಿಪೂರ್ಣ ವ್ಯಕ್ತಿತ್ವ, ಅವರ ಪರಿಪೂರ್ಣ ವೈರಾಗ್ಯಬುದ್ಧಿ–ಇವು ಅವರ ಮಾತುಗಳ ಮೂಲಕ ಹೊರಚಿಮ್ಮುತ್ತಿರುವು ದನ್ನು ಕಂಡು ಆತ ಗಾಢವಾಗಿ ಪ್ರಭಾವಿತನಾದ. ಅವರನ್ನು ಸಂದರ್ಶಿಸಿದ ಆ ಪಾಶ್ಚಾತ್ಯರಿಗೆಲ್ಲ ಸ್ವಾಮೀಜಿ ವೇದಾಂತವೇ ಮೈದಾಳಿ ಬಂದಂತೆ ಕಂಡರು.</p>
  <p>ಈ ಅವಧಿಯಲ್ಲಿ ಸ್ವಾಮೀಜಿ ಟಿಬೆಟಿನಲ್ಲಿದ್ದ ಸ್ವಾಮಿ ಅಖಂಡಾನಂದರೊಂದಿಗೆ ಪತ್ರ ವ್ಯವಹಾರವನ್ನಿಟ್ಟುಕೊಂಡಿದ್ದರು. ತಾವೂ ಟಿಬೆಟಿಗೆ ಹೋಗಿ ಅಲ್ಲಿ ಲಭ್ಯವಿರುವ ಅಪೂರ್ವ ಬೌದ್ಧ ಶಾಸ್ತ್ರಗ್ರಂಥಗಳನ್ನು ಅಧ್ಯಯನ ಮಾಡುವ ಇಚ್ಛೆ ಸ್ವಾಮೀಜಿಯವರಿಗಿತ್ತು. ಆದರೆ ಟಿಬೆಟನ್ನು ಪ್ರವೇಶಿಸುವಲ್ಲಿ ತೀವ್ರ ಪ್ರತಿಬಂಧಗಳಿದ್ದುದರಿಂದ, ನೇಪಾಳಕ್ಕೆ ಹೋಗಿ, ಅಲ್ಲಿನ ಸ್ನೇಹಿತನೊ ಬ್ಬನ ಪ್ರಭಾವದ ಮೂಲಕ ಟಿಬೆಟಿಗೆ ಹೋಗಬಹುದು ; ಹಾಗೇ ಚೀನಾಕ್ಕೂ ಹೋಗಿ, ಅಲ್ಲಿನ ಕೆಲವು ತೀರ್ಥಕ್ಷೇತ್ರಗಳನ್ನು ತಾವು ಸಂದರ್ಶಿಸಬಹುದು ಎಂದೆಲ್ಲ ಆಶಿಸಿ ಅವರು ಅಖಂಡಾನಂದ ರಿಗೆ ಪತ್ರ ಬರೆದರು. ಆದರೆ ಈ ಯಾವ ಸ್ಥಳಕ್ಕೂ ಭೇಟಿಕೊಡಲು ಅವರಿಗೆ ಸಾಧ್ಯವಾಗಲೇ ಇಲ್ಲ.</p>
  <p>ಈ ನಡುವೆ ಹೃಷೀಕೇಶದಲ್ಲಿ ಮಲೇರಿಯಾದಿಂದ ನರಳುತ್ತಿದ್ದ ತಮ್ಮ ಗುರುಭಾಯಿ ಅಭೇದಾ ನಂದರ ವಿಷಯದಲ್ಲಿ ಸ್ವಾಮೀಜಿ ವ್ಯಾಕುಲಿತರಾಗಿದ್ದರು. ಅವರು ಇನ್ನಷ್ಟು ಉತ್ತಮ ಚಿಕಿತ್ಸೆ ಪಡೆದು ಸುಧಾರಿಸಿಕೊಳ್ಳಲಾಗುವಂತೆ ಸ್ವಾಮೀಜಿ ಅವರಿಗೆ ಕಾಶಿಗೆ ಬರಲು ಸೂಚಿಸಿ ದಾರಿ ಖರ್ಚನ್ನೂ ಕಳಿಸಿಕೊಟ್ಟರು. ಮತ್ತು ಅವರನ್ನು ಚೆನ್ನಾಗಿ ನೋಡಿಕೊಳ್ಳಬೇಕು ಎಂದು ವಿನಂತಿಸಿ ಕೊಂಡು ಸ್ವಾಮೀಜಿ ತಮ್ಮ ಸ್ನೇಹಿತ ಪ್ರಮದಬಾಬುವಿಗೆ ಪತ್ರ ಬರೆದರು. ಅಲ್ಲದೆ ತಮ್ಮನ್ನು ನೋಡಲೆಂದು ಘಾಜೀಪುರಕ್ಕೆ ಬಂದ ಪ್ರೇಮಾನಂದರನ್ನೂ ವಾರಾಣಸಿಗೆ ಕಳಿಸಿಕೊಟ್ಟರು.</p>
  <p>ಆದರೆ ವಾರಾಣಸಿಯಲ್ಲಿ ಅಭೇದಾನಂದರ ದೇಹಸ್ಥಿತಿ ಸುಧಾರಿಸಲಿಲ್ಲವೆಂಬ ಸುದ್ದಿ ತಿಳಿದು ಬಂದಿತು. ಆದ್ದರಿಂದ ತಾವೇ ಅಲ್ಲಿಗೆ ಹೋಗಲು ನಿರ್ಧರಿಸಿ, 1890ರ ಏಪ್ರಿಲ್ ಮೊದಲ ವಾರ ದಲ್ಲಿ ಘಾಜೀಪುರದಿಂದ ಸ್ವಾಮೀಜಿ ಹೊರಟುಬಿಟ್ಟರು. ಅಲ್ಲದೆ, ಆ ಪವಿತ್ರ ನಗರದಲ್ಲಿ ತಪ ಶ್ಚರ್ಯೆಯಲ್ಲಿ ತೊಡಗಬೇಕು ಹಾಗೂ ಪ್ರಮದಬಾಬುಗಳ ಸಹವಾಸದಲ್ಲಿ ಶಾಸ್ತ್ರಾಧ್ಯಯನವನ್ನು ಮುಂದುವರಿಸಬೇಕು ಎಂಬುದು ಅವರ ಮತ್ತೊಂದು ಉದ್ದೇಶ. ವಾರಾಣಸಿಯನ್ನು ತಲುಪಿದ ಸ್ವಾಮೀಜಿ, ಅಭೇದಾನಂದರ ಶುಶ್ರೂಷೆಗೆ ಎಲ್ಲ ವ್ಯವಸ್ಥೆಯನ್ನು ಮಾಡಿ, ಅನಂತರ ತಾವು ಪ್ರಮದಬಾಬುಗಳ ಅತಿಥಿಯಾಗಿ ಅವರ ತೋಟದ ಮನೆಯಲ್ಲಿ ಉಳಿದುಕೊಂಡರು. ಆದರೆ ಕೆಲ ದಿನಗಳಲ್ಲೇ ಸ್ವಾಮೀಜಿಗೆ ಫ್ಲೂ ಜ್ವರ ತಗಲಿಕೊಂಡಿತು. ಪ್ರಮದಬಾಬುಗಳ ಹಾಗೂ ಅಭೇದಾ ನಂದರ ಆರೈಕೆಯ ಫಲವಾಗಿ ಸ್ವಾಮೀಜಿ ಕೆಲವೇ ದಿನಗಳಲ್ಲಿ ಚೇತರಿಸಿಕೊಂಡರು. ಆದರೆ ಅಭೇದಾನಂದರಿಗೆ ಮಲೇರಿಯಾ ಹಿಂದಿಗಿಂತಲೂ ತೀವ್ರವಾಗಿಯೇ ಮರುಕಳಿಸಿಬಿಟ್ಟಿತು. ಈಗ ಗುರುಭಾಯಿಯನ್ನು ಉಪಚರಿಸುವ ಸರದಿ ಮತ್ತೆ ಸ್ವಾಮೀಜಿಯದಾಯಿತು.</p>
  <p>ಹೀಗೆ ಸ್ವಾಮೀಜಿ ವಾರಾಣಸಿಯಲ್ಲಿ ಸ್ವಲ್ಪ ನೆಲೆನಿಂತು, ಮುಂದಿನ ಕಾರ್ಯದ ಬಗ್ಗೆ ಆಲೋಚಿ ಸುವಷ್ಟರಲ್ಲೇ ಶ್ರೀರಾಮಕೃಷ್ಣರ ಮಹಾಭಕ್ತನಾದ ಬಲರಾಮ್ಬಾಬು ಇನ್ಫ್ಲೂಯೆಂಜಾ ಜ್ವರಕ್ಕೀಡಾಗಿ ನಿಧನನಾದನೆಂಬ ಅತಿ ದುಃಖದ ಸುದ್ದಿ ಬಂದಿತು. ಇದನ್ನು ಕೇಳಿ ಸ್ವಾಮೀಜಿ ತೀವ್ರ ಶೋಕಗ್ರಸ್ತರಾದರು. ಬಲರಾಮನ ಔದಾರ್ಯದ ಹಾಗೂ ಅವರ ಮಧುರ, ಸ್ನೇಹಪೂರ್ಣ ಸಂಬಂಧದಲ್ಲಿ ತಾವು ಕಳೆದಿದ್ದ ಆನಂದದ ದಿನಗಳ ನೆನಪುಗಳು ಒತ್ತರಿಸಿಬಂದು ಅವರು ಕಣ್ಣೀರ್ಗರೆದರು. ಸ್ವಾಮೀಜಿ ಹೀಗೆ ದುಃಖಿಸುವುದನ್ನು ಕಂಡ ಪ್ರಮದದಾಸ ಮಿತ್ರರಿಗೆ ಅಚ್ಚರಿ– ‘ಒಬ್ಬ ಸಂನ್ಯಾಸಿ, ಕಟ್ಟಾ ವೇದಾಂತಿ, ಗೃಹಸ್ಥನೊಬ್ಬನ ನಿಧನಕ್ಕಾಗಿ ಇಷ್ಟೊಂದು ದುಃಖಿಸು ತ್ತಿದ್ದಾರಲ್ಲ !’ ಎಂದು. ತಮ್ಮ ಈ ಅಭಿಪ್ರಾಯವನ್ನು ಸ್ವಾಮೀಜಿಯ ಮುಂದೆ ವ್ಯಕ್ತಪಡಿಸಿಯೂ ಬಿಟ್ಟರು. ಆಗ ಅವರಿಗೆ ಸ್ವಾಮೀಜಿ ಗಂಭೀರವಾಗಿ ಹೇಳುತ್ತಾರೆ: “ಏನು ! ಒಬ್ಬ ವ್ಯಕ್ತಿ ಸಂನ್ಯಾಸಿ ಯಾದ ಮಾತ್ರಕ್ಕೆ ಅವನಿಗೆ ಹೃದಯವೇ ಇಲ್ಲ ಎಂದುಕೊಂಡಿರೇನು ? ದಯವಿಟ್ಟು ಹಾಗೆ ಮಾತ ನಾಡಬೇಡಿ. ನಾವು ಭಾವಹೀನರಾದ ಶುಷ್ಕ ಸಂನ್ಯಾಸಿಗಳಲ್ಲ.”</p>
  <p>ಬಲರಾಮಬಾಬುವಿನ ಕುಟುಂಬದವರೆಲ್ಲರೂ ಶ್ರೀರಾಮಕೃಷ್ಣರ ಭಕ್ತವರ್ಗಕ್ಕೆ ಸೇರಿದ್ದವರೇ. ಅಲ್ಲದೆ ಅವರು ಸಂನ್ಯಾಸೀಬಂಧುಗಳಿಗೆಲ್ಲ ಆತ್ಮೀಯರು. ಆದ್ದರಿಂದ ಈ ದುಃಖದ ಅವಧಿಯಲ್ಲಿ ಅವರೊಂದಿಗಿದ್ದು ಅವರಿಗೆ ಸಮಾಧಾನ ತರುವ ಹಾಗೂ ಮಠದ ಆಗುಹೋಗುಗಳನ್ನು ವಿಚಾರಿಸಿ ಕೊಳ್ಳುವ ಉದ್ದೇಶದಿಂದ ಸ್ವಾಮೀಜಿ 1890ರ ಏಪ್ರಿಲ್ನಲ್ಲಿ ಕಲ್ಕತ್ತದೆಡೆಗೆ ಹೊರಟರು.</p>
  <h1>20</h1>
  <h1>ಮನದೊಳೆದ್ದ ಮಹೋದ್ದೇಶ</h1>
  <p class="noindent">ಸ್ವಾಮೀಜಿ ಬಾರಾನಗೋರ್ ಮಠಕ್ಕೆ ಹಿಂದಿರುಗಿ ಬಂದಿದ್ದಾರೆ. ಹಿಂದಿನಂತೆಯೇ ತಮ್ಮ ಸೋದರಸಂನ್ಯಾಸಿಗಳ ನೆಚ್ಚಿನ ನಾಯಕನಾಗಿ, ಗೆಳೆಯನಾಗಿ, ಮಾರ್ಗದರ್ಶಕನಾಗಿ ವಾಸವಾಗಿ ದ್ದಾರೆ. ಅವರ ಆಗಮನದಿಂದಾಗಿ ಮಠದಲ್ಲಿ ಹೊಸ ಉತ್ಸಾಹವುಂಟಾಗಿದೆ. ಶ್ರೀರಾಮಕೃಷ್ಣರ ದಿವ್ಯವಚನಗಳ ನೆನಪುಗಳನ್ನು ಜಾಗೃತಗೊಳಿಸುವುದರ ಮೂಲಕ, ಹಾಗೂ ತಮ್ಮ ಪರಿವ್ರಾಜಕ ಜೀವನದ ವೈವಿಧ್ಯಮಯ ಅನುಭವಗಳನ್ನು ಸ್ವಾರಸ್ಯಕರವಾಗಿ ನಿರೂಪಿಸುವುದರ ಮೂಲಕ ಅವರು ತಮ್ಮ ಸೋದರಸಂನ್ಯಾಸಿಗಳ ಬುದ್ಧಿ-ಹೃದಯಗಳನ್ನು ಪ್ರಜ್ವಲಗೊಳಿಸಿದರು. ಅವರ ಅಪಾರ ಜ್ಞಾನ ಹಾಗೂ ಅನುಭವಗಳು ಆ ಯುವಸಂನ್ಯಾಸಿಗಳ ಬೌದ್ಧಿಕ ಬೆಳವಣಿಗೆಗೆ ಪ್ರಚೋದಕವಾಗಿ ದ್ದುವು. ಒಂದು ದೃಷ್ಟಿಯಿಂದ, ಆ ಯುವಕರು ತಮ್ಮ ಕಾಲೇಜು ವಿದ್ಯಾಭ್ಯಾಸವನ್ನು ಅರ್ಧಕ್ಕೆ ಬಿಟ್ಟುಬಂದಿದ್ದರಾದರೂ ಅದರಿಂದ ಅವರಿಗಾದ ನಷ್ಟ ಅಗಣ್ಯ ಎಂದೇ ಹೇಳಬೇಕು. ಏಕೆಂದರೆ, ವಿಶ್ವವಿದ್ಯಾಲಯದ ಜ್ಞಾನಕ್ಕಿಂತ ಮಿಗಿಲಾದ ಜ್ಞಾನಭಂಡಾರವೊಂದರ ಸಾನ್ನಿಧ್ಯವೇ ಅವರಿಗೆ ದೊರಕಿತ್ತು. ಯಾವುದೇ ವಿಷಯದ ಬಗ್ಗೆ ಸಂಪೂರ್ಣ ಪ್ರಭುತ್ವದಿಂದ ಮಾತನಾಡಬಲ್ಲ ಸ್ವಾಮೀಜಿಯ ಮಾರ್ಗದರ್ಶನ ಅವರಿಗೆ ದೊರಕಿತ್ತು. ಎಂದರೆ ಸ್ವಾಮೀಜಿ ತಮ್ಮ ಸೋದರ ಸಂನ್ಯಾಸಿಗಳ ಮಾಸ್ತರರಾದರೆಂದಲ್ಲ. ಅವರು ಯಾವುದಾದರೊಂದು ವಿಷಯದ ಬಗ್ಗೆ ಮಾತ ನಾಡಲಾರಂಭಿಸಿದರೆ ಇತರರೆಲ್ಲ ಸುತ್ತಲೂ ಕುಳಿತು ತನ್ಮಯರಾಗಿ ಕೇಳುತ್ತಿದ್ದರು. ಕೆಲವೊಂದು ಸಲವಂತೂ ಒಂದೇ ವಿಷಯವೇ ಎಷ್ಟೋ ದಿನಗಳವರೆಗೆ ಮುಂದುವರಿಯುತ್ತಿತ್ತು. ತಮ್ಮ ಹಲವಾರು ಅನುಭವಗಳನ್ನು ಹಾಗೂ ತಮ್ಮ ಮನದಲ್ಲಿ ರೂಪತಳೆಯುತ್ತಿದ್ದ ವಿನೂತನ ಭಾವನೆಗಳನ್ನು ಸ್ವಾಮೀಜಿ ವರ್ಣಿಸುತ್ತಿದ್ದರು.</p>
  <p>ಮಠದಲ್ಲಿ ಸ್ವಾಮೀಜಿಯ ಸಾನ್ನಿಧ್ಯದ ಆವಶ್ಯಕತೆ ಬಹಳವಾಗಿಯೇ ಇತ್ತು. ಏಕೆಂದರೆ, ಶ್ರೀರಾಮಕೃಷ್ಣರ ಅವತಾರೋದ್ದೇಶವನ್ನು ಕಾರ್ಯಗತಗೊಳಿಸುವ ಹೊಣೆಗಾರಿಕೆ ಮುಖ್ಯವಾಗಿ ಅವರದ್ದೇ ಅಲ್ಲವೆ ? ಆದರೆ ಪರಿಸ್ಥಿತಿ ಮಾತ್ರ ಈ ಸಂನ್ಯಾಸಿಗಳಿಗೆ ಯಾವ ರೀತಿಯಲ್ಲೂ ಅನು ಕೂಲಕರವಾಗಿರಲಿಲ್ಲ. ಮೊದಲನೆಯದಾಗಿ, ಈ ಸಂನ್ಯಾಸ ಸಂಪ್ರದಾಯವೇ ಬಂಗಾಳಕ್ಕೆ ತೀರ ಹೊಸದು. ಆದ್ದರಿಂದ ಅವರಿಗೆ ಸಮಾಜದಿಂದ ಯಾವುದೇ ಬಗೆಯ ಸಹಕಾರ ಸಿಗುವುದಿರಲಿ, ಎಲ್ಲ ರೀತಿಯಿಂದಲೂ ವಿರೋಧವೇ ಎದುರಾಗುತ್ತಿತ್ತು. ಇದರ ಜೊತೆಗೆ ಮಠದ ಆರ್ಥಿಕ ಪರಿಸ್ಥಿತಿ ತೀರಾ ಚಿಂತಾಜನಕವಾಗಿತ್ತು. ನಾವು ನೋಡಿದಂತೆ, ಮೊದಲಿನಿಂದಲೂ ಮಠದ ಸ್ಥಿತಿಗತಿಗಳು ಮಠದ ಕಟ್ಟಡದ ಅವಸ್ಥೆಯಂತೆಯೇ ಇದ್ದುವು. ಅಲ್ಲದೆ, ಮಠದ ಆಧಾರಸ್ತಂಭ ಗಳಂತಿದ್ದ ಬಲರಾಮಬಾಬುವೂ ಸುರೇಂದ್ರನಾಥಮಿತ್ರನೂ ಕ್ರಮವಾಗಿ 1890ರ ಏಪ್ರಿಲ್ ಮತ್ತು ಮೇ ತಿಂಗಳುಗಳಲ್ಲಿ ತೀರಿಕೊಂಡರು. ಇದರಿಂದಾಗಿ ಹಿಂದೆಂದಿಗಿಂತ ಹೆಚ್ಚು ದುಸ್ಥಿತಿ ಏರ್ಪಟ್ಟಿತು. ಜೊತೆಗೆ ಶ್ರೀರಾಮಕೃಷ್ಣರ ಪವಿತ್ರ ಅವಶೇಷಗಳನ್ನು ಕಾಪಾಡಿಕೊಳ್ಳುವ ಹಾಗೂ ಸಂಸ್ಥಾಪಿಸುವ ಹೊಣೆ ಈ ಸಂನ್ಯಾಸಿಗಳ ಮೇಲಿದೆ. ಈಗ ಮಠದ ಖರ್ಚನ್ನು ವಹಿಸಿಕೊಳ್ಳುವವರು ಯಾರಿದ್ದಾರೆ? ಈ ಸಂನ್ಯಾಸಿಗಳೆಲ್ಲ ಬೇರೆಲ್ಲಿಗೆ ಹೋಗುವುದು ? ಶ್ರೀರಾಮಕೃಷ್ಣರನ್ನು ಎಲ್ಲಿ ಪ್ರತಿಷ್ಠಾಪಿಸುವುದು ? ಅವರಿಗೀಗ ದಿಕ್ಕು ತೋಚದಂತಾಯಿತು. ಗಿರೀಶ, ಮಹೇಂದ್ರನಾಥ ಮತ್ತಿತರ ಭಕ್ತರೇನೋ ತಮ್ಮಿಂದಾದಷ್ಟು ನೆರವು ನೀಡಿದರು. ಆದರೆ ಅವರಾದರೂ ಹೆಚ್ಚು ಶ್ರೀಮಂತರೇನಲ್ಲ ; ಅವರಿಂದ ಹೆಚ್ಚು ಹಣವನ್ನು ನಿರೀಕ್ಷಿಸುವಂತೆಯೇ ಇರಲಿಲ್ಲ.</p>
  <p>ಈ ಎಲ್ಲ ಕಷ್ಟಗಳ ನಡುವೆ ಸ್ವಾಮೀಜಿಯ ಮನಸ್ಸಿನಲ್ಲಿ ಬೇರೊಂದು ಚಿಂತೆ ಕೊರೆಯುತ್ತಿದೆ. ಬಂಗಾಳದಲ್ಲಿ ಶ್ರೀರಾಮಕೃಷ್ಣರ ಹೆಸರನ್ನು ಶಾಶ್ವತಗೊಳಿಸುವಂತಹ ಒಂದು ಸ್ಮಾರಕವನ್ನು, ಕಡೆಗೆ ಗಂಗಾತೀರದಲ್ಲೊಂದು ದೇವಾಲಯವನ್ನಾದರೂ ನಿರ್ಮಿಸಬೇಕು ಎಂಬ ಆಕಾಂಕ್ಷೆ ಅವರಲ್ಲಿ ತೀವ್ರವಾಗಿದೆ. ಆದರೆ ಅದಕ್ಕೆ ಬೇಕಾಗುವಷ್ಟು ಧನಸಂಗ್ರಹ ಮಾಡುವ ಪರಿಯೆಂತು? ಆ ಪಾಳುಬಿದ್ದ ಕಟ್ಟಡದಲ್ಲಿ, ಒಂದು ಹೊತ್ತಿನ ತುತ್ತಿಗೇ ಗತಿಯಿಲ್ಲದೆ ವಾಸಿಸುತ್ತಿರುವ ಈ ಭಿಕಾರಿ ಸಂನ್ಯಾಸಿಗಳನ್ನು ಕಂಡು ಯಾರುತಾನೆ ಸಾವಿರಗಟ್ಟಲೆ ರೂಪಾಯಿ ಕೊಡಲು ಮುಂದಾದಾರು ? ಅನಂತ ಶಕ್ತಿಯಡಗಿರುವ ಪವಿತ್ರ ಚೇತನರು ಇವರು ಎಂದಾಗಲಿ, ಇವರಿಂದ ಮಹಾಸಂಸ್ಥೆ ಯೊಂದು ರೂಪುಗೊಳ್ಳಲಿದೆ ಎಂದಾಗಲಿ ಜನರು ಹೇಗೆ ಅರಿಯಬಲ್ಲರು ? ಅಂತೂ ಸ್ವಾಮೀಜಿ ಬಂಗಾಳದಲ್ಲಿ ಯಾವ ಭರವಸೆಯನ್ನೂ ಕಾಣದೆ, ತಮ್ಮ ಮಿತ್ರರಾದ ಪ್ರಮದಬಾಬುಗಳಿಂದ ನೆರವನ್ನೂ ಸಲಹೆಯನ್ನೂ ಕೋರಿ, (ಸುರೇಂದ್ರ ತೀರಿಕೊಂಡ ಮರುದಿನದಂದು) ದೀರ್ಘ ಪತ್ರವೊಂದನ್ನು ಬರೆಯುತ್ತಾರೆ :</p>
  <p>“. . . ಮಹಾಶಯರೆ, ಈ ಮೊದಲೇ ನಿಮಗೆ ಹೇಳಿರುವಂತೆ ನಾನು ಶ್ರೀರಾಮಕೃಷ್ಣರ ದಾಸಾನುದಾಸ. ತನುಮನಗಳನ್ನು ಅವರ ಪಾದಗಳಲ್ಲಿ ಸಮರ್ಪಿಸಿಕೊಂಡಿರುವ ನಾನು, ಅವರ ಆಜ್ಞೆಯನ್ನು ಕಡೆಗಣಿಸಲಾರೆ. ಅವರಿಂದಲೇ ಸಂಘಟಿಸಲ್ಪಟ್ಟ ಈ ಸಂನ್ಯಾಸಿಗಳ ಸಂಘಕ್ಕೆ, ಏನಾದರಾಗಲಿ, ನನ್ನನ್ನು ನಾನು ಅರ್ಪಿಸಿಕೊಳ್ಳಬೇಕು. ನನ್ನ ಪಾಲಿಗೆ ಸ್ವರ್ಗವೇ ಬರಲಿ, ನರಕವೇ ಎದುರಾಗಲಿ, ಮೋಕ್ಷವೇ ದೊರಕಲಿ ಅಥವಾ ಇನ್ನೇನೇ ಬಂದೊದಗಲಿ, ನಾನು ಈ ಸಂಘವನ್ನು ಸಂರಕ್ಷಿಸಬೇಕು ಎಂಬುದೇ ಶ್ರೀರಾಮಕೃಷ್ಣರ ಆದೇಶವಾಗಿತ್ತು.</p>
  <p>“ಸರ್ವಸಂಗ ಪರಿತ್ಯಾಗ ಮಾಡಿದ ಅವರ ಈ ಎಲ್ಲ ಶಿಷ್ಯರೂ ಒಟ್ಟಾಗಿರಬೇಕು ಎಂಬುದು ಶ್ರೀರಾಮಕೃಷ್ಣರ ಆಜ್ಞೆಯಾಗಿತ್ತು. ಮತ್ತು, ಇವರನ್ನೆಲ್ಲ ಒಟ್ಟಾಗಿರಿಸಬೇಕು ಎಂದು ಅವರೇ ನನ್ನನ್ನು ನಿಯಮಿಸಿದ್ದಾರೆ. ನಾವುಗಳು ತೀರ್ಥಾಟನೆಗೆಂದು ಅಲ್ಲಿ-ಇಲ್ಲಿ ಹೋಗಬಹುದು. ಆದರೆ ಅದು ತಾತ್ಕಾಲಿಕ ಮಾತ್ರ ; ಮತ್ತೆ ಮಠಕ್ಕೆ ಹಿಂದಿರುಗಲೇಬೇಕು. ಸ್ವತಃ ಶ್ರೀರಾಮಕೃಷ್ಣರ ಅಭಿಪ್ರಾಯವೇನಾಗಿತ್ತೆಂದರೆ, ಯಾರು ಆಧ್ಯಾತ್ಮಿಕ ಜೀವನದಲ್ಲಿ ಅತ್ಯುನ್ನತ ಮಟ್ಟದ ಪರಿ ಪೂರ್ಣತೆಯನ್ನು ಸಿದ್ಧಿಸಿಕೊಂಡಿದ್ದಾರೆಯೋ ಅವರು ಮಾತ್ರ ಸದಾ ಪರಿವ್ರಾಜಕರಾಗಿ ಓಡಾಡಿ ಕೊಂಡಿರಬಹುದು ; ಅಲ್ಲಿಯವರೆಗೆ ಒಂದು ಜಾಗದಲ್ಲಿ ನೆಲೆನಿಂತು ಆಧ್ಯಾತ್ಮಿಕ ಸಾಧನೆಯಲ್ಲಿ ನಿರತರಾಗಿರುವುದೇ ಸೂಕ್ತ–ಎಂದು. ಆದ್ದರಿಂದ ಅವರ ಈ ಆದೇಶವನ್ನು ಪರಿಪಾಲಿಸು ವುದಕ್ಕಾಗಿಯೇ ಅವರ ಸಂನ್ಯಾಸೀಶಿಷ್ಯರೆಲ್ಲ ಬಾರಾನಗೋರಿನ ಪಾಳುಬಿದ್ದ ಮನೆಯಲ್ಲಿ ಕಲೆತು ನೆಲೆಸಿದ್ದಾರೆ. ಮತ್ತು, ಶ್ರೀರಾಮಕೃಷ್ಣರ ಇಬ್ಬರು ಗೃಹಸ್ಥಭಕ್ತರಾದ ಬಲರಾಮ ಬೋಸ್ ಹಾಗೂ ಸುರೇಂದ್ರನಾಥ ಮಿತ್ರ ಇವರು ಇಲ್ಲಿಯವರೆಗೆ ಈ ಸಂನ್ಯಾಸಿಗಳ ಆಹಾರದ ಹಾಗೂ ಮನೆ ಬಾಡಿಗೆಯ ಖರ್ಚನ್ನು ವಹಿಸಿಕೊಂಡು ಬಂದರು.</p>
  <p>“ಹಲವಾರು ಕಾರಣಗಳಿಂದಾಗಿ, ಶ್ರೀರಾಮಕೃಷ್ಣರ ಶರೀರವನ್ನು ದಹನ ಮಾಡಬೇಕಾಯಿತು. ಇದೊಂದು ಆಕ್ಷೇಪಣೀಯ ಕೃತ್ಯ ಎಂಬುದರಲ್ಲಿ ಸಂದೇಹವಿಲ್ಲ.* ಅಂತೂ, ಅವರ ಅವಶೇಷ ಗಳನ್ನು ರಕ್ಷಿಸಿಡಲಾಗಿದೆ. ಈಗ ಇವುಗಳನ್ನು ಗಂಗೆಯ ದಡದ ಮೇಲೆ ಒಂದು ಸರಿಯಾದ ಜಾಗದಲ್ಲಿ ವಿಧಿಯುಕ್ತವಾಗಿ ಪ್ರತಿಷ್ಠಾಪಿಸಿ ಒಂದು ದೇವಸ್ಥಾನವನ್ನು ಕಟ್ಟಿದರೆ, ನಾವು ನಮ್ಮ ತಲೆಗಳ ಮೇಲಿರುವ ಪಾಪದ ಹೊರೆಯನ್ನು ಕೆಲಮಟ್ಟಿಗಾದರೂ ಪರಿಹರಿಸಿಕೊಳ್ಳಬಹುದು ಎಂಬುದು ನನ್ನ ಭಾವನೆ. ಅವರ ಅವಶೇಷಗಳು, ಅವರ ಪೀಠ ಹಾಗೂ ಅವರ ಭಾವಚಿತ್ರ –ಇವುಗಳಿಗೆ ದಿನವೂ ವಿಧಿಯುಕ್ತವಾಗಿ ಪೂಜೆ ನಡೆಯುತ್ತಿದೆ. ಬಹುಶಃ ನಿಮಗೆ ತಿಳಿದಿರುವಂತೆ, ನನ್ನೊಬ್ಬ ಸೋದರಸಂನ್ಯಾಸಿಯೇ ಈ ಪೂಜಾಕಾರ್ಯದಲ್ಲಿ ಹಗಲಿರುಳೂ ನಿರತರಾಗಿದ್ದಾರೆ. ಈ ಪೂಜಾದಿಗಳ ಖರ್ಚನ್ನೂ ಮೇಲೆ ಹೇಳಿದ ಇಬ್ಬರು ಮಹಾನುಭಾವರೇ ವಹಿಸಿಕೊಳ್ಳುತ್ತಿದ್ದರು. ಈಗ ಯಾರ ದಿವ್ಯಜನನದಿಂದಾಗಿ ಬಂಗಾಳಿಗಳ ಜನಾಂಗವೇ ಕೃತಾರ್ಥವಾಯಿತೋ, ಸಮಸ್ತ ಬಂಗಾಳವೇ ಪಾವನವಾಯಿತೋ, ಅಂತಹ ಶ್ರೀರಾಮಕೃಷ್ಣರ ಜನ್ಮಸ್ಥಳದ ಸಮೀಪದಲ್ಲಿ ಎಲ್ಲಾದ ರೊಂದು ಕಡೆ, ಒಂದು ಸ್ಮಾರಕವನ್ನು ನಿರ್ಮಾಣ ಮಾಡಲು ನಮ್ಮಿಂದ ಇನ್ನೂ ಸಾಧ್ಯವಾಗಲಿಲ್ಲ ವೆಂದರೆ ಇದಕ್ಕಿಂತ ಶೋಚನೀಯವಾದದ್ದು ಇನ್ನೇನಿದೆ ? ಅಲ್ಲದೆ, ಭಾರತೀಯರನ್ನು ಪಾಶ್ಚಾತ್ಯ ನಾಗರಿಕತೆಯ ಥಳಕಿನ ವಿಲಾಸಗಳಿಂದ ಪಾರು ಮಾಡುವುದಕ್ಕಾಗಿಯೇ ಜನ್ಮವೆತ್ತಿದ, ಮತ್ತು ಆ ಕಾರಣಕ್ಕಾಗಿಯೇ ತಮ್ಮ ಹೆಚ್ಚಿನ ಸಂನ್ಯಾಸೀ ಶಿಷ್ಯರನ್ನು ಕಾಲೇಜು ಯುವಕರಲ್ಲಿಯೇ ಆರಿಸಿ ಕೊಂಡಂತಹ ಶ್ರೀರಾಮಕೃಷ್ಣರಿಗಾಗಿ ಒಂದು ಸ್ಮಾರಕವನ್ನು ನಿರ್ಮಾಣ ಮಾಡಲು ನಮಗಿನ್ನೂ ಸಾಧ್ಯವಾಗಲಿಲ್ಲವೆಂದರೆ, ಇದಕ್ಕಿಂತ ವಿಷಾದನೀಯವಾದದ್ದೇನಿದೆ ?</p>
  <p>“ಬಲರಾಮ್ಬಾಬು ಹಾಗೂ ಸುರೇಂದ್ರಬಾಬು ಇವರಿಬ್ಬರಿಗೂ, ಗಂಗೆಯ ದಡದ ಮೇಲೊಂದು ಜಾಗವನ್ನು ಕೊಂಡುಕೊಳ್ಳಲೇಬೇಕು, ಅಲ್ಲಿ ಶ್ರೀರಾಮಕೃಷ್ಣರ ಅವಶೇಷಗಳನ್ನು ಪ್ರತಿಷ್ಠಾಪಿಸಿ ಒಂದು ಸ್ಮಾರಕವನ್ನು ಕಟ್ಟಿಸಬೇಕು, ಹಾಗೂ ಈ ಸಂನ್ಯಾಸೀಶಿಷ್ಯರೆಲ್ಲ ಅಲ್ಲೇ ವಾಸವಾಗಿರುವಂತಾಗಬೇಕು ಎಂಬ ತೀವ್ರವಾದ ಇಚ್ಛೆಯಿತ್ತು. ಈ ಕಾರ್ಯಕ್ಕಾಗಿ ಒಂದು ಸಾವಿರ ರೂಪಾಯಿಗಳನ್ನು ಕೊಡಲು ಸುರೇಂದ್ರಬಾಬು ಮುಂದೆ ಬಂದಿದ್ದರು ; ಅಲ್ಲದೆ ಇನ್ನೂ ಹೆಚ್ಚಿನ ಹಣವನ್ನು ನೀಡುವುದಾಗಿ ವಾಗ್ದಾನ ಮಾಡಿದ್ದರು. ಆದರೆ ಅಚಿಂತ್ಯನಾದ ಭಗವಂತನ ಇಚ್ಛೆ ಯಂತೆ ಅವರು ನಿನ್ನೆ ರಾತ್ರಿ (ಮೇ 25ರಂದು) ಈ ಲೋಕವನ್ನೇ ತ್ಯಜಿಸಿ ಹೊರಟುಹೋದರು.</p>
  <p>“ಈಗ ಈ ಸಂನ್ಯಾಸಿಗಳೆಲ್ಲ ಶ್ರೀರಾಮಕೃಷ್ಣರ ಅಸ್ಥಿಯನ್ನು ತೆಗೆದುಕೊಂಡು ಎಲ್ಲಿಗೆ ಹೋಗು ವುದೋ ತಿಳಿಯದಾಗಿದೆ. ನಮ್ಮ ಬಂಗಾಳೀ ಜನ ಮಣಗಟ್ಟಲೆ ಮಾತನಾಡುವುದರಲ್ಲಿ ಗಟ್ಟಿಗರೇ ಹೊರತು ಕಿಂಚಿತ್ತೂ ಕಾರ್ಯರೂಪಕ್ಕೆ ತರುವವರಲ್ಲ ಎಂಬುದು ನಿಮಗೆ ಗೊತ್ತಲ್ಲ ! ಈ ಯುವಕರೆಲ್ಲ ಸಂನ್ಯಾಸಿಗಳು ; ಈ ಕ್ಷಣದಲ್ಲಿ ಎಲ್ಲದರಿಂದಲೂ ಬಿಡಿಸಿಕೊಂಡು ತಮ್ಮತಮ್ಮ ದಾರಿ ಹಿಡಿದು ಹೊರಟುಬಿಡಬಲ್ಲರು. ಆದರೆ ಇವರನ್ನೆಲ್ಲ ಒಟ್ಟಾಗಿರುವಂತೆ ನೋಡಿಕೊಳ್ಳಬೇಕಾ ದವನು ನಾನು ; ಇವರ ಸೇವಕ ನಾನು. ನನಗೆ ತುಂಬ ದುಃಖವಾಗುತ್ತಿದೆ–ಶ್ರೀರಾಮಕೃಷ್ಣರ ಅವಶೇಷಗಳನ್ನು ಪ್ರತಿಷ್ಠಾಪಿಸಲು ಒಂದು ತುಂಡು ಜಾಗ ಸಿಗದೆ ಹೋಯಿತಲ್ಲ ! ಇದನ್ನು ಭಾವಿಸಿದರೇ ನನಗೆ ಎದೆ ಹಿಂಡಿದಂತಾಗುತ್ತದೆ.</p>
  <p>“ಕಲ್ಕತ್ತದಂತಹ ಸ್ಥಳದಲ್ಲಿ ಸಾವಿರ ರೂಪಾಯಿಗೆಲ್ಲ ಜಾಗ ಕೊಂಡುಕೊಂಡು ದೇವಸ್ಥಾನ ವನ್ನು ಕಟ್ಟಿಸಲು ಸಾಧ್ಯವೇ ಇಲ್ಲ. ನಮಗೆ ಬೇಕಾಗಬಹುದಾದ ಜಾಗಕ್ಕೆ ಕನಿಷ್ಠಪಕ್ಷ ಐದರಿಂದ ಏಳುಸಾವಿರ ರೂಪಾಯಿಗಳಾದರೂ ಬೇಕಾಗುತ್ತದೆ.”</p>
  <p>“ಶ್ರೀರಾಮಕೃಷ್ಣರ ಶಿಷ್ಯರ ಪಾಲಿಗೆ ಈಗ ಉಳಿದಿರುವ ಏಕಮಾತ್ರ ಸ್ನೇಹಿತ ಹಾಗೂ ಪೋಷಕ ರೆಂದರೆ ನೀವೊಬ್ಬರೇ. ವಾಯವ್ಯ ಪ್ರಾಂತದಲ್ಲಿ ನಿಮ್ಮ ಕೀರ್ತಿಯೂ ಸ್ಥಾನಮಾನಗಳೂ ನಿಜಕ್ಕೂ ಜನಜನಿತವಾಗಿವೆ. ನಿಮ್ಮ ಪರಿಚಯಸ್ಥರ ಸಂಖ್ಯೆಯೂ ಅಲ್ಲಿ ಹೇರಳವಾಗಿದೆ. ಆದ್ದರಿಂದ, ನಿಮಗೆ ಪರಿಚಯವಿರುವ ಅನುಕೂಲಸ್ಥ ದೈವಭಕ್ತ ಜನರಿಂದ ಈ ಕಾರ್ಯಕ್ಕಾಗಿ ವಂತಿಗೆ ಕೇಳುವ ಬಗ್ಗೆ ಆಲೋಚಿಸಬೇಕೆಂದು ನಿಮ್ಮನ್ನು ನಾನು ಬೇಡಿಕೊಳ್ಳುತ್ತೇನೆ. ನಮ್ಮ ಈ ಆಲೋಚನೆಯು ಯುಕ್ತ ವಾದದ್ದೆಂದು ನೀವು ಭಾವಿಸುವುದಾದರೆ, ನಿಮ್ಮ ಅನುಮತಿಯ ಮೇರೆಗೆ ನಾನು ತಕ್ಷಣ ನಿಮ್ಮಲ್ಲಿಗೆ ಹೊರಟುಬರುತ್ತೇನೆ. ಈ ಒಂದು ಉದಾತ್ತ ಕಾರ್ಯಕ್ಕಾಗಿ, ನನ್ನ ಪಾಲಿನ ಭಗವಂತನ ಹಾಗೂ ಅವನ ಮಕ್ಕಳ ಸಲುವಾಗಿ ಮನೆಯಿಂದ ಮನೆಗೆ ಹೋಗಿ ಭಿಕ್ಷೆ ಬೇಡುವುದಕ್ಕೂ ನನಗೆ ಸಂಕೋಚವಿಲ್ಲ.</p>
  <p>“ನೀವು ನನ್ನನ್ನು ಕೇಳಬಹುದು–‘ನೀವು ಸಂನ್ಯಾಸಿಗಳಲ್ಲವೆ, ಇಂಥ ವಿಚಾರಗಳನ್ನೆಲ್ಲ ಹಚ್ಚಿ ಕೊಂಡು ಏಕೆ ತೊಂದರೆಪಡುತ್ತೀರಿ ?’ ಅಂತ. ಅದಕ್ಕೆ ನಾನು ಹೇಳುತ್ತೇನೆ–‘ನಾನು ಶ್ರೀರಾಮ ಕೃಷ್ಣರ ದಾಸ ; ಆದ್ದರಿಂದ ಅವರು ಜನ್ಮ ತಳೆದು ಅಭೂತಪೂರ್ವ ಆಧಾತ್ಮಿಕ ಸಾಧನೆ ಮಾಡಿದಂತಹ ಈ ನಾಡಿನಲ್ಲಿ ಅವರ ಹೆಸರನ್ನು ಅಮರಗೊಳಿಸುವುದಕ್ಕೋಸ್ಕರ ಹಾಗೂ ಅವರ ಶಿಷ್ಯರಿಗೆ ಅವರ ಮಹಾದರ್ಶಗಳನ್ನು ಆಚರಣೆಗೆ ತರುವಲ್ಲಿ ಕಿಂಚಿತ್ತಾದರೂ ಸಹಾಯ ಮಾಡು ವುದಕ್ಕೋಸ್ಕರ, ಕಡೆಗೆ ಕಳ್ಳತನ-ದರೋಡೆ ಮಾಡಬೇಕಾಗಿಬಂದರೆ ಅದಕ್ಕೂ ನಾನು ಸಿದ್ಧ. ಅವರ ಈ ನಾಡಿನಲ್ಲಿ ಸ್ಮಾರಕರೂಪವಾದ ದೇಗುಲವನ್ನು ಕಟ್ಟಲು ನಮ್ಮಿಂದ ಸಾಧ್ಯವಾಗದಿದ್ದಲ್ಲಿ ಅದು ಅತ್ಯಂತ ಶೋಚನೀಯ ವಿಷಯ. ಬಂಗಾಳದ ಪರಿಸ್ಥಿತಿ ನಿಜಕ್ಕೂ ಅವಮಾನಕರವಾಗಿದೆ. ಇಲ್ಲಿನ ಜನ ತ್ಯಾಗವೆಂಬುದರ ಅರ್ಥವನ್ನು ಕನಸಿನಲ್ಲೂ ಕಂಡರಿಯರು. ವಿಲಾಸ ಹಾಗೂ ಇಂದ್ರಿಯ ಭೋಗವೆಂಬುದು ಈ ಜನತೆಯ ಸತ್ತ್ವವನ್ನೇ ಹಿಂಡಿ ಹೀರಿಬಿಟ್ಟಿದೆ. ಭಗವಂತ ಈ ಜನತೆಗೆ ಒಂದಿಷ್ಟು ತ್ಯಾಗಬುದ್ಧಿಯನ್ನು, ಒಂದಿಷ್ಟು ಪಾರಮಾರ್ಥಿಕ ಬುದ್ಧಿಯನ್ನು ಕರುಣಿಸಲಿ !. . . ”</p>
  <p>ಸ್ವಾಮೀಜಿಯ ಈ ದೀರ್ಘ, ವಿನಂತಿಪೂರ್ವಕವಾದ ಪತ್ರಕ್ಕೆ ಪ್ರಮದಬಾಬುಗಳಿಂದ ಬಂದ ಪ್ರತಿಕ್ರಿಯೆ ಅದೆಷ್ಟು ತಣ್ಣಗಿತ್ತು ಎಂಬುದನ್ನು ನಾವು ಸ್ವಾಮೀಜಿ ಅವರಿಗೆ ಬರೆಯುವ ಮರು ಪತ್ರದ ಧಾಟಿಯಿಂದಲೇ ತಿಳಿದುಕೊಳ್ಳಬಹುದು. ಅದರಲ್ಲಿ ಸ್ವಾಮೀಜಿ ಬರೆಯುತ್ತಾರೆ : “ನಿಮ್ಮ ಸಲಹೆಗಳು ನಿಜಕ್ಕೂ ಯುಕ್ತಿಯುಕ್ತವಾಗಿವೆಯೆಂಬುದರಲ್ಲಿ ಸಂದೇಹವಿಲ್ಲ. ಎಲ್ಲವೂ ಭಗ ವಂತನ ಇಚ್ಛೆಯಂತೆಯೇ ಆಗುವುದೆಂಬ ಮಾತು ತುಂಬ ಸತ್ಯ. ನಾವೂ ಕೂಡ ಈಗ ಚಿಕ್ಕಚಿಕ್ಕ ಗುಂಪುಗಳಾಗಿ ಬೇರೆಬೇರೆ ಕಡೆಗೆ ಹೊರಟುಬಿಡಲಿದ್ದೇವೆ. . . ” ಪ್ರಮದಬಾಬುಗಳು ಸಹಾಯಕ್ಕೆ ಬದಲಾಗಿ ಸಲಹೆ ನೀಡಿದ್ದಾರೆಂಬುದು ಈ ಪತ್ರದಿಂದ ಸ್ಪಷ್ಟವಾಗುತ್ತದೆ. ಬಹುಶಃ ಅವರ ಸಲಹೆ ಈ ರೀತಿ ಇದ್ದಿರಬೇಕು : “ನಿಮ್ಮ ಉದ್ದೇಶವೇನೋ ಒಳ್ಳೆಯದೇ. ಆದರೆ ಭಗವಂತನ ಇಚ್ಛೆಯೊಂದಿದೆಯೆಲ್ಲ ? ಅವನ ಕೃಪೆಯಾಗುವವರೆಗೆ ಕಾದಿರುವುದು ಒಳ್ಳೆಯದು. . .” ಎಂದು. ಪ್ರಮದಬಾಬುಗಳಿಂದ ಇಂತಹ ನಿರಾಶಾದಾಯಕ ಉತ್ತರ ಬಂದರೂ ಸ್ವಾಮೀಜಿ ಧೃತಿಗೆಡಲಿಲ್ಲ. ಇಂದಲ್ಲ ನಾಳೆ ತಮ್ಮ ಕನಸು ನನಸಾಗುವುದರಲ್ಲಿ ಅವರಿಗೆ ಸಂದೇಹವೇ ಇರಲಿಲ್ಲ. ಆದರೆ ತತ್ಕ್ಷಣದ ಪರಿಸ್ಥಿತಿ ಮಾತ್ರ ಪರೀಕ್ಷಾಕಾಲವಾಗಿ ಪರಿಣಮಿಸಿದೆ. ಆದ್ದರಿಂದ, ಸರಿಯಾದ ಕಾಲ ಕೂಡಿಬರುವವರೆಗೆ ತಾವೆಲ್ಲ ಬೇರೆಬೇರೆಯಾಗಿ ಹೊರಟು ಪರಿವ್ರಾಜಕ ಜೀವನ ನಡೆಸುವ ಆಲೋಚನೆಯನ್ನು ಸೋದರ ಸಂನ್ಯಾಸಿಗಳ ಮುಂದಿಟ್ಟರು. ಮಠದ ಆವಶ್ಯಕತೆಗಳನ್ನು ಭರಿಸಿ ಕೊಡುತ್ತಿದ್ದ ಇಬ್ಬರು ಪ್ರಮುಖ ಭಕ್ತರು ಕಣ್ಮುಚ್ಚಿದಾಗ, ಅವರಿಗೆ ಇದಲ್ಲದೆ ಬೇರೆ ಯಾವ ದಾರಿಯೂ ಕಾಣಲಿಲ್ಲ.</p>
  <p>ಇಷ್ಟಾದರೂ ಸ್ವಾಮೀಜಿಯ ಉತ್ಸಾಹ ಮಾತ್ರ ಅದಮ್ಯವೆನ್ನಬೇಕು. ಇದೇ ಸಮಯದಲ್ಲಿ ಆಲ್ಮೋರಾದಲ್ಲಿದ್ದ ಸ್ವಾಮಿ ಶಾರದಾನಂದರಿಗೆ ಅವರು ಬರೆಯುವ ಎರಡು ಪತ್ರಗಳಲ್ಲಿ ಅದು ವ್ಯಕ್ತವಾಗುತ್ತದೆ : “ಗಿರೀಶ್ಚಂದ್ರ ಘೋಷ್ ಮಠದ ಖರ್ಚನ್ನು ವಹಿಸಿಕೊಂಡಿದ್ದಾನೆ. ತತ್ಕಾಲಕ್ಕೆ ಮಠದ ದಿನ ನಿತ್ಯದ ವ್ಯವಹಾರವನ್ನು ಚೆನ್ನಾಗಿ ನಿರ್ವಹಿಸಿಕೊಂಡು ಹೋಗಲಾಗುತ್ತಿದೆ. . .” ನೀನು ಇಲ್ಲಿಗೆ ಬಂದಿರುವುದು ಒಳ್ಳೆಯದು. ದಿವಂಗತ ಮಹೀಂದ್ರ ಮುಖರ್ಜಿಯವರ ಪತ್ನಿ ಒಂದು ಮಠವನ್ನು ಕಟ್ಟಿಸಿಕೊಡಲು ಶಕ್ತಿಮೀರಿ ಪ್ರಯತ್ನಿಸುತ್ತಿದ್ದಾಳೆ. ಅಲ್ಲದೆ ಸುರೇಂದ್ರನಾಥ ಮಿತ್ರ ಕೂಡ ಮಠಕ್ಕಾಗಿ ಒಂದು ಸಾವಿರ ರೂಪಾಯಿ ಬಿಟ್ಟುಹೋಗಿದ್ದಾನೆ. ಆದ್ದರಿಂದ ಸದ್ಯದಲ್ಲೇ ಗಂಗಾತೀರದಲ್ಲಿ ಒಂದು ಕಟ್ಟಡ ನಿರ್ಮಾಣವಾಗುವ ಸಂಭವವಿದೆ.” ಆದರೆ ಈ ಮಾತುಗಳೆಲ್ಲ ಅವರ ಆಶಾಪೂರ್ಣ ಮನೋಭಾವವನ್ನು ತೋರುತ್ತವೆಯೇ ಹೊರತು ಇನ್ನೇನೂ ಅಲ್ಲ. ಏಕೆಂದರೆ, ಅವರ ಈ ಮಾತುಗಳಾವುವೂ ತತ್ಕಾಲಕ್ಕೆ ಕಾರ್ಯರೂಪಕ್ಕೆ ಬರಲಿಲ್ಲ.</p>
  <p>ಶ್ರೀರಾಮಕೃಷ್ಣರಿಗಾಗಿ ಸ್ಮಾರಕವನ್ನು ನಿರ್ಮಿಸುವ ಹಾಗೂ ಸೋದರಸಂನ್ಯಾಸಿಗಳಿಗೆ ತರಬೇತಿ ನೀಡುವ ಪ್ರಯತ್ನಗಳ ನಡುವೆಯೂ, ತಾವೂ ಪರಿವ್ರಾಜಕರಾಗಿ ಹೊರಟುಬಿಡಬೇಕೆಂಬ ಆಸೆ ಸ್ವಾಮೀಜಿಯ ಮನಸ್ಸಿನಲ್ಲಿ ಮತ್ತೆ ಭುಗಿಲೆದ್ದಿತು. ಹಿಮಾಲಯದತ್ತ ಹಾರಿಹೋಗಿಬಿಡಬೇಕು ಎಂದು ಅವರ ಹೃದಯ ಕಾತರಿಸಿತು. ಆದರೆ ದಿನೇದಿನೇ ಮಠದಲ್ಲಿ ಸೋದರಸಂನ್ಯಾಸಿಗಳೊಂದಿ ಗಿನ ಹಾಗೂ ಭಕ್ತರೊಂದಿಗಿನ ಸಂಬಂಧ ಹೆಚ್ಚು ಆತ್ಮೀಯವಾಗುತ್ತಿತ್ತು ; ಮಠದ ಹೊಣೆಗಾರಿಕೆ ಇನ್ನಷ್ಟು ಹೆಚ್ಚಾಗಿ ಬೆಳೆಯುತ್ತಿತ್ತು. ಇವೆಲ್ಲ ಅವರು ಪರಿವ್ರಾಜಕ ಜೀವನವನ್ನು ಪ್ರಾರಂಭಿಸಲು ಅಡಚಣೆಗಳಾಗಿದ್ದುವು. ಹೀಗಿರುವಾಗ ತಾವು ತಮ್ಮ ಪರಿವ್ರಾಜಕ ಜೀವನವನ್ನುಕೈಗೊಳ್ಳುವುದರ ಮೂಲಕ ಮಾತ್ರವೇ ತಮ್ಮ ಆತ್ಮವಿಶ್ವಾಸವನ್ನು ಹೆಚ್ಚಿಸಿಕೊಳ್ಳಲೂ ಶ್ರೀರಾಮಕೃಷ್ಣರ ಸಂದೇಶ ಗಳನ್ನು ಯಶಸ್ವಿಯಾಗಿ ಬಿತ್ತರಿಸಲೂ ಸಾಧ್ಯ ಎಂಬುದು ಅವರಿಗೆ ದೃಢವಾಗುತ್ತ ಬಂದಿತು. ಆದ್ದರಿಂದ ಅವರು ಶಾರದಾನಂದರಿಗೆ ಬರೆಯುತ್ತಾರೆ : “ಹಿಮಾಲಯಕ್ಕೆ ಹಾರಿಹೋಗಲು ನಾನು ಕಾತರನಾಗಿದ್ದೇನೆ. . . ಈ ಪತ್ರ ನಿನ್ನ ಕೈಸೇರುವ ಮೊದಲೇ ನಾನು ಇಲ್ಲಿಂದ ಹೊರಟುಬಿಟ್ಟಿರು ತ್ತೇನೆ. ಮುಂದೇನು ಮಾಡಬೇಕೆಂಬುದರ ಬಗ್ಗೆ ನನ್ನದೇ ಆದ ಯೋಜನೆಗಳಿವೆ. ಆದರೆ ಅವೆಲ್ಲ ಗುಟ್ಟಿನ ವಿಚಾರ ; ನಿನಗೀಗ ತಿಳಿಸುವಂತಿಲ್ಲ.”</p>
  <p>ಅಂತೂ ಸ್ವಾಮೀಜಿ ಮತ್ತೆ ಪರಿವ್ರಾಜಕರಾಗಿ ಹೊರಟುಬಿಡಲು ಸಿದ್ಧರಾಗಿದ್ದಾರೆ. ಈ ಸಲ ತಮ್ಮ ನೆಚ್ಚಿನ ಸಂನ್ಯಾಸೀ ಬಂಧು ಸ್ವಾಮಿ ಅಖಂಡಾನಂದರನ್ನೂ ತಮ್ಮೊಡನೆ ಕರೆದೊಯ್ಯಲಿ ದ್ದರು. ಅವರ ಕೋರಿಕೆಯಂತೆ ಅಖಂಡಾನಂದಅರು ಕಾಶ್ಮೀರದಿಂದ ಹಿಂದಿರುಗಿಬಂದರು. ಇವರಿಗೆ ಹಿಮಾಲಯದ ದಾರಿಗಳು ಸ್ಥಳಗಳು, ಪದ್ಧತಿಗಳು–ಎಲ್ಲ ಸುಪರಿಚಿತ. ಆದ್ದರಿಂದ ತಮ್ಮ ಪ್ರಯಾಣ ಹೆಚ್ಚು ಸುಗಮವಾಗುವುದೆಂಬ ಭರವಸೆ ಸ್ವಾಮೀಜಿಯದಾಗಿತ್ತು.</p>
  <p>ಈ ಸಲ ಸ್ವಾಮೀಜಿ ಯಾವ ಬಗೆಯ ದೃಢನಿರ್ಧಾರದಿಂದ ಹೊರಟಿದ್ದಾರೆ ಎಂಬುದಕ್ಕೆ, ಅವರು ತಮ್ಮ ಸೋದರಸಂನ್ಯಾಸಿಗಳ ಮುಂದೆ ಆಡುವ ಮಾತೇ ನಿದರ್ಶನ. ಅವರೆನ್ನುತ್ತಾರೆ : “ನಾನು ನನ್ನ ಸ್ಪರ್ಶಮಾತ್ರದಿಂದಲೇ ಮನುಷ್ಯನನ್ನು ಪರಿವರ್ತನೆ ಮಾಡುವಂತಾಗಬೇಕು. ಅಂತಹ ಉನ್ನತ ಸಾಕ್ಷಾತ್ಕಾರವಾಗುವವರೆಗೂ ನಾನು ಹಿಂದಿರುಗುವುದಿಲ್ಲ.” ಮಾತಿನಿಂದಾಗಲಿ ತರ್ಕ ದಿಂದಾಗಲಿ ಸುದೀರ್ಘ ವಿವರಣೆಯಿಂದಾಗಲಿ, ಯಾವ ಪರಿವರ್ತನೆಯನ್ನು ಉಂಟು ಮಾಡಲು, ಯಾವ ಭಾವನೆಯನ್ನು ಅರ್ಥಪಡಿಸಲು ಕೆಲವೊಮ್ಮೆ ಸಾಧ್ಯವಾಗದೋ, ಅಂಥದನ್ನು ಸಮರ್ಥ ವ್ಯಕ್ತಿಯೊಬ್ಬ ತನ್ನ ಸ್ಪರ್ಶಮಾತ್ರದಿಂದ ಸಾಧಿಸಬಲ್ಲ ; ತನ್ನ ವಿಚಾರಲಹರಿಯು ಇನ್ನೊಬ್ಬರಲ್ಲಿ ಹರಿಯುವಂತೆ ಮಾಡಬಲ್ಲ. ಹಿಂದೆ ಸ್ವತಃ ಶ್ರೀರಾಮಕೃಷ್ಣರು ತಮ್ಮ ಅಲೌಕಿಕ ಸ್ಪರ್ಶದಿಂದ ನರೇಂದ್ರನ ಅಂತರಾಳವನ್ನೇ ಕಲಕಾಡಿ, ಅವನೊಳಗೆ ಅಪೂರ್ವ ಆಧ್ಯಾತ್ಮಿಕ ಜ್ಞಾನವನ್ನು ಪ್ರಚೋದಿಸಿರಲಿಲ್ಲವೆ ? ಅಂತಹ ಅತ್ಯುನ್ನತ ಆಧ್ಯಾತ್ಮಿಕ ಶಕ್ತಿಯನ್ನು ಪಡೆದು ಕೊಳ್ಳಲು ಸ್ವಾಮೀಜಿ ಈಗ ಹೊರಟುನಿಂತಿದ್ದಾರೆ.</p>
  <p>ಈ ಸಲ ಹೊರಡುವ ಮೊದಲು ಅವರು, ಶ್ರೀಮಾತೆ ಶಾರದಾದೇವಿಯವರ ಆಶೀರ್ವಾದವನ್ನು ಪಡೆದುಕೊಂಡು ಬರಲು ಇಚ್ಛಿಸಿದರು. ಈ ಸಮಯದಲ್ಲಿ ಶ್ರೀಮಾತೆಯವರು ಗಂಗೆಯ ಇನ್ನೊಂದು ಬದಿಯಲ್ಲಿರುವ ಘುಸೂರಿ ಎಂಬ ಹಳ್ಳಿಯಲ್ಲಿದ್ದರು. ಅಖಂಡಾನಂದರೊಂದಿಗೆ ಸ್ವಾಮೀಜಿ ಅಲ್ಲಿಗೆ ಹೋದರು ; ಶ್ರೀಮಾತೆಯವರಿಗೆ ಸಮಸ್ಕರಿಸಿ, “ಅಮ್ಮಾ ನಾನು ಹಿಮಾಲ ಯದ ಕಡೆಗೆ ಹೊರಟಿದ್ದೇನೆ. ಅತ್ಯುನ್ನತ ಜ್ಞಾನ ಪ್ರಾಪ್ತವಾಗುವವರೆಗೆ ನಾನು ಹಿಂದಿರುಗುವುದಿಲ್ಲ. ದಯವಿಟ್ಟು ನಾನು ಯಶಸ್ವಿಯಾಗುವಂತೆ ಹರಸಿ” ಎಂದು ಕೇಳಿಕೊಂಡರು. ಶಾರದಾದೇವಿ ಯವರು ಶ್ರೀರಾಮಕೃಷ್ಣರ ಹೆಸರಿನಲ್ಲಿ ಹೃತ್ಪೂರ್ವಕವಾಗಿ ಹರಸಿದರು. ಬಳಿಕ ಕೇಳಿದರು : “ಮಗು, ನಿನ್ನ ತಾಯಿಯನ್ನೊಮ್ಮೆ ನೋಡಿಕೊಂಡು ಬರುವುದಿಲ್ಲವೆ ?” ಅದಕ್ಕೆ ಸ್ವಾಮೀಜಿ, “ಅಮ್ಮಾ, ನೀವೇ ನನ್ನ ತಾಯಿ !” ಎಂದುತ್ತರಿಸಿದರು. ಅವರ ಈ ಭಾವವನ್ನು ಕಂಡ ಶ್ರೀಮಾತೆಯವರು ಹೃದಯದುಂಬಿ ಮತ್ತೊಮ್ಮೆ ಹರಸಿದರು. ಈ ಹೃದಯಸ್ಪರ್ಶಿ ದೃಶ್ಯವನ್ನು ನಾವು ನಮ್ಮ ಕಣ್ಮುಂದೆ ತಂದುಕೊಂಡು ಭಾವಿಸಿ ನೋಡಬೇಕು. ಈ ಇಬ್ಬರು ಸಿಂಹಸದೃಶ ಸಂನ್ಯಾಸಿಗಳು ಮಹಾಮಾತೆಯ ಸಮ್ಮುಖದಲ್ಲಿ ವಿನಯದಿಂದ ನಿಂತು ಆಶೀರ್ವಾದವನ್ನು ಬೇಡುತ್ತಿದ್ದಾರೆ ; ಅವರನ್ನು ತಮ್ಮ ಹೆತ್ತ ತಾಯಿಗಿಂತ ಮಿಗಿಲಾಗಿ ಭಾವಿಸುತ್ತಿದ್ದಾರೆ ; ಸುಪ್ರೀತರಾದ ಶ್ರೀಮಾತೆ ಯವರು ಅವರ ಮೇಲೆ ತಮ್ಮ ಕೃಪಾಶೀರ್ವಾದವನ್ನು ವರ್ಷಿಸುತ್ತಿದ್ದಾರೆ. . .</p>
  <p>ಬಳಿಕ ಶಾರದಾದೇವಿಯವರು ಅಖಂಡಾನಂದರಿಗೆ, “ಮಗು, ನನ್ನ ಸರ್ವಸ್ವವನ್ನೂ ನಿನ್ನ ಕೈಯಲ್ಲಿಟ್ಟಿದ್ದೇನೆ. ನೀನು ಪರ್ವತಪ್ರದೇಶದ ಜೀವನಕ್ಕೆ ಒಗ್ಗಿಕೊಂಡವನು. ಅವನಿಗೆ ಯಾವ ರೀತಿಯಲ್ಲೂ ತೊಂದರೆಯಾಗದಂತೆ ನೋಡಿಕೋ” ಎಂದು ಪ್ರೀತಿಯಿಂದ ಎಚ್ಚರಿಸಿದರು. ‘ನನ್ನ ಸರ್ವಸ್ವ’ ಎಂದರೆ ಯಾವುದದು ? ಸ್ವಾಮೀಜಿ ! ಶ್ರೀಮಾತೆಯವರ ನೆಚ್ಚಿನ ನರೇನ್ ! ಇಲ್ಲಿ ಶ್ರೀಮಾತೆಯವರು ಅವರನ್ನು ತಮ್ಮ ಸರ್ವಸ್ವ ಎಂದು ಕರೆದುದು ತುಂಬ ಮಾರ್ಮಿಕವಾಗಿದೆ.</p>
  <p>ಮಠದಲ್ಲಿ ಸುಮಾರು ಮೂರು ತಿಂಗಳ ಕಾಲ ಉಳಿದುಕೊಂಡಿದ್ದ ಸ್ವಾಮೀಜಿ, 1890ರ ಜುಲೈ ತಿಂಗಳ ಮಧ್ಯದ ವೇಳೆಗೆ ಬಾರಾನಗೋರನ್ನು ಬಿಟ್ಟು ಹೊರಟರು. ಹಿಂದೆ ಎರಡು-ಮೂರು ಸಲ ಪರಿವ್ರಾಜಕರಾಗಿ ಹೊರಟಾಗಲೂ, ತಮ್ಮ ಗುರಿಯನ್ನು ಸಾಧಿಸದೆ ಹಿಂದಿರುಗಲಾರೆನೆಂದು ತೀರ್ಮಾನ ಮಾಡಿಯೇ ಹೊರಟಿದ್ದರು. ಆದರೆ ಪ್ರತಿಸಲವೂ ಯಾವುದಾದರೊಂದು ಕಾರಣದಿಂದ ಹಿಂದಿರುಗಬೇಕಾಯಿತು. ಈ ಸಲ ಮಾತ್ರ ಸ್ವಾಮೀಜಿ ಮತ್ತೆ ಮಠಕ್ಕೆ ಹಿಂದಿರುಗಿದ್ದು ಸುದೀರ್ಘ ಸಪ್ತ ಸಂವತ್ಸರಗಳ ಅನಂತರವೇ ; ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ವೇದಾಂತದ ಡಿಂಡಿಮವನ್ನು ಬಾರಿಸಿ, ವಿಶ್ವವಿಜೇತರಾದ ಮೇಲೆಯೇ !</p>
  <h1>21</h1>
  <h1>ಹಿಮವಂತನ ಮಡಿಲಲ್ಲಿ</h1>
  <p class="noindent">ಸ್ವಾಮೀಜಿ ತಮ್ಮ ಮನಸ್ಸಿನಿಂದ ಮಠದ ಹಾಗೂ ಸಂನ್ಯಾಸೀಬಂಧುಗಳ ಮೇಲಿನ ಬಂಧನಗಳ ನ್ನೆಲ್ಲ ಬಿಡಿಸಿಕೊಂಡು, ಹಗುರಗೊಂಡ ಹೃದಯದಿಂದ, ತಮ್ಮ ಉದ್ದೇಶ ಸಿದ್ಧಿಯೊಂದನ್ನೇ ಮನದಲ್ಲಿಟ್ಟುಕೊಂಡು, ನೇರವಾಗಿ ಹಿಮಾಲಯದತ್ತ ಆನಂದದಿಂದ ಸಾಗಿದ್ದಾರೆ. ಅವರ ಸಂಗಡಿ ಗರಾಗಿ ಸ್ವಾಮಿ ಅಖಂಡಾನಂದರಿದ್ದಾರೆ. ಹಿಮಾಲಯದಲ್ಲೇ ಜನ್ಮತಳೆದು ಹರಿದು ಬರುವ ಪವಿತ್ರ ಗಂಗೆಯ ದಡದ ಮೇಲೆ ಕಾಲ್ನಡಿಗೆಯಲ್ಲೇ ಪ್ರಯಾಣ ಮಾಡುವ ಯೋಜನೆ ಹೂಡಿದರು ಸ್ವಾಮೀಜಿ. ಇದರಿಂದ ಒಂದು ಆಧ್ಯಾತ್ಮಿಕ ಸಾಧನೆಯೂ ಆಗುತ್ತದೆ, ಒಂದು ಸಾಹಸವೂ ಆಗುತ್ತದೆ. ಕಲ್ಕತ್ತವನ್ನು ಬಿಟ್ಟು ಹೊರಟಕ್ಷಣದಿಂದಲೂ ಸ್ವಾಮೀಜಿ ಸ್ವತಂತ್ರ ಹಕ್ಕಿಯಂತೆ ಆನಂದ ಭರಿತರಾಗಿದ್ದಾರೆ. ಅವರು ಬಹಳವಾಗಿ ಹಂಬಲಿಸಿದ್ದ ಏಕಾಂತತೆ, ಹಳ್ಳಿಗಳ ಪರಿಶುದ್ಧ- ಪ್ರಶಾಂತ ವಾತಾವರಣ, ದಾರಿಯುದ್ದಕ್ಕೂ ಸಿಗುವ ಹೊಸಹೊಸ ಸ್ಥಳಗಳು, ಅಲ್ಲಲ್ಲಿ ಭೇಟಿಯಾ ಗುವ ಹೊಸ ಹೊಸ ಜನರು–ಇವೆಲ್ಲ ಅವರ ಮನಸ್ಸಿಗೆ ನವೋಲ್ಲಾಸವನ್ನು ತಂದಿವೆ. ಜೊತೆಗೆ, ಕಲ್ಕತ್ತದಲ್ಲಿನ ಹಳೆಯ ನೆನಪುಗಳು, ಚಿಂತೆಗಳು ಮರೆಯಾಗಿವೆ. ಆದ್ದರಿಂದ ಅವರೀಗ ಗಂಗಾ ನದಿಯ ದಾರಿಯಾಗಿ ಒಬ್ಬ ಸಾಧಾರಣ ಸಾಧುವಿನಂತೆ ಪಯಣಿಸುತ್ತಿದ್ದಾರೆ.</p>
  <p>ಕಲ್ಕತ್ತವನ್ನು ಬಿಟ್ಟಮೇಲೆ ಸುಮಾರು ಹದಿನೈದು-ಇಪ್ಪತ್ತು ದಿನಗಳ ದೀರ್ಘ ಪ್ರಯಾಣದ ಬಳಿಕ ಅವರು ಉಳಿದುಕೊಂಡ ಮೊದಲ ಸ್ಥಳ ಭಾಗಲ್ಪುರ. ಸ್ವಾಮಿಗಳಿಬ್ಬರೂ ಗಂಗಾತೀರದಲ್ಲಿ ನಡೆದು ಹೋಗುತ್ತಿದ್ದಾರೆ ; ದೀರ್ಘ ಪ್ರಯಾಣದಿಂದಾಗಿ ಆಯಾಸಗೊಂಡಿದ್ದಾರೆ. ಆದರೆ ಮುಖದಲ್ಲಿ ತ್ಯಾಗ ವೈರಾಗ್ಯಗಳ ದೀಪ್ತಿ ಬೆಳಗುತ್ತಿದೆ. ಆ ಊರಿನ ಒಬ್ಬ ಪ್ರಮುಖ ನಾಗರಿಕನಾದ ಕುಮಾರ್ ನಿತ್ಯಾನಂದ ಸಿಂಗ್ ಎಂಬಾತ ಅವರನ್ನು ಕಂಡು ಒಡನೆಯೇ ಆಕರ್ಷಿತನಾದ. ಅವರು ಸಾಧಾರಣ ಬೈರಾಗಿಗಳಂತಲ್ಲ ಎನ್ನುವುದನ್ನು ಆತ ಸ್ಪಷ್ಟವಾಗಿ ಕಂಡ. ಸ್ವಾಮಿಗಳ ಬಳಿಗೆ ಬಂದು ನಮಸ್ಕರಿಸಿ, ಸ್ವಲ್ಪ ಸಂಭಾಷಣೆ ನಡೆಸಿದ. ಸ್ವಾಮೀಜಿಯ ವಾಗ್ವೈಖರಿಯನ್ನು ಕಂಡಮೇಲಂತೂ ಅವರು ಅಸಾಮಾನ್ಯ ವ್ಯಕ್ತಿಗಳೆನ್ನುವುದು ಇನ್ನಷ್ಟು ಖಚಿತವಾಯಿತು. ಬಳಿಕ ಇಬ್ಬರನ್ನೂ ತನ್ನ ಪರಿಚಿತನಾದ ಮನ್ಮಥನಾಥ ಚೌಧರಿ ಎಂಬವನ ಮನೆಗೆ ಕರೆದುಕೊಂಡು ಬಂದ. ಇದೇ ಸಮಯದಲ್ಲಿ ಅವನ ಮನೆಯಲ್ಲಿ ಮಥುರಾನಾಥ ಸಿನ್ಹ ಎಂಬವನು ಅತಿಥಿಯಾಗಿ ಉಳಿದು ಕೊಂಡಿದ್ದ. ವೃತ್ತಿಯಿಂದ ಈತ ವಕೀಲ ; ಧಾರ್ಮಿಕ ವಿಚಾರಗಳಲ್ಲಿ ಸಾಕಷ್ಟು ತಿಳಿವಳಿಕೆಯಿದ್ದ ವನು. ಈ ಇಬ್ಬರು ಸ್ವಾಮಿಗಳನ್ನು ಕಂಡಕೂಡಲೇ ಅವನು ಅವರತ್ತ ಸೆಳೆಯಲ್ಪಟ್ಟ. ಮಥುರಾ ನಾಥ ಈ ಹಿಂದೆಯೇ ಬ್ರಾಹ್ಮಸಮಾಜದಲ್ಲಿ ಸ್ವಾಮೀಜಿಯನ್ನು ನೋಡಿದ್ದ–ಅವರು ಯುವಕ ನರೇಂದ್ರನಾಗಿದ್ದಾಗ, ಈತ ಅವರೊಡನೆ ಸಾಹಿತ್ಯ, ತತ್ತ್ವಶಾಸ್ತ್ರ ಹಾಗೂ ಧರ್ಮದ ಕುರಿತಾಗಿ ಕೆಲಕಾಲ ಸಂಭಾಷಿಸಿದ. ಜ್ಞಾನ ಹಾಗೂ ಆಧ್ಯಾತ್ಮಿಕತೆ ಅವರ ಉಸಿರಿನಲ್ಲೇ ತುಂಬಿಹೋಗಿರುವಂತೆ ಆತನಿಗೆ ಭಾಸವಾಯಿತು. ಅವರ ಪ್ರತಿಯೊಂದು ಭಾವನೆಯ ಹಿಂದೆಯೂ ತೀವ್ರ, ನಿಃಸ್ವಾರ್ಥ ದೇಶಪ್ರೇಮ ತುಂಬಿರುವುದನ್ನು ಆತ ಕಂಡುಕೊಂಡ.</p>
  <p>ಈ ಇಬ್ಬರು ಸ್ವಾಮಿಗಳನ್ನು ಕುಮಾರ್ ನಿತ್ಯಾನಂದ ಸಿಂಗ್ ತನ್ನ ಮನೆಗೆ ಕರೆತಂದಾಗ, ಅವರನ್ನು ಕಂಡ ಮನ್ಮಥನಾಥ ಚೌಧರಿ ಅವರನ್ನು ಯಾರೋ ಭಿಕ್ಷುಕ ಸಂನ್ಯಾಸಿಗಳು ಎಂದು ಭಾವಿಸಿ ಅವರ ಕಡೆಗೆ ಹೆಚ್ಚು ಗಮನ ಕೊಟ್ಟಿರಲಿಲ್ಲ. ಆ ದಿನ ಮಧ್ಯಾಹ್ನದ ಊಟವಾದ ಮೇಲೆ ಎಲ್ಲರೂ ಕುಳಿತುಕೊಂಡಿದ್ದರು. ಆಗ ಈ ಮನ್ಮಥಬಾಬು ಸ್ವಾಮಿಗಳನ್ನು ಅವರಷ್ಟಕ್ಕೆ ಬಿಟ್ಟು ತಾನು ಬೌದ್ಧಧರ್ಮದ ಕುರಿತಾದ ಒಂದು ಇಂಗ್ಲಿಷ್ ಪುಸ್ತಕವನ್ನು ಓದುತ್ತ ಕುಳಿತುಬಿಟ್ಟ. ಓದು ಬರಹವಿಲ್ಲದ ಈ ಸಂನ್ಯಾಸಿಗಳೊಂದಿಗೆ ಏನು ಮಾತು ಎಂಬುದು ಅವನ ಭಾವನೆ. ಸ್ವಲ್ಪ ಹೊತ್ತಾದ ಮೇಲೆ ಸ್ವಾಮೀಜಿ ಅವನನ್ನು, “ನೀವು ಓದುತ್ತಿರುವ ಪುಸ್ತಕ ಯಾವುದದು ?” ಎಂದು ಕೇಳಿದರು. ಆಗ ಅವನು ಆ ಪುಸ್ತಕದ ಶಿರೋನಾಮೆಯನ್ನು ಹೇಳಿ, ಬಳಿಕ ಕೇಳಿದ : “ನಿಮಗೆ ಇಂಗ್ಲಿಷ್ ಬರುತ್ತದೆಯೆ ?” ಎಂದು. “ಏನೋ ಸ್ವಲ್ಪ ಮಟ್ಟಿಗೆ” ಎಂದರು ಸ್ವಾಮೀಜಿ. ಈಗ ಆತ ಅವರೊಂದಿಗೆ ಬೌದ್ಧ ತತ್ತ್ವಗಳ ಮೇಲೆ ಸಂಭಾಷಣೆ ಪ್ರಾರಂಭಿಸಿದ. ಸ್ವಲ್ಪ ಹೊತ್ತಿನಲ್ಲೇ ಅವನಿಗೆ ಅರಿವಾಯಿತು–ಸ್ವಾಮೀಜಿ ತನಗಿಂತ ಸಾವಿರ ಪಾಲು ಹೆಚ್ಚು ತಿಳಿದವರು ಎಂದು. ಅವರು ಹಲವಾರು ಇಂಗ್ಲಿಷ್ ಪುಸ್ತಕಗಳಿಂದ ಉದಾಹರಿಸಿ ನಿರರ್ಗಳವಾಗಿ ಮಾತನಾಡುತ್ತಿದ್ದಂತೆ ಮನ್ಮಥಬಾಬು ಹಾಗೂ ಮಥುರನಾಥರಿಬ್ಬರೂ ಬೆಕ್ಕಸಬೆರಗಾಗಿ ಕಿವಿಗೊಟ್ಟು ಆಲಿಸಿದರು. ಇಂತಹವರು ಅತಿಥಿಗಳಾಗಿ ಬಂದಿರುವುದು ತಮ್ಮ ಅದೃಷ್ಟವಿಶೇಷ ಎಂದರಿತ ಮನ್ಮಥನಾಥ, ಅವರನ್ನು ಕೆಲದಿನ ತಮ್ಮ ಮನೆಯಲ್ಲಿ ವಿಶ್ರಮಿಸಿ ಮುಂದುವರಿಯಬೇಕೆಂದು ಒತ್ತಾಯಿಸಿ ಒಪ್ಪಿಸಿದ.</p>
  <p>ಮನ್ಮಥನಾಥ ಬ್ರಾಹ್ಮಸಮಾಜದ ಕಟ್ಟಾ ಅನುಯಾಯಿಯಾಗಿದ್ದ. ಹಿಂದೂ ಧರ್ಮದ ತತ್ತ್ವಗಳನ್ನು ಅರಿತುಕೊಳ್ಳಲಾಗದೆ, ಅವುಗಳಿಂದ ವಿಮುಖನಾಗಿದ್ದ. ಸ್ವಾಮೀಜಿ ಅವನಿಗೆ ಹಿಂದೂ ಧರ್ಮದ ಹಲವಾರು ಅಂಶಗಳನ್ನು ತಿಳಿಸಿಕೊಟ್ಟು ಅವನ ಕಣ್ಣುತೆರೆಸಿದರು. ಆತ ಈಗ ನಿಜವಾದ ಅರ್ಥದಲ್ಲಿ ಒಬ್ಬ ಹಿಂದುವಾದ.</p>
  <p>ಮತ್ತೊಂದು ದಿನ, ಯೋಗ-ಆಧ್ಯಾತ್ಮಿಕ ಸಾಧನೆ ಇವುಗಳ ಪ್ರಸ್ತಾಪ ಬಂದಿತು. ಮನ್ಮಥನಾಥ, ಪ್ರಸಿದ್ಧ ತತ್ತ್ವಜ್ಞಾನಿಯೂ ಸಮಾಜ ಸುಧಾರಕರೂ ಆದ ಸ್ವಾಮಿ ದಯಾನಂದ ಸರಸ್ವತಿಯವರಿಂದ ಅದಾಗಲೇ ಈ ವಿಷಯವಾಗಿ ಶಿಕ್ಷಣ ಪಡೆದಿದ್ದ. ಅಂದು ಸ್ವಾಮೀಜಿ ಹೇಳಿದ ವಿಷಯಗಳು ಅವನು ಈಗಾಗಲೇ ಕೇಳಿ ತಿಳಿದಿದ್ದ ವಿಷಯಗಳಿಗೆ ಅನುಗುಣವಾಗಿದ್ದುವು. ಅಲ್ಲದೆ ಅದಕ್ಕಿಂತಲೂ ಹೆಚ್ಚಿನ ಹಲವಾರು ವಿಚಾರಗಳನ್ನು ಅವರಿಂದ ಕೇಳಿದ. ಇವರೊಬ್ಬರು ಅಸಾಧಾರಣ ವ್ಯಕ್ತಿಯೇ ನಿಜ ಎಂಬುದು ಅವನಿಗೆ ದೃಢವಾಯಿತು.</p>
  <p>ಬಳಿಕ ಸ್ವಾಮೀಜಿಯ ಸಂಸ್ಕೃತಜ್ಞಾನವನ್ನು ಪರೀಕ್ಷೆ ಮಾಡಲು ಅವನು ತನ್ನ ಬಳಿಯಿದ್ದ ಉಪನಿಷತ್ತುಗಳನ್ನೆಲ್ಲ ಹೊರತೆಗೆದು, ಅವುಗಳಲ್ಲಿನ ಕೆಲವು ಅತ್ಯಂತ ಕ್ಲಿಷ್ಟವಾದ ಶ್ಲೋಕಗಳ ಬಗ್ಗೆ ಕೆದಕಿ ಪ್ರಶ್ನಿಸಿದ. ಸ್ವಾಮೀಜಿ ಆ ಅಂಶಗಳ ಮೇಲೆ ಹೊಸ ಬೆಳಕನ್ನು ಬೀರುವಂತಹ ಉತ್ತರ ಗಳನ್ನು ನೀಡಿದಾಗ ಅವರ ಅಸಾಮಾನ್ಯ ಪಾಂಡಿತ್ಯವನ್ನೂ ಸಂಸ್ಕೃತ ಪರಿಜ್ಞಾನವನ್ನೂ ಕಂಡು ನಿಬ್ಬೆರಗಾದ. ಅಲ್ಲದೆ, ಅವರು ಉಪನಿಷತ್ತುಗಳ ಶ್ಲೋಕಗಳನ್ನು ಸುಮಧುರವಾಗಿ, ನಿರರ್ಗಳವಾಗಿ ಉಚ್ಚರಿಸುವ ಕ್ರಮವನ್ನು ಕಂಡು ಅವನಿಗೆ ಆನಂದ, ಆಶ್ಚರ್ಯ. ಹೀಗೆ ಸ್ವಾಮೀಜಿಗೆ ಇಂಗ್ಲಿಷ್, ಸಂಸ್ಕೃತ ಹಾಗೂ ಯೋಗದ ಮೇಲಿರುವ ಪ್ರಭುತ್ವವನ್ನು ಕಂಡು ಅವರೆಡೆಗೆ ತೀವ್ರವಾಗಿ ಆಕರ್ಷಿತನಾಗಿಬಿಟ್ಟ. ಮತ್ತು, ತನ್ನ ಮನೆಯನ್ನು ಬಿಟ್ಟು ಬೇರೆಲ್ಲಿಗೂ ಹೋಗಲು ಅವರನ್ನು ಬಿಡಲೇಬಾರದು ಎಂದು ನಿರ್ಧರಿಸಿ, ಬಹಳವಾಗಿ ಒತ್ತಾಯಿಸಲಾರಂಭಿಸಿದ  !</p>
  <p>ಒಂದು ದಿನ ಸ್ವಾಮೀಜಿ ತಮ್ಮಷ್ಟಕ್ಕೆ ತಾವೇ ಹಾಡೊಂದನ್ನು ಗುನುಗಿಕೊಳ್ಳುತ್ತಿದ್ದರು. ಇದನ್ನು ಗಮನಿಸಿದ ಮನ್ಮಥನಾಥ, “ನಿಮಗೆ ಹಾಡಲು ಗೊತ್ತಿದೆಯೆ ?” ಎಂದು ಕೇಳಿದ. “ಏನೋ ಅಲ್ಪ ಸ್ವಲ್ಪ” ಎಂದರು ಸ್ವಾಮೀಜಿ. ಮನೆಯಲ್ಲಿದ್ದವರೆಲ್ಲರ ಬಲವಂತಕ್ಕೆ ಸ್ವಾಮೀಜಿ ಹಾಡಿದರು. ಅದನ್ನು ಕೇಲಿದವರೆಲ್ಲ ಮೋಡಿಗೊಳಗಾದವರಂತೆ ಕುಳಿತರು. ಇವರು ಇಂಗ್ಲಿಷ್-ಸಂಸ್ಕೃತ ಭಾಷೆಗಳಲ್ಲಿ, ಯೋಗ-ಶಾಸ್ತ್ರ ವಿಚಾರಗಳಲ್ಲಿ ಎಂತಹ ಪಂಡಿತರೋ ಸಂಗೀತದಲ್ಲೂ ಅಷ್ಟೇ ಪ್ರತಿಭಾವಂತರು ಎಂಬುದನ್ನು ಕಂಡುಕೊಂಡ ಮನ್ಮಥನಾಥ ಪರಮಾಶ್ಚರ್ಯಗೊಂಡ. ಈ ಸವಿಯನ್ನು ಇತರರಿಗೂ ಉಣಬಡಿಸಬೇಕೆಂಬ ಆಶಯದಿಂದ,“ಸ್ವಾಮೀಜಿ, ನೀವು ಒಪ್ಪಿಗೆ ಕೊಡುವುದಾದರೆ, ಈ ಊರಿನ ಕೆಲವು ಸಂಗೀತಗಾರರನ್ನು ಇಲ್ಲಿಗೆ ಕರೆಸುತ್ತೇನೆ. ನೀವು ದಯವಿಟ್ಟು ಹಾಡಬೇಕು” ಎಂದು ವಿನಂತಿಸಿಕೊಂಡ. ಸ್ವಾಮೀಜಿ ಅದಕ್ಕೆ ಸಮ್ಮತಿಸಿದರು. ಮನ್ಮಥನಾಥ ಬಹಳ ಸಂತೋಷಪಟ್ಟ. ಹಲವಾರು ಸಂಗೀತಗಾರರನ್ನು ಆಹ್ವಾನಿಸಿದ. ಅವರಲ್ಲಿ ಕೆಲವರಂತೂ ಉಸ್ತಾದರು, ಅಲ್ಲಿನ ಅತ್ಯಂತ ನಿಪುಣ ಸಂಗೀತಗಾರರು. ಸಂಜೆಯ ವೇಳೆಗೆ ಕಾರ್ಯಕ್ರಮ ಪ್ರಾರಂಭವಾಯಿತು. ಸ್ವಾಮೀಜಿ ತಮ್ಮ ದಿವ್ಯ ಮಧುರ ಕಂಠದಿಂದ ಹಾಡಲಾ ರಂಭಿಸಿದರು. ಮನ್ಮಥನಾಥ ಭಾವಿಸಿದ್ದ–ರಾತ್ರಿ ಸುಮಾರು ಒಂಬತ್ತು-ಹತ್ತು ಗಂಟೆಯವರೆಗೂ ಸ್ವಾಮೀಜಿ ಹಾಡಬಗುದು ಎಂಎದು. ಆದ್ದರಿಂದ ಆಹ್ವಾನಿತರಿಗೆ ಊಟದ ವ್ಯವಸ್ಥೆಯನ್ನೂ ಮಾಡಿರಲಿಲ್ಲ. ಆದರೆ ಗಂಟೆ ಹತ್ತಾಯಿತು, ಹನ್ನೊಂದಾಯಿತು ; ಸ್ವಾಮೀಜಿ ಹಾಡುವುದನ್ನು ನಿಲ್ಲಿಸಲೇ ಇಲ್ಲ. ಬದಲಾಗಿ ಇನ್ನಷ್ಟು ಹೆಚ್ಚಿನ ಭಕ್ತಿಭಾವಾವೇಶದಿಂದ ಹಾಡುತ್ತಲೇ ಇದ್ದಾರೆ ! ಸಂಗೀತವನ್ನು ಕೇಳುತ್ತಿದ್ದವರೆಲ್ಲ ಹಸಿವು-ಬಾಯಾರಿಕೆಯ ನೆನಪೇ ಇಲ್ಲದೆ ಕುಳಿತು ಕೇಳುತ್ತಿದ್ದಾರೆ ಒಬ್ಬರಾದರೂ ಕುಳಿತಲ್ಲಿಂದ ಜರುಗಲಿಲ್ಲ. ಕೊನೆಗೆ ಬೆಳಗಿನ ಜಾವ ಮೂರು ಗಂಟೆಯ ಹೊತ್ತಿಗೆ ಸ್ವಾಮೀಜಿ ಹಾಡುವುದನ್ನು ನಿಲ್ಲಿಸಿದರು. ಆದರೆ ಅವರು ಹಾಡನ್ನು ನಿಲ್ಲಿಸಿದ್ದು ತಮಗೆ ಆಯಾಸ ವಾಯಿತೆಂದಲ್ಲ, ತಬಲಾ ಪಕ್ಕವಾದ್ಯ ನುಡಿಸುತ್ತಿದ್ದ ಕೈಲಾಸಬಾಬು ಎಂಬವನು, ಕೈಸೋತು ಮರ ಗಟ್ಟಿಹೋದಂತಾಗಿ ತಬಲಾ ನುಡಿಸುವುದನ್ನು ನಿಲ್ಲಿಸಿದ್ದರಿಂದ ! ವಿಸ್ಮಯಗೊಂಡ ಮನ್ಮಥ ಬಾಬು ಉದ್ಗರಿಸುತ್ತಾನೆ: “ಇಂತಹ ಅತಿಮಾನುಷ ಶಕ್ತಿಯನ್ನು ನಾನು ಈ ಹಿಂದೆ ಕಂಡಿರಲಿಲ್ಲ; ಮಂದೆ ಕಾಣಬಲ್ಲೆನೆಂಬ ನಿರೀಕ್ಷೆಯೂ ಇಲ್ಲ !” ಸ್ವಾಮೀಜಿಯ ಕೀರ್ತಿ ಊರಲ್ಲೆಲ್ಲ ಹರಡಿತು. ಮರುದಿನ ಸಂಜೆ, ಹಿಂದಿನ ದಿನ ಬಂದಿದ್ದವರಲ್ಲದೆ ಇನ್ನೂ ಹಲವಾರು ಜನ ಯಾವ ಆಮಂತ್ರಣವೂ ಇಲ್ಲದೆ ತಾವಾಗಿಯೇ ಬಂದುಬಿಟ್ಟರು. ತಬಲಾ ನುಡಿಸುವವನೂ ಬಂದಿದ್ದ. ಆದರೆ ಅಂದು ಸ್ವಾಮೀಜಿ ಹಾಡಲಿಲ್ಲ. ಎಲ್ಲರಿಗೂ ಬಹಳ ನಿರಾಶೆಯಾಯಿತು. ಸ್ವಾಮೀಜಿ ಭಾವದುಂಬಿಬಂದಾಗ, ಸ್ವಸಂತೋಷಕ್ಕಾಗಿ ಹಾಡುವವರೇ ಹೊರತು ಪ್ರತಿಭಾಪ್ರದರ್ಶನಕ್ಕಾಗಿ ಹಾಡುವವರಲ್ಲ.  </p>
</html>
