<?xml version="1.0"?>
<html>
  <p class="noindent">ತೃಪ್ತಿಪಟ್ಟುಕೊಳ್ಳುವ ಸಾಮಾನ್ಯ ಯುವಕರಂತಲ್ಲ. ಪ್ರಕೃತಿಯ ದಟ್ಟವಾದ ತೆರೆಯನ್ನು ಹರಿದು, ಒಳಗೇನಿದೆಯೆಂದು ಕಾಣಬಯಸುವವನು. ಅವನ ಅಂತರಾಳದಲ್ಲಿ ಸತ್ಯ ಸಾಕ್ಷಾತ್ಕಾರದ ಹಂಬಲ ಪ್ರವಾಹದಂತೆ ಭೋರ್ಗರೆಯುತ್ತಿತ್ತು. ಈ ಹಂಬಲದ ಮಿಡಿತವೆನ್ನುವುದು ಮೊದಲಿನಿಂದಲೂ ಬಡಿಬಡಿದು ಅವನಿಗೊಂದು ಅಂಶವನ್ನು ಸೂಚಿಸುತ್ತಿತ್ತು–‘ತಾನು ಲೋಕದ ಎಲ್ಲ ವ್ಯಕ್ತಿ ಗಳಂತಲ್ಲ, ತನ್ನ ಜೀವನ ಇತರರ ಜೀವನದಂತಲ್ಲ’ ಎಂದು.</p>
  <p>ಆದರೆ ನರೇಂದ್ರ ಹೀಗೆ ಗಂಭೀರ ವಿಚಾರಧಾರೆಯಲ್ಲಿ ಮುಳುಗಿದ್ದರೂ ಅವನ ಹಾಸ್ಯ ಪ್ರವೃತ್ತಿಯೇನೂ ಬತ್ತಿಹೋಗಿರಲಿಲ್ಲ ; ಅವನ ಸಾಹಸಪ್ರವೃತ್ತಿ ಕಡಿಮೆಯಾಗಿರಲಿಲ್ಲ. ಸ್ನೇಹಿತರ ಗುಂಪಿನಲ್ಲಿ ಅತ್ಯಂತ ಹಾಸ್ಯಪ್ರಿಯನೆಂದರೆ ಅವನೇ. ಯಾವುದೇ ಸನ್ನಿವೇಶದಲ್ಲಿ ಅಡಕವಾಗಿರ ಬಹುದಾದ ತಮಾಷೆಯನ್ನು ಗುರುತಿಸುವಲ್ಲಿ ಅವನೇ ಮೊದಲಿಗ. ಅವನು ಹಾಸ್ಯದ ಚಟಾಕಿಗಳನ್ನು ಹಾರಿಸಿ ಸ್ನೇಹಿತರನ್ನೆಲ್ಲ ನಗೆಗಡಲಿನಲ್ಲಿ ಮುಳುಗಿಸಿಬಿಡುತ್ತಿದ್ದ. ಕಾಲೇಜು ಹುಡುಗರೆಲ್ಲ ಸೇರಿ ಪ್ರವಾಸ ಹೊರಟರೆ ಅವರಲ್ಲಿ ಇವನೇ ಎಲ್ಲರಿಗಿಂತ ಉಲ್ಲಾಸಿ. ಕೆಲವೊಮ್ಮೆ ಈ ಹುಡುಗರೆಲ್ಲ ಸಾರೋಟುಗಳಲ್ಲಿ ತುಂಬಿಕೊಂಡು ರಸ್ತೆಯುದ್ದಕ್ಕೂ ಹಾಡಿಕೊಂಡು ಹೊರಟುಬಿಡುತ್ತಿದ್ದರು. ಹಬ್ಬಹರಿದಿನಗಳಲ್ಲಿ ಸ್ನೇಹಿತರೆಲ್ಲ ಸೇರಿ, ಗಂಗಾನದಿಗೆ ಹೋಗಿ ಮನದಣಿಯೆ ಈಜಾಡಿಕೊಂಡು ಬರುತ್ತಿದ್ದರು–ಇದರಿಂದ ಪವಿತ್ರ ಗಂಗಾಸ್ನಾನವೂ ಆದಂತಾಯಿತು, ಮನಸ್ಸಿಗೆ ಉಲ್ಲಾಸವೂ ದೊರೆತಂತಾಯಿತು. ಇನ್ನು ದುರ್ಗಾಪೂಜೆ ದೀಪಾವಳಿಗಳಂತಹ ಹಬ್ಬದ ದಿನಗಳಲ್ಲಿ ಬೇರೆ ಬೇರೆ ಬೀದಿಗಳಲ್ಲಿ ಏರ್ಪಡಿಸಿದ ಉತ್ಸವಗಳನ್ನು ವೀಕ್ಷಿಸಿ ಆನಂದಿಸಲು ಹೋಗುತ್ತಿದ್ದರು. ಈ ಎಲ್ಲ ಸಂದರ್ಭಗಳಲ್ಲೂ ನರೇಂದ್ರನೇ ಅವರೆಲ್ಲರ ನಾಯಕ. ಈ ಎಲ್ಲ ಹಬ್ಬ ಹರಿದಿನ ಉತ್ಸವಗಳಲ್ಲಿ ಎಲ್ಲರೂ ಅತಿ ಹೆಚ್ಚಿನ ಸಂತೋಷವನ್ನು ಅನುಭವಿಸುವಂತೆ ಅವನು ನೋಡಿಕೊಳ್ಳುತ್ತಿದ್ದ. ಆದರೆ ಇಲ್ಲಿನ ಒಂದು ಬಹುಮುಖ್ಯವಾದ ಅಂಶವೇನೆಂದರೆ ಈ ತಮಾಷೆಗಳಲ್ಲಿ ಚೆಲ್ಲುತನವಿರಲಿಲ್ಲ ; ಗಾಂಭೀರ್ಯವಿತ್ತು. ನರೇಂದ್ರ ಈ ರೀತಿ ತನ್ನ ಸಹಪಾಠಿಗಳೊಂದಿಗೆ ಸರಸವಾಗಿ, ಆತ್ಮೀಯವಾಗಿ ಒಡನಾಡುತ್ತ ತನಗರಿವಿಲ್ಲದಂತೆಯೇ ಅನೇಕ ವಿಶ್ವಾಸಪಾತ್ರ ಸ್ನೇಹಿತರನ್ನು ಗಳಿಸಿದ. ಇವರು ಕೊನೆಯವರೆಗೂ ಇವನ ಆಪ್ತರಾಗಿಯೇ ಉಳಿದುಕೊಂಡರು.</p>
  <p>ನರೇಂದ್ರನಲ್ಲಿ ಬೆಳೆದ ಇನ್ನೊಂದು ಮನೋವೃತ್ತಿಯೆಂದರೆ ಶೋಕಿಯ ಕುರಿತಾದ ತಿರಸ್ಕಾರ. ಶೋಕಿ ಎಂದರೆ ಚಿತ್ರವಿಚಿತ್ರವಾಗಿ ಬಟ್ಟೆಗಳನ್ನು ಧರಿಸುವುದು, ಚಿತ್ರವಿಚಿತ್ರವಾಗಿ ತಲೆಕೂದಲನ್ನು ಬಾಚಿಕೊಳ್ಳುವುದು ಇತ್ಯಾದಿ. ನರೇಂದ್ರನಿಗೆ ಈ ಬಗೆಯ ಶೋಕಿಲಾಲರನ್ನು ಕಂಡರೆ ಆಗುತ್ತಿರ ಲಿಲ್ಲ. ಅಂಥವರಿಗೆ ಎದುರಿಗೇ ಹೇಳಿಬಿಡುತ್ತಿದ್ದ, ಸಭ್ಯರಂತೆ ಬಟ್ಟೆ ಧರಿಸಬೇಕಾದ್ದು ಅವರ ಕರ್ತವ್ಯ ಎಂದು. ಹುಡುಗರು ವರ್ತನೆಯಲ್ಲಾಗಲಿ ವೇಷಭೂಷಣದಲ್ಲಾಗಲಿ ಸ್ತ್ರೀಯರ ಅನುಕರಣೆ ಮಾಡುವುದನ್ನು ಅವನು ತಿರಸ್ಕರಿಸುತ್ತಿದ್ದ. ಹುಡುಗರು ಗಂಡುಗಲಿಗಳಂತಿರಬೇಕೆಂಬುದು ಅವನ ಅಭಿಮತ.</p>
  <p>ಆಪತ್ತಿಗೆ ಗುರಿಯಾದವರ ಸಹಾಯಕ್ಕೆ ಮುನ್ನುಗ್ಗುವುದು ನರೇಂದ್ರನ ಇನ್ನೊಂದು ವಿಶೇಷ ಗುಣ. ಅದಕ್ಕೆ ದೃಷ್ಟಾಂತವಾಗಿ ಒಂದು ರಂಜನೀಯ ಘಟನೆಯನ್ನು ನೋಡಬಹುದು. ಅವನು ಓದುತ್ತಿದ್ದ ಕಾಲೇಜಿನಲ್ಲಿ ಶುಲ್ಕ ಕೊಡಲು ಸಾಧ್ಯವಾಗದ ಬಡ ವಿದ್ಯಾರ್ಥಿಗಳಿಗೆ ಅದರಿಂದ ವಿನಾಯಿತಿ ದೊರೆಯುತ್ತಿತ್ತು. ಕೆಲವು ವಿಶೇಷ ಸಂದರ್ಭಗಳಲ್ಲಿ ಧನಸಹಾಯದ ಸವಲತ್ತೂ ಇತ್ತು. ಆದರೆ ಶುಲ್ಕ ವಿನಾಯಿತಿಯನ್ನೇ ಆಗಲಿ ಧನಸಹಾಯವನ್ನೇ ಆಗಲಿ ಬಯಸುವ ವಿದ್ಯಾರ್ಥಿ ಗಳು ತಮ್ಮ ಅರ್ಜಿಯನ್ನು ಸಕಾಲದಲ್ಲಿ ಅಧಿಕಾರಿಗಳ ಕೈಗೆ ತಲುಪಿಸಬೇಕಾಗಿತ್ತು. ರಾಜ್ಕುಮಾರ್ ಎಂಬವನು ಆ ಕಾಲೇಜಿನ ಹಿರಿಯ ಗುಮಾಸ್ತೆ. ಬಡ ವಿದ್ಯಾರ್ಥಿಗಳ ಅರ್ಜಿಗಳನ್ನು ನೋಡಿ ತದನುಸಾರವಾಗಿ ಶುಲ್ಕ ವಿನಾಯಿತಿಯನ್ನೋ ಧನಸಹಾಯವನ್ನೋ ಮಂಜೂರು ಮಾಡುವ ವಿಷಯದಲ್ಲಿ ನಿರ್ಧಾರ ತೆಗೆದುಕೊಳ್ಳುವ ಅಧಿಕಾರ ಈತನದಾಗಿತ್ತು. ಒಮ್ಮೆ, ನರೇಂದ್ರನ ಸಹಪಾಠಿಯಾದ ಹರಿದಾಸ ಚಟರ್ಜಿ ಎಂಬ ಒಬ್ಬ ಬಡ ವಿದ್ಯಾರ್ಥಿ ವರ್ಷವಿಡೀ ಫೀಸು ಕಟ್ಟಿಯೇ ಇರಲಿಲ್ಲ. ಈಗ ವರ್ಷಾಂತ್ಯದಲ್ಲಿ ಅವನು ನರೇಂದ್ರನ ಬಳಿ ತನ್ನ ಕಷ್ಟವನ್ನು ತೋಡಿಕೊಂಡ. ವಾರ್ಷಿಕ ಪರೀಕ್ಷೆ ಸಮೀಪಿಸುತ್ತಿದೆ ; ಆದರೆ ಪರೀಕ್ಷಾ ಶುಲ್ಕ ಕಟ್ಟಲೂ ಅವನಿಗೆ ಶಕ್ತಿ ಇರಲಿಲ್ಲ. ಆಗ ನರೇಂದ್ರ, “ತಾಳು, ಈ ವಿಷಯದಲ್ಲಿ ಏನಾದರೂ ಮಾಡಲು ಸಾಧ್ಯವಾಗುತ್ತದೆಯೋ ನೋಡೋಣ” ಎಂದು ಧೈರ್ಯ ತುಂಬಿದ.</p>
  <p>ಸರಿ, ಒಂದೆರಡು ದಿನಗಳಾದುವು ; ವಿದ್ಯಾರ್ಥಿಗಳೆಲ್ಲ ಫೀಸು ಕಟ್ಟಲು ಮುಖ್ಯ ಗುಮಾಸ್ತೆಯ ಆಫೀಸಿನ ಮುಂದೆ ಸಾಲಾಗಿ ನಿಂತಿದ್ದರು. ನಡುವೆ ಹರಿದಾಸ ಮತ್ತು ನರೇಂದ್ರರೂ ಇದ್ದಾರೆ. ತನ್ನ ಸರದಿ ಬಂದಾಗ ನರೇಂದ್ರ ಮುಖ್ಯ ಗುಮಾಸ್ತೆಯ ಹತ್ತಿರ, “ಸರ್, ನಮ್ಮ ಹರಿದಾಸ್ ತುಂಬ ಬಡವ ; ಫೀಸ್ ಕಟ್ಟುವಷ್ಟು ಅನುಕೂಲವಿಲ್ಲ. ದಯವಿಟ್ಟು ಅವನಿಗೆ ವಿನಾಯತಿ ಕೊಡಿಸ ಬೇಕು. ನೀವು ವಿನಾಯಿತಿ ಕೊಡಿಸಿ ಪರೀಕ್ಷೆಗೆ ಕುಳಿತುಕೊಳ್ಳಲು ಅನುಕೂಲ ಮಾಡಿಕೊಟ್ಟರೆ ಅವನು ಖಂಡಿತವಾಗಿಯೂ ಉನ್ನತ ಶ್ರೇಣಿಯಲ್ಲಿ ಪಾಸಾಗುತ್ತಾನೆ. ಇಲ್ಲದೆ ಹೋದರೆ ಅವನ ಕಥೆ ಮುಗಿದಹಾಗೆಯೇ . . . ” ಎಂದು ವಿನಯದಿಂದ ಕೇಳಿಕೊಂಡ. ಆದರೆ ಆ ಗುಮಾಸ್ತೆ ಗಂಟು ಮೋರೆ ಹಾಕಿಕೊಂಡು, “ಸರಿಸರಿ ! ನಿನ್ನ ವಕಾಲತ್ತೇನೂ ಬೇಕಾಗಿಲ್ಲ. ನಿನ್ನ ಕೆಲಸ ನೀನು ನೋಡಿಕೋ ಹೋಗು. ಹಣ ಕಟ್ಟದಿದ್ದರೆ ಅವನನ್ನು ಪರೀಕ್ಷೆಗೆ ಕೂಡಿಸಲು ಸಾಧ್ಯವೇ ಇಲ್ಲ” ಎಂದುಬಿಟ್ಟ. ಇದನ್ನು ಕೇಳಿ ನರೇಂದ್ರನಿಗೆ ಸಿಟ್ಟು ಉಕ್ಕೇರಿದರೂ, ಅಷ್ಟು ಜನ ವಿದ್ಯಾರ್ಥಿಗಳ ಮುಂದೆ ಪ್ರತಿಮಾತಾಡದೆ ಬಂದುಬಿಟ್ಟ. ಹರಿದಾಸನಿಗೆ ತುಂಬ ನಿರಾಶೆಯಾಯಿತು. ಆದರೆ ನರೇಂದ್ರನೇನೂ ಹತಾಶನಾಗಿರಲಿಲ್ಲ. ಅವನು ಗೆಳೆಯನನ್ನು ಸಮಾಧಾನಪಡಿಸುತ್ತ ಹೇಳಿದ, “ಅಷ್ಟೇಕೆ ನಿರಾಶನಾಗುತ್ತೀಯೋ ? ಹಾಗೆ ಮಾತನಾಡುವುದೇ ಆ ಮುದುಕನ ಸ್ವಭಾವ. ನಾನು ನಿನಗೆ ಏನಾದರೊಂದು ವ್ಯವಸ್ಥೆ ಮಾಡಿಯೇ ತೀರುತ್ತೇನೆ ತಾಳು. ನೀನೇನು ಚಿಂತಿಸಬೇಡ.” ನರೇಂದ್ರ ಒಂದು ಕೆಲಸವನ್ನು ಕೈಗೆ ತೆಗೆದುಕೊಂಡನೆಂದರೆ ಅದನ್ನು ಸಾಧಿಸಿಯೇ ಸಿದ್ಧ. ಅವನಿನ್ನೂ ಹುಡುಗನಾಗಿದ್ದಾಗಲೇ ಸ್ನೇಹಿತರೊಂದಿಗೆ ಯುದ್ಧನೌಕೆಯನ್ನು ನೋಡಲು ಆಸೆಪಟ್ಟು ಹೋದಾಗ ಆ ದರ್ವಾನ ‘ಹುಡುಗರಿಗೆಲ್ಲ ಪ್ರವೇಶವಿಲ್ಲ’ ಎಂದು ಗದರಿದರೂ ಉಪಾಯವಾಗಿ ‘ಬಡಾಸಾಹೇಬರ ’ ಬಳಿಗೇ ಹೋಗಿ, ಅನುಮತಿ ಪತ್ರ ತಂದ ಧೀರನಲ್ಲವೆ ಅವನು ? ಮತ್ತು ಆ ಅಂಬಿಗರು ಗದರಿಸಿದಾಗ, ಸಿಪಾಯಿಗಳಿಂದ ಅವರನ್ನೇ ಹೆದರಿಸಿ ತನ್ನ ಕಾರ್ಯ ಸಾಧಿಸಿಕೊಂಡ ಪರಾಕ್ರಮಿಯಲ್ಲವೆ ಅವನು ? ಈಗ ಈ ಗುಮಾಸ್ತೆಯನ್ನು ಹೇಗೆ ಬಗ್ಗಿಸಬೇಕು ಎನ್ನುವುದು ತಿಳಿಯದೆ ಅವನಿಗೆ ! ಕಾರ್ಯಸಾಧನೆಗೆ ಧೈರ್ಯ ಬೇಕು. ಜೊತೆಗೆ ಯುಕ್ತಿ ಬೇಕು. ಈ ಎರಡೂ ತುಂಬಿಕೊಂಡಿವೆ ಅವನಲ್ಲಿ. ಹೀಗಿದ್ದಮೇಲೆ ಅವನು ತನ್ನ ಕಾರ್ಯವನ್ನು ಸಾಧಿಸದೆ ಬಿಡು ತ್ತಾನೆಯೆ ?</p>
  <p>ಸಂಜೆಯ ವೇಳೆಗೆ ಕಾಲೇಜು ಮುಗಿಯಿತು ; ಆದರೆ ನರೇಂದ್ರ ಎಂದಿನಂತೆ ಮನೆಯ ಕಡೆಗೆ ಹೆಜ್ಜೆ ಹಾಕಲಿಲ್ಲ. ಬದಲಾಗಿ, ಬೇರೆ ಯಾವುದೋ ಒಂದು ಗಲ್ಲಿಯ ಕಡೆಗೆ ನಡೆದ. ಅಲ್ಲೇನಪ್ಪ ಕೆಲಸ ಇವನಿಗೆ . . . . ? ಅಲ್ಲಿ ಒಂದು ಅಫೀಮಿನ ಅಂಗಡಿ ಇದೆ ! ಮಾತ್ರವಲ್ಲ, ಅದು ಮುಖ್ಯಗುಮಾಸ್ತೆ ರಾಜ್ಕುಮಾರ ದಿನಾಲೂ ಸಾಯಂಕಾಲ ಭೇಟಿ ನೀಡುವಂಥ ಅಂಗಡಿ ! ಇದನ್ನು ನರೇಂದ್ರ ಹೇಗೋ ಪತ್ತೆ ಹಚ್ಚಿಬಿಟ್ಟಿದ್ದಾನೆ. ರಾಜ್ಕುಮಾರನ ಬರವನ್ನೇ ಎದುರು ನೋಡುತ್ತ ಅವನು ಮರೆಯಲ್ಲಿ ನಿಂತ. ಸೂರ್ಯ ಮುಳುಗಿ ನಸುಗತ್ತಲಾಗುತ್ತಲೇ ಅಲ್ಲಿ ನುಸುಳಿದ ರಾಜ್ಕುಮಾರ. ಕೂಡಲೇ ನರೇಂದ್ರ ಸೀದಾ ಅವನೆದುರಿಗೆ ಬಂದು ನಿಂತುಬಿಟ್ಟ. ರಾಜ್ಕುಮಾರನಿಗೆ ಗಾಬರಿಯಾಯಿತು. ಆದರೂ ಸಾಧ್ಯವಾದಷ್ಟು ಸಾವರಿಸಿಕೊಂಡು, “ಏ. . . ಏನು ದತ್ತ ! ಇಲ್ಲಿದ್ದೀಯ ! ! ಇಲ್ಲಿಗೇಕೆ ಬಂದುಬಿಟ್ಟೆ ?” ಎಂದು ತೊದಲಿದ. ಆಗ ನರೇಂದ್ರ ಶಾಂತವಾಗಿ ನುಡಿದ : “ಸರ್, ದಯವಿಟ್ಟು ನೀವು ಹರಿದಾಸನಿಗೆ ಶುಲ್ಕವಿನಾಯಿತಿ ಕೊಡಿಸಿ ಪರೀಕ್ಷೆಗೆ ಕುಳಿತುಕೊಳ್ಳಲು ಅವಕಾಶ ಕೊಡಬೇಕು. ಒಂದು ವೇಳೆ ನೀವು ಇದಕ್ಕೆ ಒಪ್ಪಿಕೊಳ್ಳದೆ ಹೋದರೆ ನಿಮ್ಮ ಗುಟ್ಟು ಬಯಲಾಗುತ್ತದೆ !” ಗುಮಾಸ್ತೆ ಬೆವತು ಹೋದ. ಅವನು ಅಫೀಮಿನ ಚಟ ಅಂಟಿಸಿಕೊಂಡಿದ್ದರೂ ಕಾಲೇಜಿನಲ್ಲಿ, ಸಮಾಜದಲ್ಲಿ ಸಭ್ಯಸ್ಥನ ಮುಖವಾಡ ಹಾಕಿ ಕೊಂಡಿದ್ದ. ಈಗ ನರೇಂದ್ರ ಹೀಗೆಂದಾಗ ಅವನು ಪೂರ್ತಿ ಇಳಿದುಹೋಗಿ ನಯವಾದ ದನಿಯಲ್ಲಿ ನುಡಿದ : “ಏನಪ್ಪಾ ನರೇಂದ್ರ ! ಅದಕ್ಕೆಲ್ಲ ಕೋಪಿಸಿಕೊಂಡುಬಿಟ್ಟೆಯಾ ! ನಿನ್ನಿಷ್ಟದಂತೆಯೇ ಮಾಡೋಣ. ನೀನು ಕೇಳಿದ ಮೇಲೆ ‘ಇಲ್ಲ’ ಎನ್ನುವುದಕ್ಕಾಗುತ್ತದೆಯೆ . . . ಆದರೆ ನೋಡಪ್ಪ, ಅವನು ಕೊಡಬೇಕಾದ ಕಾಲೇಜು ಫೀಸನ್ನೇನೋ ಮಾಫಿ ಮಾಡಬಹುದು ; ಪರೀಕ್ಷಾ ಶುಲ್ಕವನ್ನು ಮಾತ್ರ ಕಟ್ಟಬೇಕಾಗುತ್ತದೆ.” ನರೇಂದ್ರ ಇದಕ್ಕೊಪ್ಪಿ ಅವನ ಪಾಡಿಗೆ ಅವನನ್ನು ಬಿಟ್ಟು ಹೊರಟು ಹೋದ.</p>
  <p>ಮರುದಿನ ಮುಂಜಾವಿನಲ್ಲೇ ಅವನು ಹರಿದಾಸನ ಮನೆಗೆ ಹೋಗಿ ಉಲ್ಲಾಸದಿಂದ ಒಂದು ಹಾಡು ಹೇಳಲಾರಂಭಿಸಿದ. ಅದರ ಅರ್ಥ ಹೀಗಿದೆ :</p>
  <p>‘ಓ ಗೆಳೆಯ, ಈ ಮಧುರ ಮುಂಜಾನೆಯಲ್ಲಿ ಎದ್ದು ಪರಮಾತ್ಮನ ಅಪಾರ ವೈಭವದ ಮೇಲೆ ಧ್ಯಾನಮಾಡು. ಅದೋ ನೋಡು, ಆ ದೂರದ ಪರ್ವತಶಿಖರಗಳ ಮಧ್ಯದಲ್ಲಿ ಅರುಣಕಿರಣಧಾರಿ ಯಾದ ಸುಂದರ ಸೂರ್ಯ ಮೆಲ್ಲನೆ ಮೇಲೇರಿ ಬರುತ್ತಿದ್ದಾನೆ ! ಇಂದಿನ ಈ ಮಂಗಲಕರ ದಿನದಂದು ಎಂಥ ಮಂಜುಳ ಮಂದ ಮಾರುತ ಬೀಸುತ್ತಿದೆ ನೋಡು ! ಈ ಮಂದಮಾರುತವೂ ಕೂಡ ಭಗವಂತನ ವೈಭವವನ್ನು ಮಧುರವಾಗಿ ಹಾಡುತ್ತ, ಮಧುವನ್ನೇ ಸೂಸುತ್ತಿದೆ ನೋಡು! ನಾವೆಲ್ಲ ನಮ್ಮ ಹೃದಯದಲ್ಲಿ ಪ್ರೇಮಭಕ್ತಿಯ ಕಾಣಿಕೆಯನ್ನು ತುಂಬಿಕೊಂಡು, ಆ ಭಗವಂತನ ಧಾಮಕ್ಕೆ ಹೋಗೋಣ !”</p>
  <p>ಬಳಿಕ, ನರೇಂದ್ರ ತನ್ನ ಗೆಳೆಯನಿಗೆ ಸಂತೋಷದ ಸುದ್ದಿಯನ್ನು ತಿಳಿಸಿ, ಹಿಂದಿನ ಸಂಜೆ ನಡೆದ ಘಟನೆಯನ್ನು ರಸವತ್ತಾಗಿ, ನಾಟಕೀಯವಾಗಿ ಬಣ್ಣಿಸಿದ. ಅದನ್ನು ಕೇಳಿದ ಹರಿದಾಸ ಹೊಟ್ಟೆ ಹುಣ್ಣಾಗುವಷ್ಟು ನಕ್ಕ. ನರೇಂದ್ರನೂ ಆ ನಗುವಿನಲ್ಲಿ ಸೇರಿಕೊಂಡ. </p>
  <p>ಯುವಕ ನರೇಂದ್ರನ ಸ್ವಭಾವವೆಂಥದು, ಹೃದಯದ ಭಾವಸೂಕ್ಷ್ಮ ಎಂಥದು, ಇಡೀ ವ್ಯಕ್ತಿತ್ವ ವೆಂಥದು ಎನ್ನುವುದು ಆತನ ಒಡನಾಡಿಗಳು ಅವನ ಮೇಲಿಟ್ಟಿದ್ದ ಭಾವನೆಗಳ ಮೂಲಕ ತಿಳಿದುಬರುತ್ತದೆ. ಮುಂದೆ ಅವನ ಒಬ್ಬ ಸ್ನೇಹಿತ ಹೇಳುತ್ತಾನೆ :</p>
  <p>“ನರೇಂದ್ರನ ಮಾತು ಕೇಳುವುದಕ್ಕೆ ಅದೆಷ್ಟು ಸೊಗಸು ! ಅವನ ಕಂಠಸ್ವರವೇ ಕಿವಿಗಳಿಗೆ ಸಂಗೀತ. ಸುಮ್ಮನೆ ಅವನ ಮಾತುಗಳನ್ನು ಕೇಳಿ ಆನಂದಿಸುವುದಕ್ಕಾಗಿಯೇ ನಾವು ಏನಾದ ರೊಂದು ಚರ್ಚೆಯ ವಿಷಯವನ್ನು ಎತ್ತುತ್ತಿದ್ದೆವು. ಅವನ ವಿಚಾರಧಾರೆ ತುಂಬ ಕುತೂಹಲಕಾರಿ ಯಾಗಿರುತ್ತಿತ್ತು. ಅಲ್ಲದೆ, ಸಂಪೂರ್ಣ ಸ್ವಂತಿಕೆಯಿಂದ ಕೂಡಿದ್ದಾಗಿರುತ್ತಿತ್ತು. ಅವನಿಂದ ಕೇಳಿ ಕೇಳಿಯೇ ನಾವು ಎಷ್ಟೋ ಕಲಿತುಕೊಳ್ಳುತ್ತಿದ್ದೆವು. ಆದರೆ ತನ್ನ ಮಾತನ್ನು ಯಾರಾದರೂ ಪ್ರತಿಭಟಿಸಿದರೋ, ತಕ್ಷಣ ತನ್ನ ಪ್ರಖರ ವಿಚಾರಧಾರೆಯಿಂದ ಮತ್ತು ಶಕ್ತಿಯುತ ಭಾಷಾಶೈಲಿ ಯಿಂದ ಪ್ರತಿವಾದಿಯ ಮೇಲೆರಗಿ ನಿಮಿಷಾರ್ಧದಲ್ಲಿ ಅವನ ಬಾಯಿ ಮುಚ್ಚಿಸಿಬಿಡುತ್ತಿದ್ದ ! ದುರ್ಬಲತೆಯನ್ನು ಕಂಡರೇ ಆಗುತ್ತಿರಲಿಲ್ಲ ಅವನಿಗೆ. ನೆಪೋಲಿಯನ್ನನ ಮೇಲೆ ಅವನಿಗೆ ತುಂಬ ಮೆಚ್ಚುಗೆ. ಅವನು ಯಾವಾಗಲೂ ಒಂದು ವಿಷಯವನ್ನು ಒತ್ತಿ ಹೇಳುತ್ತಿದ್ದ, ಏನೆಂದರೆ –ಯಾವುದೇ ಒಂದು ಮಹತ್ಕಾರ್ಯ ಸಾಧ್ಯವಾಗಬೇಕಾದರೆ ಕಾರ್ಯಕರ್ತರೆಲ್ಲರೂ ತಮ್ಮ ನಾಯಕನಲ್ಲಿ ಮರುಮಾತಿಲ್ಲದೆ ವಿಧೇಯತೆಯಿಂದಿರಬೇಕಾಗುತ್ತದೆ, ಅಂತ. ನಮ್ಮ ಪಾಲಿಗೆ ನರೇಂದ್ರ ಕರುಣೆಯ ಮೂರ್ತಿಯೇ ಆಗಿದ್ದ. ಒಮ್ಮೆ ಅವನು ಜ್ವರದಿಂದ ಹಾಸಿಗೆ ಹಿಡಿದಿದ್ದ. ನಾನು ಅವನನ್ನು ನೋಡಿಕೊಂಡುಬರಲು ಹೋದೆ. ಅವನು ಸಂಪೂರ್ಣ ನಿತ್ರಾಣನಾಗಿ ಮಲಗಿದ್ದ. ಆದರೆ ನನ್ನನ್ನು ನೋಡಿದ ಕೂಡಲೇ ಎದ್ದುನಿಂತು ನನ್ನನ್ನು ಸ್ವಾಗತಿಸಿ ಉಪಚರಿಸಲು ಮುಂದಾದ! ನಾನು ಅವನನ್ನು ತಡೆಯಲು ನೋಡಿದೆ, ಆದರೆ ಆತ ಕೇಳಲೇ ಇಲ್ಲ. ನಾನು ಅವನ ಅತಿಥಿಯಂತೆ, ಆದ್ದರಿಂದ ಅವನು ನನ್ನನ್ನು ಸತ್ಕರಿಸಲೇಬೇಕಂತೆ ! ತನ್ನ ಕೈಯಿಂದಲೇ ನನಗಾಗಿ ಹುಕ್ಕಾ ತಯಾರಿಸಲು ತೊಡಗಿದ. ಮನೆಯ ಆಳು ಬಂದು ಈ ದೃಶ್ಯವನ್ನು ನೋಡಿ ದಿಗ್ಭ್ರಾಂತನಾಗಿ ನಿಂತ. ಆತನಿಗೆ ನರೇಂದ್ರನನ್ನು ಕಂಡರೆ ಭಕ್ತನಿಗೆ ಸಾಧುವೊಬ್ಬನ ಮೇಲಿರುವಂತಹ ಭಕ್ತಿ-ಪ್ರೇಮ. ನರೇಂದ್ರನೇ ಅವನಿಗೆ ಸರ್ವಸ್ವ. ಆದ್ದರಿಂದ ಆ ಸೇವಕ ನರೇಂದ್ರನನ್ನು ಬೈದು, ಒತ್ತಾಯಪಡಿಸಿ, ಸುಮ್ಮನಿರುವಂತೆ ಕೇಳಿಕೊಂಡ . . . ”</p>
  <p>ಸುಪ್ರಸಿದ್ಧ ಶಿಕ್ಷಣತಜ್ಞರೂ ಪಂಡಿತರೂ ಆದ ಡಾ. ವ್ರಜೇಂದ್ರನಾಥ ಸೀಲರು ತರುಣ ನರೇಂದ್ರನನ್ನು ನಿಕಟವಾಗಿ ಬಲ್ಲವರು ; ಕಾಲೇಜಿನಲ್ಲಿ ಅವನಿಗಿಂತ ಒಂದು ವರ್ಷದ ಹಿರಿಯರು. ನರೇಂದ್ರನ ಆಗಿನ ವ್ಯಕ್ತಿತ್ವದ ವೈಭವವನ್ನು ಬಣ್ಣಿಸುತ್ತ ಮುಂದೆ ಇವರು ಹೀಗೆನ್ನುತ್ತಾರೆ :</p>
  <p>“ನಿಸ್ಸಂದೇಹವಾಗಿ ಅವನೊಬ್ಬ ಪ್ರತಿಭಾ ಸಂಪನ್ನನಾದ ತರುಣ ; ಜನರೊಂದಿಗೆ ಸಹಜ ಸುಲಭವಾಗಿ ಬೆರೆಯಬಲ್ಲ ಸರಳ ; ಶ್ರೇಷ್ಠ ದರ್ಜೆಯ ಹಾಡುಗಾರ ; ಗೆಳೆಯರ ಗೋಷ್ಠಿಗಳಿಗೆ ಅವನಿದ್ದರೇ ಜೀವಕಳೆ ! ಸಂಭಾಷಣ ಕಲೆಯಲ್ಲಿ ಮಹಾಪ್ರಚಂಡ–ಆದರೆ ಮಾತು ಸ್ವಲ್ಪ ಖಾರ; ವ್ಯಂಗ್ಯದ ಮೊನೆಯುಳ್ಳ ತನ್ನ ಚಾಟೂಕ್ತಿಗಳಿಂದ ಸಾಮಾಜಿಕರ ಬಾಹ್ಯಾಡಂಬರದ, ತೋರಾ ಣಿಕೆಯ ಮುಸುಕನ್ನು ಇರಿದು ಈಡಾಡುತ್ತಿದ್ದ. ಮೇಲ್ನೋಟಕ್ಕೆ ವಕ್ರೋಕ್ತಿಯ ನಿಂದಕ ; ಆದರೆ ಆ ಸರ್ವತಿರಸ್ಕಾರದ ಮುಸುಕಿನಲ್ಲಿ ಅಡಗಿದ್ದುದು ಮೃದುಲತರ ಹೃದಯ. ನೋಡುವವರ ಕಣ್ಣಿಗೆ ಲಂಗುಲಗಾಮಿಲ್ಲದ ಸ್ವೇಚ್ಛಾಚಾರಿ ; ಆದರೆ ಅವನೊಳಗಿತ್ತು–ಉಕ್ಕಿನಂಥ ಇಚ್ಛಾಶಕ್ತಿ. ಮಹಾ ಖಂಡಿತವಾದಿ ; ಕಡ್ಡಿ ಮುರಿದಂತೆ ಮಾತು ; ಅದರಲ್ಲಿ ಅಧಿಕಾರವಾಣಿಯ ಕಿಮ್ಮತ್ತು ತಾನೇ ತಾನಾಗಿತ್ತು. ಅದರೊಂದಿಗೆ, ಮಾತನಾಡುವಾಗ ಅವನ ಕಣ್ಣಿಂದ ಒಂದು ವಿಚಿತ್ರ ಶಕ್ತಿ ಹೊಮ್ಮುತ್ತಿತ್ತು ; ಕೇಳುಗರನ್ನದು ಸರ್ಪಾಸ್ತ್ರದಂತೆ ಕಟ್ಟಿಹಾಕಿಬಿಡುತ್ತಿತ್ತು ! . . . ಆತನಲ್ಲಿ ಪ್ರಖರ ಬುದ್ಧಿ ಸೂಕ್ಷ್ಮತೆಯಿಂದ ಬೆಳಗುತ್ತಿರುವ ಉದಾತ್ತ-ಪರಿಶುದ್ಧ ಚಾರಿತ್ರ್ಯವನ್ನು ನಾನು ಕಂಡು ಕೊಂಡೆ. ಆದರೆ, ಅವನು ಮೊಂಡುಬುದ್ಧಿಯ ಸೋಗಿನ ಮಡಿವಂತನೆಂದು ಇದರ ಅರ್ಥವಲ್ಲ... ಸಂಪ್ರದಾಯಶರಣರನ್ನು, ದೊಡ್ಡಸ್ತಿಕೆಯವರನ್ನು ಅವರ ಸೌಧಗಳಲ್ಲೇ ಛೇಡಿಸಿ ತಬ್ಬಿಬ್ಬು ಮಾಡುವುದೆಂದರೆ ಅವನಿಗೆ ಅದೇನು ಖುಷಿಯೊ ! ಅವನು ತನ್ನ ಈ ವರ್ತನೆಯಿಂದ ನಿಕಟ ಗೆಳೆಯರನ್ನು ಬಿಟ್ಟು ಉಳಿದವರ ಪಾಲಿಗೆ ಬಿಡಿಸಲಾರದ ಒಗಟಾಗಿ ತೋರುತ್ತಿದ್ದ.”</p>
  <p>ಇದು ತರುಣ ನರೇಂದ್ರನ ವ್ಯಕ್ತಿಚಿತ್ರಣದ ಒಂದು ಭಾಗ ಮಾತ್ರ. ನಿಜಕ್ಕೂ ಅವನ ವ್ಯಕ್ತಿತ್ವ ಅದೆಷ್ಟು ಗಹನವಾದದ್ದು, ಬಹುಮುಖವಾದದ್ದು ಎಂದರೆ ಯಾರಿಗೂ ಅದನ್ನು ಅಳೆಯಲು ಸಾಧ್ಯವಿರಲಿಲ್ಲ.</p>
  <p>ಈಗ ನರೇಂದ್ರನ ವಾರ್ಷಿಕ ಪರೀಕ್ಷೆಗಳು ಸಮೀಪಿಸುತ್ತಿವೆ. ಪರೀಕ್ಷೆಯೆಂದರೆ ಎಲ್ಲ ಕಾಲ ದಲ್ಲೂ ವಿದ್ಯಾರ್ಥಿಗಳಿಗೆ ಅಗ್ನಿಪರೀಕ್ಷೆಯೇ ಸರಿ. ಏಕೆಂದರೆ ಅವರ ಭವಿಷ್ಯ ಈ ಪರೀಕ್ಷೆಯನ್ನೇ ಅವಲಂಬಿಸಿಕೊಂಡಿರುತ್ತದೆ. ಹೆಚ್ಚು ಹಣ ತರುವ ಉದ್ಯೋಗ ಸಿಗಬೇಕಾದರೂ ಸನ್ಮಾನ ತರುವ ಪದವಿ-ಪ್ರಶಸ್ತಿ ಪಡೆಯಬೇಕಾದರೂ ಪರೀಕ್ಷೆಯಲ್ಲಿ ಚೆನ್ನಾಗಿ ಉತ್ತೀರ್ಣರಾಗಲೇಬೇಕು. ಸಹಜ ವಾಗಿಯೇ ಅವರು ಇದಕ್ಕಾಗಿ ಬಹಳಷ್ಟು ಶಕ್ತಿಯನ್ನು ವಿನಿಯೋಗಿಸಬೇಕಾಗುತ್ತದೆ. ಭಗೀರಥ ಪ್ರಯತ್ನವನ್ನೇ ಮಾಡಬೇಕಾಗುತ್ತದೆ. ನರೇಂದ್ರ ಮಾತ್ರ ಈ ವಿಷಯದಲ್ಲಿ ಇತರರಂತಲ್ಲ. ಉಳಿದ ವಿದ್ಯಾರ್ಥಿಗಳಂತೆ ಅವನು ವರ್ಷವಿಡೀ ಕಷ್ಟಪಟ್ಟು ಓದುತ್ತಿರಲಿಲ್ಲ. ಕಾಲೇಜು ಅಧ್ಯಯನಕ್ಕಾಗಿ ಅವನು ಕನಿಷ್ಠ ಶ್ರಮವನ್ನಷ್ಟೇ ವಿನಿಯೋಗಿಸುತ್ತಿದ್ದ. ಉಳಿದ ಸಮಯ ಹಾಗೂ ಶಕ್ತಿಯನ್ನೆಲ್ಲ ಪಠ್ಯೇತರ ವಿಷಯಗಳ ಅಧ್ಯಯನ, ಧ್ಯಾನ, ಸಂಗೀತ, ವ್ಯಾಯಾಮ, ಚರ್ಚೆ–ಇವುಗಳಿಗೆ ಉಪಯೋಗಿಸುತ್ತಿದ್ದ. ಇವೆಲ್ಲಕ್ಕಿಂತ ಮುಖ್ಯವಾಗಿ, ಅವನ ಆಧ್ಯಾತ್ಮಿಕ ಪಿಪಾಸೆ ಅವನನ್ನು ಲೌಕಿಕ ವಿದ್ಯೆಯ ಕಡೆಗೆ ಹೆಚ್ಚಾಗಿ ಗಮನ ಕೊಡಲು ಬಿಡುತ್ತಿರಲಿಲ್ಲ. ವಿಶ್ವವಿದ್ಯಾಲಯಗಳು ನೀಡುವ ಪದವಿಯಂತಹ ಲೌಕಿಕ ಸಂಪತ್ತಿಗಿಂತ ಆಧ್ಯಾತ್ಮಿಕ ಸಂಪತ್ತು ಎನ್ನುವುದು ಎಷ್ಟೋ ಪಾಲು ಘನತರವಾದದ್ದು ಎಂಬ ನಂಬಿಕೆ ಅವನಲ್ಲುಂಟಾಗಿತ್ತು. ಆದ್ದರಿಂದ, ಇಂತಹ ಲೌಕಿಕ ವಿದ್ಯೆ ಯಲ್ಲಿ ತಾನು ಅತ್ಯುತ್ತಮ ಶ್ರೇಣಿಯಲ್ಲಿ ಉತ್ತೀರ್ಣನಾಗಬೇಕು. ಸ್ವರ್ಣಪದಕ ಗಳಿಸಬೇಕು ಎಂಬ ಉತ್ಸಾಹವೇನೂ ಅವನಿಗಿರಲಿಲ್ಲ. ಪರೀಕ್ಷೆ ತೀರ ಹತ್ತಿರ ಬಂದಾಗ, ತೇರ್ಗಡೆಯಾಗಲು ಎಷ್ಟು ಬೇಕೋ ಅಷ್ಟು ಮಾತ್ರ ಓದುತ್ತಿದ್ದ, ಅಷ್ಟೆ. ನಿಜಕ್ಕೂ ಅವನು ತಯಾರಿಯನ್ನು ಪ್ರಾರಂಭಿಸು ತ್ತಿದ್ದುದು ಪರೀಕ್ಷೆಗೆ ಕೆಲವೇ ದಿನಗಳ ಮೊದಲು. ಆದರೆ ಅವನ ಗ್ರಹಣಸಾಮರ್ಥ್ಯ, ನೆನಪಿನ ಶಕ್ತಿ ಎರಡೂ ಅದ್ಭುತವಾದದ್ದು. ಆದ್ದರಿಂದ ಅವನು ಹಾಗೆ ಮಾಡಿದರೂ ನಡೆದುಹೋಗುತ್ತಿತ್ತು.</p>
  <p>ಈಗ ನರೇಂದ್ರನ ಬಿ. ಎ. ಪರೀಕ್ಷೆಗೆ ಒಂದೇ ತಿಂಗಳು ಉಳಿದಿದೆ. ಆದರೆ ಪರೀಕ್ಷೆಗೆ ಸೂಚಿತವಾಗಿದ್ದ ಒಂದು ಇತಿಹಾಸಗ್ರಂಥವನ್ನು ಅವನು ಏನೇನೂ ಓದಿರಲಿಲ್ಲ. ಅಲ್ಲದೆ ಅವನ ಹತ್ತಿರ ಆ ಪುಸ್ತಕ ಕೂಡ ಇರಲಿಲ್ಲ. ಆಗ ಹೋಗಿ ಎಲ್ಲಿಂದಲೋ ಒಂದು ಪ್ರತಿಯನ್ನು ತಂದ. ತಂದವನೇ, ಅದನ್ನು ಅಧ್ಯಯನ ಮಾಡಿ ವಿಷಯವನ್ನು ಸ್ವಾಧೀನಪಡಿಸಿಕೊಳ್ಳುವವರೆಗೆ ಹೊರಗೆ ಹೋಗುವುದೇ ಇಲ್ಲ ಎಂದು ವ್ರತಧಾರಿಯಾಗಿ ಕುಳಿತುಬಿಟ್ಟ. ಮತ್ತು ಮೂರೇ ದಿನಗಳಲ್ಲಿ ಆ ಪುಸ್ತಕವನ್ನು ಆಮೂಲಾಗ್ರವಾಗಿ ಅಧ್ಯಯನ ಮಾಡಿ ಮುಗಿಸಿಯೂಬಿಟ್ಟ ! ಆದರೆ ಅವನ ಮನೆ ಯಲ್ಲಿ ಜನ ಹೆಚ್ಚು, ಗಲಾಟೆಯೂ ಹೆಚ್ಚು. ಆದ್ದರಿಂದ ಅವನ ಉಳಿದ ಪುಸ್ತಕಗಳ ಅಧ್ಯಯನವನ್ನು ಮುಗಿಸಲು, ಸಮೀಪದಲ್ಲೇ ಇದ್ದ ತನ್ನ ಅಜ್ಜಿಯ ಮನೆಗೆ ಹೋದ. ಅಲ್ಲಿ ಒಂದೆಡೆ ಸ್ಥಿರವಾಗಿ ಕುಳಿತು ಹಗಲೂರಾತ್ರಿ ಅಧ್ಯಯನ ಆರಂಭಿಸಿದ. ಆಯಾ ದಿನ ಎಷ್ಟೆಷ್ಟು ಓದಿ ಮುಗಿಸಬೇಕು ಎಂದು ಗುರುತು ಹಾಕಿಕೊಂಡು, ಅಷ್ಟನ್ನೂ ಓದಿ ಮುಗಿಸದೆ ಅಲ್ಲಿಂದ ಕದಲುವುದಿಲ್ಲ ಎಂದು ತನಗೆ ತಾನೇ ಕಟ್ಟುಪಾಡು ಹಾಕಿಕೊಂಡು, ಕುಳಿತುಬಿಡುತ್ತಿದ್ದ. ಆಗ ತಾವು ಪರೀಕ್ಷೆಗಾಗಿ ಓದಿದ ಕ್ರಮವನ್ನು ಮುಂದೆ ಸ್ವಾಮಿ ವಿವೇಕಾನಂದರು ತಿಳಿಸುತ್ತಾರೆ : “ನಾನು ಪುಸ್ತಕ ಹಿಡಿದುಕೊಂಡು ಕೋಣೆಯಲ್ಲಿ ಕುಳಿತುಬಿಡುತ್ತಿದ್ದೆ. ಓದಿಓದಿ ಮೆದುಳಿಗೆ ದಣಿವಾದಾಗ ಅದನ್ನು ಸ್ವಲ್ಪ ತಣಿಸಲು ಹತ್ತಿರದಲ್ಲೇ ಒಳ್ಳೇ ಸ್ಟ್ರಾಂಗ್ ಚಹಾ ಅಥವಾ ಕಾಫಿಯನ್ನು ಇಟ್ಟುಕೊಂಡಿರುತ್ತಿದ್ದೆ. ರಾತ್ರಿ ಕಣ್ಣಿಗೆ ಮಂಪರು ಕವಿಯುವಂತಾದಾಗ ಕಾಲಿಗೆ ಒಂದು ಹಗ್ಗ ಕಟ್ಟಿಕೊಳ್ಳುತ್ತಿದ್ದೆ. ಓದುತ್ತಿರುವಂತೆಯೇ ನಿದ್ರೆ ಬಂದು ಹಿಂದಕ್ಕೆ ಒರಗಿಕೊಂಡರೆ ಆ ಹಗ್ಗ ತಕ್ಷಣ ನನ್ನನ್ನು ಜಗ್ಗಿ ಎಳೆದಂತಾಗಿ ಎಚ್ಚರಗೊಳ್ಳುತ್ತಿದ್ದೆ, ಮತ್ತೆ ಓದಲು ಆರಂಭಿಸುತ್ತಿದ್ದೆ.”</p>
  <p>ಅಜ್ಜಿಯ ಮನೆಯ ತನ್ನ ಕೋಣೆಯಲ್ಲಿ ಓದಿಕೊಳ್ಳುತ್ತಿದ್ದಾಗ ನರೇಂದ್ರ ಮಧ್ಯೆ ಮಧ್ಯೆ ಬಿಡುವಿನ ವೇಳೆಯಲ್ಲಿ ತನ್ನಷ್ಟಕ್ಕೆ ತಾನೇ ಹಾಡಿಕೊಳ್ಳುತ್ತಿದ್ದ. ಆ ಮನೆಯ ಎದುರುಸಾಲಿನಲ್ಲೇ ಇನ್ನೊಂದು ಮನೆಯಲ್ಲಿ ಒಬ್ಬಳು ಬಾಲವಿಧವೆಯಿದ್ದಳು ; ಇನ್ನೂ ಚಿಕ್ಕ ವಯಸ್ಸು. ಈಕೆ ತನ್ನ ಕೋಣೆಯ ಕಿಟಕಿಯ ಬಳಿ ನಿಂತು ನರೇಂದ್ರನ ಮಧುರಗಾಯನವನ್ನು ಆಲಿಸುತ್ತಿದ್ದಳು. ಎಷ್ಟೋ ದಿನಗಳಿಂದ ಹೀಗೆಯೇ ನಡೆಯುತ್ತಿತ್ತು. ಅವಳು ನರೇಂದ್ರನನ್ನು ಅವನಿಗೆ ತಿಳಿಯದಂತೆಯೇ ಹಲವಾರು ಸಲ ನೋಡಿದ್ದಳು. ಅವನ ರೂಪ ಕಣ್ಣಿಗೆ ಒಪ್ಪಿತು ; ಅವನ ವ್ಯಕ್ತಿತ್ವ ಮನಸ್ಸಿಗೆ ಬಂದಿತ್ತು. ಒಂದು ದಿನ ಮಾತ್ರ ಅವಳು ತನ್ನ ಮನೆಯಿಂದ ಹೊರಟುಬಂದು ನರೇಂದ್ರನ ಕೋಣೆಯ ಬಾಗಿಲಲ್ಲೇ ನಿಂತುಬಿಟ್ಟಿದ್ದಾಳೆ ! ಸಂಜೆಯಾದ್ದರಿಂದ ಅರೆಗತ್ತಲು. ನರೇಂದ್ರ ನೋಡುತ್ತಾನೆ–ಅಪರಿಚಿತ ಯುವತಿ ನಿಂತಿದ್ದಾಳೆ ; ಅವಳ ಮುಖದಲ್ಲಿ ಶೃಂಗಾರಭಾವ ಮೂಡಿ ಬರುತ್ತಿದೆ . . . ನರೇಂದ್ರನಿಗೆ ತಬ್ಬಿಬ್ಬಾಯಿತು. ಅವನು ಈ ಮೊದಲು ಅವಳನ್ನೆಂದೂ ಕಂಡವನಲ್ಲ. ಕೂಡಲೇ ಅವನು “ತಾಯೀ, ತಾಯೀ !” ಎಂದು ಉದ್ಗರಿಸುತ್ತ ಅವಳ ಪಾದಕ್ಕೆ ಬಿದ್ದುಬಿಟ್ಟ ! ಮತ್ತೆ ಗಟ್ಟಿಯಾಗಿ ನುಡಿದ, “ತಾಯಿ ! ಯಾಕಿಲ್ಲಿಗೆ ಬಂದಿರುವೆ ? ನೀನು ನನ್ನ ಹೆತ್ತತಾಯಿಗೆ ಸಮ !” ಹುಡುಗಿಗೆ ಅರ್ಥವಾಯಿತು. ಮರುಕ್ಷಣವೇ ಅವಳು ಅಲ್ಲಿಂದ ಕಣ್ಮರೆ ಯಾದಳು. ನರೇಂದ್ರ ತನ್ನ ಜೀವನದ ಒಂದು ಅಗ್ನಿಪರೀಕ್ಷೆಯಲ್ಲಿ ಉತ್ತೀರ್ಣನಾಗಿ ಅಪರಂಜಿ ಯಂತೆ ಹೊರಬಂದಿದ್ದ. ಮರುದಿನವೇ ಅವನು ಆ ಮನೆಯನ್ನು ಬಿಟ್ಟುಬಿಟ್ಟ. ಮತ್ತೆ ಆ ಕೋಣೆಗೆ ಅವನು ಕಾಲುಹಾಕಲೇ ಇಲ್ಲ.</p>
  <p>ಬಿ. ಎ. ಪರೀಕ್ಷೆಗೆ ನರೇಂದ್ರನ ತಯಾರಿಯೆಲ್ಲ ಮುಗಿಯಿತು. ಆದರೆ ಪರೀಕ್ಷೆಯ ಹಿಂದಿನ ದಿನ ಬೆಳಗ್ಗೆ ಅವನೊಂದು ವಿಚಿತ್ರ ಮನಸ್ಥಿತಿಯಲ್ಲಿದ್ದ. ‘ಈ ಪುಸ್ತಕಗಳನ್ನೆಲ್ಲ ಎಸೆದುಬಿಡೋಣ; ಈ ವಿದ್ಯೆಯಿಂದ ಏನು ಪ್ರಯೋಜನ ?’ ಎನ್ನುವ ಭಾವನೆ ಅವನಲ್ಲುಂಟಾಗಿಬಿಟ್ಟಿತ್ತು. ಇದು ಕೆಲವು ವಿದ್ಯಾರ್ಥಿಗಳಿಗೆ ಪರೀಕ್ಷೆಯ ಸಮಯದಲ್ಲಿ ಉದ್ಭವಿಸುವ ವೈರಾಗ್ಯದಂತಲ್ಲ. ಅವನಲ್ಲಿ ಅಧ್ಯಾತ್ಮಭಾವ ಜಾಗೃತವಾಗಿಬಿಟ್ಟಿದೆ. ಅವನ ಮುಖ ತೇಜಃಪುಂಜವಾಗಿ ಬೆಳಗುತ್ತಿದೆ. ತನ್ನ ಸಹಪಾಠಿಗಳ ಮುಂದೆ ಆತ ಭಾವಭರಿತನಾಗಿ, ಆನಂದಪರವಶನಾಗಿ ಹಾಡುತ್ತಾನೆ :</p>
  <div>		ಬರಿಯ ಮಕ್ಕಳು ನಾವು, ತಿಳಿವು ಸಾಲದು ನಮಗೆ<br/>		ಜ್ಞಾನ ಸಾಗರನಿಹನು ಶರಣಾಗು ಅವಗೆ ॥</div>
  <p class="noindent">ಮತ್ತೆ ಭಗವಂತನನ್ನು ಗುಣಗಾನ ಮಾಡುವ ಹಾಡೊಂದನ್ನು ಹಾಡುತ್ತಾನೆ :</p>
  <div>		ಓ ಪರ್ವತಶಿಖರಗಳೇ ನೀವು ಹಾಡಿರಿ<br/>		ಓಲಾಡುವ ಮೋಡಗಳೇ ನೀವು ಹಾಡಿರಿ<br/>		ಬೀಸುವ ಮರುತ್ತುಗಳೇ ನೀವು ಹಾಡಿರಿ<br/>		ಹಾಡಿ ಹಾಡಿ ದಣಿಯಿರೈ ಅವನ ಮಹಿಮೆಯ ॥<br/>		ಓ ಸೂರ್ಯಚಂದ್ರರೇ, ಹೊಳೆವ ತಾರೆಗಳೇ, <br/>		ಹಾಡಿ ಹಾಡಿ ಕುಣಿಯಿರೈ ಅವನ ಮಹಿಮೆಯ ॥</div>
  <p class="noindent">ಹೀಗೆ ಆ ದಿನ ಬೆಳಗ್ಗೆ ಸುಮಾರು ಒಂಬತ್ತು ಗಂಟೆಯವರೆಗೂ ಆನಂದದಿಂದ ಹಾಡುತ್ತಲೇ ಇದ್ದ ; ಸಹಪಾಠಿಗಳ ಜೊತೆಗೆ ಮಾತನಾಡುತ್ತಲೇ ಇದ್ದ. ಆದರೆ ಇತರರು ಅಂತಹ ಸ್ಥಿತಿಗೇರಲು ಸಾಧ್ಯವೆ ? ಅದನ್ನು ಅರ್ಥಮಾಡಿಕೊಳ್ಳಲಾದರೂ ಸಾಧ್ಯವೆ ? ಕೊನೆಗೆ ಒಬ್ಬ ಸ್ನೇಹಿತ ಮಧ್ಯೆ ಪ್ರವೇಶಿಸಿ, “ನಾಳೆ ಪರೀಕ್ಷೆ ಇದೆ, ನರೇನ್ !” ಎಂದು ಹೇಳಿಯೇಬಿಟ್ಟ. ಆದರೆ ನರೇಂದ್ರ ಅದರ ಕಡೆ ಗಮನ ಕೊಡಬೇಕಲ್ಲ ! ಮರುದಿನದ ಪರೀಕ್ಷೆಯಲ್ಲಿ ಅವನು ಬರೆದದ್ದೂ ಆಯಿತು, ಉತ್ತೀರ್ಣನೂ ಆದ. ಅವನಂತಹ ಅಸಾಮಾನ್ಯ ಬುದ್ಧಿಶಾಲಿಗೆ ಇಂತಹ ಪರೀಕ್ಷೆಗಳೆಲ್ಲ ಯಾವ ಲೆಕ್ಕ.</p>
  <h1>6</h1>
  <h1>ಸತ್ಯಶೋಧಕ</h1>
  <p class="noindent">ಭಾರತದಾದ್ಯಂತ ರಾಜಕೀಯ ಆಂದೋಲನಗಳು ಪ್ರಾರಂಭವಾಗಿದ್ದ ಸಮಯ ಅದು. ಜನರ ಲ್ಲೆಲ್ಲ ರಾಷ್ಟ್ರಪ್ರಜ್ಞೆ ಜಾಗೃತವಾಗುತ್ತಿತ್ತು. ಸ್ವತಂತ್ರ ಭಾರತದ ಕಲ್ಪನೆಯೊಂದು ಮೂಡಿಬರು ತ್ತಿತ್ತು. ಅನೇಕ ಧುರೀಣರು ಯುವಜನರ ಮನಸ್ಸಿನಲ್ಲಿ ರಾಷ್ಟ್ರಭಕ್ತಿಯ ಸ್ಫುರಣೆ ಮಾಡತೊಡಗಿ ದ್ದರು. ಅಂಗಸಾಧನೆ ಕೈಗೊಂಡು, ಶರೀರವನ್ನು ವಜ್ರಸಮವಾಗಿ ಬೆಳೆಸುವುದು ರಾಷ್ಟ್ರಪ್ರೇಮದ ಹೆಗ್ಗುರುತು ಎಂಬ ಅಭಿಪ್ರಾಯ ಪ್ರಚಲಿತವಾಗತೊಡಗಿತು. ಸುರೇಂದ್ರನಾಥ ಬ್ಯಾನರ್ಜಿ ಮತ್ತು ಆನಂದಮೋಹನ ಬಸು ಎಂಬ ಮುಖಂಡರು, ಬಂಗಾಳದ ಪ್ರತಿಯೊಬ್ಬ ಯುವಕನೂ ಶಾರೀರಿಕ ವಾಗಿ ಅತ್ಯಂತ ಬಲಶಾಲಿಯಾಗಿರಬೇಕು ಮತ್ತು ತೀವ್ರಗಾಮಿಯಾಗಬೇಕು ಎಂದು ಘೋಷಿಸು ತ್ತಿದ್ದರು. ನರೇಂದ್ರನಿಗೆ ಈ ಅಭಿಪ್ರಾಯ ಸಂಪೂರ್ಣ ಒಪ್ಪಿಗೆಯಾಯಿತು. ಆಯಾ ಕಾಲಸ್ಥಿತಿಗೆ, ಆವಶ್ಯಕತೆಗೆ ಸೂಕ್ತವಾದುದನ್ನು ಗ್ರಹಿಸಿ ನೆರವೇರಿಸುವಲ್ಲಿ ಅವನು ಯಾವಾಗಲೂ ಮುಂದು. ಸರಿ, ಸ್ವಲ್ಪವೂ ಕಾಲವಿಳಂಬ ಮಾಡದೆ ಅಂಬು ಗುಹ ಎಂಬವನ ವ್ಯಾಯಾಮಶಾಲೆಗೆ ಸೇರಿ ಕೊಂಡು, ಹೊಸ ಹುರುಪಿನಿಂದ ವ್ಯಾಯಾಮ-ಮಲ್ಲಯುದ್ಧಾದಿಗಳ ಅಭ್ಯಾಸದಲ್ಲಿ ನಿರತನಾದ. ಅದೇ ವ್ಯಾಯಾಮಶಾಲೆಗೆ ಅವನಂತೆಯೇ ಇನ್ನೂ ಎಷ್ಟೋ ಯುವಕರು ಧಾವಿಸಿಬಂದರು. ಅವರಲ್ಲಿ ಮುಂದೆ ಶ್ರೀರಾಮಕೃಷ್ಣರ ಆಶ್ರಯಕ್ಕೆ ಬಂದು ನರೇಂದ್ರನ ಸಹಶಿಷ್ಯನಾದ ರಾಖಾಲನೂ ಒಬ್ಬ.</p>
  <p>ನರೇಂದ್ರನೀಗ ಅಂದಿನ ಕಾಲದ ಕ್ರಾಂತಿಕಾರೀ ವಿಚಾರಧಾರೆಯಲ್ಲಿ ವಿಶೇಷ ಆಸಕ್ತಿ ತಳೆದ. ಆ ದಿನಗಳಲ್ಲಿ ಬ್ರಾಹ್ಮಸಮಾಜ ಎಂಬ ಒಂದು ಹೊಸ ಧಾರ್ಮಿಕ ಪಂಥ ಬಂಗಾಳದ ಜನರ ಮೇಲೆ ಶಕ್ತಿಯುತವಾಗಿ ಪ್ರಭಾವ ಬೀರುತ್ತಿತ್ತು. ಇದು ತನ್ನದೇ ಆದ ನಿರ್ದಿಷ್ಟ ಸಿದ್ಧಾಂತಗಳನ್ನು ಹೊಂದಿದ್ದು, ತಾನು ಹಿಂದೂಧರ್ಮದಿಂದ ಪ್ರತ್ಯೇಕ ಎಂದು ಘೋಷಿಸಿಕೊಂಡಿತ್ತು. ಅತ್ತ ಸಾಂಪ್ರದಾಯಿಕ ಹಿಂದೂಸಮಾಜವು ಸೊರಗಿ ಮೃತಪ್ರಾಯವಾಗಿದ್ದರೆ, ಅದಕ್ಕೆ ಸರಿವಿರುದ್ಧವಾಗಿ ಬ್ರಾಹ್ಮಸಮಾಜ ಅತ್ಯಂತ ತೇಜಸ್ವಿಯಾಗಿ, ಕ್ರಿಯಾಶೀಲವಾಗಿ ಬೆಳೆಯುತ್ತಿತ್ತು. ಕೇಶವಚಂದ್ರ ಸೇನ ಎಂಬವನು ಬ್ರಾಹ್ಮ ಸಮಾಜದ ಮುಖಂಡನಾಗಿದ್ದ. ಅವನು ನೂರಾರು ವೇದಿಕೆಗಳ ವಾಗ್ಮಿವೀರ. ಹರಿತ ವಿಚಾರಗಳಿಂದ ಕೂಡಿದ ಅವನ ಪ್ರಚಂಡ ವಾಕ್ಪಟುತ್ವಕ್ಕೆ ಅಂದಿನ ವಿದ್ಯಾವಂತ ಜನಾಂಗ ಮಾರುಹೋಗಿತ್ತು. ಬಂಗಾಳದ ತರುಣರ ಆರಾಧ್ಯದೇವತೆಯೇ ಆಗಿ ಬಿಟ್ಟಿದ್ದ ಅವನು.</p>
  <p>ಅನೇಕ ಶತಮಾನಗಳ ಬ್ರಿಟಿಷರ ದಬ್ಬಾಳಿಕೆ, ಕ್ರೈಸ್ತ ಮತೀಯರ ಆಕ್ರಮಣಶೀಲ ಮನೋ ಭಾವ, ಮುಸಲ್ಮಾನ ಸಂಸ್ಕೃತಿಯ ಸಂಮಿಶ್ರಣ ಮತ್ತು ಸ್ವತಃ ಹಿಂದೂಧರ್ಮದ ಲೋಪದೋಷ ಗಳು–ಈ ಎಲ್ಲವುಗಳ ಒಟ್ಟು ಪರಿಣಾಮದಿಂದಾಗಿ ಹದಿನೆಂಟು-ಹತ್ತೊಂಬತ್ತನೆಯ ಶತಮಾನದ ಹೊತ್ತಿಗೆ ಹಿಂದೂಧರ್ಮ ಅತ್ಯಂತ ಹೀನ ಸ್ಥಿತಿಯನ್ನು ತಲುಪಿದಂತೆ ಕಂಡುಬಂದಿತು. ಈ ಸಮಯದಲ್ಲಿ ಎಚ್ಚತ್ತುಕೊಂಡ ಕೆಲವು ವಿದ್ಯಾವಂತರು ಸೇರಿ, ಹೊಸದೊಂದು ಪಂಥವನ್ನು ಆವಿಷ್ಕರಿಸಿದರು. ಅದೇ ಬ್ರಾಹ್ಮಸಮಾಜ. ಸನಾತನ ಹಿಂದೂಧರ್ಮ ತನ್ನ ಸಂಪ್ರದಾಯಗಳನ್ನೆಲ್ಲ ಹಾಗೆಹಾಗೆಯೇ ಉಳಿಸಿಕೊಂಡು ಜೀವಿಸುವ ದುರ್ಬಲ ಪ್ರಯತ್ನ ಮಾಡುತ್ತಿದ್ದರೆ, ಈ ನೂತನ ಪಂಥವು ಹಿಂದೂಧರ್ಮಕ್ಕೆ ಬದಲಾಗಿ ನಿಲ್ಲುವ ಸನ್ನಾಹದಲ್ಲಿತ್ತು. ಆದರೆ ತತ್ತ್ವಶಃ ಇದು ಹಿಂದೂಧರ್ಮಕ್ಕೆ ವ್ಯತಿರಿಕ್ತವಾದ, ವಿಭಿನ್ನವಾದ ಪಂಥವೇನಾಗಿರಲಿಲ್ಲ. ಹಿಂದೂಧರ್ಮದ ಯಾವ ಅಂಶಗಳನ್ನು ಬ್ರಾಹ್ಮಸಮಾಜೀಯರು ಸಂಕುಚಿತವಾದವುಗಳು, ಕಂದಾಚಾರಗಳು, ಮೂಢ ನಂಬಿಕೆಗಳು ಎಂದು ತೀರ್ಮಾನಿಸಿದ್ದರೋ ಅಂಥವುಗಳನ್ನೆಲ್ಲ ಕತ್ತರಿಸಿ ತೆಗೆದು, ಅದರ ಕೆಲವು ಶ್ರೇಷ್ಠವಾದ–ವಿಚಾರಸಮ್ಮತವಾದ ಅಂಶಗಳನ್ನು ಮಾತ್ರ ಉಳಿಸಿಕೊಂಡರು. ಜೊತೆಗೆ, ಇತರ ಧರ್ಮಗಳಿಂದಲೂ ಅನೇಕ ಉತ್ತಮ ಅಂಶಗಳನ್ನು ಸೇರಿಸಿಕೊಂಡರು. ಈ ಸಂಸ್ಥೆಯ ಜನಕ ರಾಮಮೋಹನ ರಾಯ್. ಇವನ ಬುದ್ಧಿಶಕ್ತಿ ಅಪ್ರತಿಮ, ಇಚ್ಛಾಶಕ್ತಿ ಅದಮ್ಯ. ಇವನು ಕೆಚ್ಚೆದೆಯ ವೀರ, ಬಹುಜನ ಸಮ್ಮಾನಿತ, ಸಜ್ಜನ. ಹಿಂದೂಧರ್ಮದಲ್ಲಿ ಕಾಲಕ್ರಮದಿಂದ ಬೆಳೆದುಬಂದಿದ್ದ ಹಲವಾರು ಲೋಪದೋಷಗಳನ್ನೂ ರಾಷ್ಟ್ರಕ್ಕೇ ಮೃತ್ಯುಸ್ವರೂಪವಾದ ದುಷ್ಟಸಂಪ್ರದಾಯ ಗಳನ್ನೂ ನಿರ್ಮೂಲ ಮಾಡುವ, ರಾಷ್ಟ್ರನಾಡಿಯಲ್ಲಿ ಹೊಸ ರಕ್ತವನ್ನು ಹರಿಸುವ ಧೀರಪ್ರಯತ್ನ ಮಾಡಿದ ಈತ. ಇವನ ಕಾಲಾನಂತರ ಮಹರ್ಷಿ ದೇವೇಂದ್ರನಾಥ ಟಾಗೋರ್ ಹಾಗೂ ಕೆಲಕಾಲದ ಮೇಲೆ ಕೇಶವಚಂದ್ರ ಸೇನ–ಇವರು ಬ್ರಾಹ್ಮಸಮಾಜವನ್ನು ನಡಸಿಕೊಂಡು ಬಂದರು. ಬ್ರಾಹ್ಮ ಸಮಾಜವು ತೇಜಸ್ವಿಯಾಗಿ ಬೆಳಗಿ, ಚರಿತ್ರೆಯಲ್ಲಿ ಒಂದು ಪ್ರಮುಖ ಸ್ಥಾನವನ್ನು ಗಳಿಸಲು ಇವರಿಬ್ಬರ ನಾಯಕತ್ವವೇ ಕಾರಣ ಎನ್ನಬೇಕು.</p>
  <p>ಬ್ರಾಹ್ಮಸಮಾಜವು ಹಿಂದೂಧರ್ಮದಲ್ಲಿ ಪ್ರಚಲಿತವಿದ್ದ ಹಲವಾರು ಸಿದ್ಧಾಂತಗಳನ್ನು ಬಲ ವಾಗಿ ವಿರೋಧಿಸುತ್ತಿತ್ತು. ಬಹುದೇವತಾ ವಾದವನ್ನು, ಎಂದರೆ ಹಲವು ದೇವ-ದೇವತೆಗಳ ಅಸ್ತಿತ್ವವನ್ನೂ ಆರಾಧನೆಯನ್ನೂ ಅದು ಒಪ್ಪುತ್ತಿರಲಿಲ್ಲ ; ದೇವರು ನಾನಾ ರೂಪಗಳನ್ನು ತಾಳ ಬಲ್ಲನೆಂದೂ ಒಪ್ಪುತ್ತಿರಲಿಲ್ಲ. ಆದ್ದರಿಂದ ಮೂರ್ತಿಪೂಜೆಯನ್ನು ಮೌಢ್ಯವೆಂದು ಹೀಗಳೆಯು ತ್ತಿತ್ತು. ಅವತಾರತತ್ತ್ವವನ್ನೂ ಅದು ಮನ್ನಿಸುತ್ತಿರಲಿಲ್ಲ. ಆಧ್ಯಾತ್ಮಿಕ ಜೀವನ ನಡೆಸಲು ಒಬ್ಬ ಗುರುವಿನ ಆವಶ್ಯಕತೆ ಇದೆ ಎಂಬ ವಾದವನ್ನೂ ಅದು ತಿರಸ್ಕರಿಸುತ್ತಿತ್ತು. ಆದರೆ ಅದು ದೇವರ ಅಸ್ತಿತ್ವವನ್ನೇ ನಿರಾಕರಿಸಿತ್ತೆಂದಲ್ಲ ; ಬದಲಾಗಿ ಏಕದೇವತಾ ವಾದವನ್ನು, ಎಂದರೆ ಇರುವವ ನೊಬ್ಬನೇ ದೇವರು ಎಂಬ ತತ್ತ್ವವನ್ನು ಪ್ರತಿಪಾದಿಸುತ್ತಿತ್ತು. ಅಲ್ಲದೆ ಬ್ರಾಹ್ಮಸಮಾಜವು ಸಮಾಜ ಸುಧಾರಣೆಯ ಕಡೆಗೆ ವಿಶೇಷ ಗಮನ ಕೊಟ್ಟಿತ್ತು. ಮೊದಲನೆಯದಾಗಿ ಜಾತಿಪದ್ಧತಿ ಯನ್ನು ನಿರ್ಮೂಲಗೊಳಿಸಲು ಅದು ಪ್ರಯತ್ನಿಸುತ್ತಿತ್ತು ; ಪ್ರತಿಯೊಬ್ಬ ಮಾನವನ ಮೂಲ ಭೂತ ಹಕ್ಕುಗಳಿಗಾಗಿ ಅದು ಹೋರಾಡುತ್ತಿತ್ತು ; ಸ್ತ್ರೀಯರ ವಿದ್ಯಾಭ್ಯಾಸ ಹಾಗೂ ಸರ್ವತೋ ಮುಖ ಅಭಿವೃದ್ಧಿಗಾಗಿ ಅದು ಪ್ರಯತ್ನ ನಡೆಸುತ್ತಿತ್ತು. ಇದರೊಂದಿಗೆ ಬಾಲ್ಯವಿವಾಹವೇ ಮೊದಲಾದ ಅನಿಷ್ಟ ಪದ್ಧತಿಗಳನ್ನು ತೊಡೆದುಹಾಕುವ ಹಾಗೂ ಸ್ತ್ರೀಯರ ವಿವಾಹದ ಕನಿಷ್ಠ ವಯೋಮಿತಿಯನ್ನು ಏರಿಸುವ ಪ್ರಯತ್ನ ಮಾಡುತ್ತಿತ್ತು. ಹೀಗೆ ಅದು ಮಹತ್ತರವಾದ ಕಾರ್ಯ ಪ್ರಣಾಳಿಯನ್ನೇನೋ ಹಾಕಿಕೊಂಡಿತ್ತು. ಆದರೆ ನಿರೀಕ್ಷಿಸಿದ ಯಶಸ್ಸು ಅದಕ್ಕೆ ಲಭಿಸಲಿಲ್ಲ. ಅಲ್ಲದೆ ಈ ಬ್ರಾಹ್ಮಸಮಾಜದವರು ಒಂದು ಪ್ರಮುಖವಾದ ಅಂಶವನ್ನು ಕಡೆಗಣಿಸಿಬಿಟ್ಟಿದ್ದರು–ಈ ಸುಧಾರಣೆಗಳೆಲ್ಲ ಸಮಾಜದ ಅಂತರಂಗದಿಂದ ಮೂಡಿಬರಬೇಕೇ ಹೊರತು, ಹೊರಗಿನಿಂದ ಹೇರುವುದರ ಮೂಲಕ ಅಥವಾ ಕೇವಲ ಕಾನೂನಿನ ಮೂಲಕ ಏನನ್ನೂ ಸಾಧಿಸಲಾಗುವುದಿಲ್ಲ ; ಒಂದು ವೇಳೆ ಸುಧಾರಣೆ ಕಂಡುಬಂದರೂ ಅದು ಬಹುಕಾಲ ಉಳಿಯುವುದಿಲ್ಲ ಎಂಬ ಸತ್ಯವನ್ನು ಬ್ರಾಹ್ಮಸಮಾಜದ ಧುರೀಣರು ಅರಿತುಕೊಳ್ಳಲಿಲ್ಲ. ಆ ಪ್ರಣಾಳಿಗಳನ್ನು ಕಾರ್ಯಗತಗೊಳಿಸಲು ಬೇಕಾದ ಸಂಪನ್ಮೂಲಗಳಾಗಲಿ ಜನರ ಸಹಕಾರವಾಗಲಿ ಅಗತ್ಯವಿದ್ದಷ್ಟು ದೊರೆಯಲಿಲ್ಲ. ಜೊತೆಗೆ ನಾನಾ ಕಾರಣಗಳಿಂದ ಅದರ ಒಳಗೊಳಗೇ ಒಡಕುಗಳುಂಟಾಗುತ್ತಿದ್ದುವು.</p>
  <p>ಈ ಲೋಪದೋಷಗಳೇನೇ ಇದ್ದರೂ ಆ ಕಾಲಕ್ಕೆ ಬ್ರಾಹ್ಮಸಮಾಜದ ವಿಚಾರಧಾರೆ ಹೊಚ್ಚ ಹೊಸದಾಗಿತ್ತು. ಅಲ್ಲದೆ, ವಿಚಾರವಂತರ ದೃಷ್ಟಿಗೆ ಅದು ತುಂಬ ಸೂಕ್ತವಾಗಿ ಕಂಡುಬರುತ್ತಿತ್ತು. ಆದ್ದರಿಂದ ಬಂಗಾಳದ ಎಷ್ಟೋ ಮಂದಿ ಬಿಸಿರಕ್ತದ ವಿದ್ಯಾವಂತ ಯುವಕರು ಈ ಸಮಾಜದ ಧ್ಯೇಯ ಧೋರಣೆಗಳಿಂದ ಆಕರ್ಷಿತರಾಗಿ ಅದರ ಸದಸ್ಯರಾಗಿದ್ದರು. ಹಾಗೆಯೇ, ಕಾಲೇಜು ಮೆಟ್ಟಿಲು ಹತ್ತಿದ ನರೇಂದ್ರನ ಮೇಲೂ ಅದರ ಸಿದ್ಧಾಂತಗಳು ತುಂಬ ಪ್ರಭಾವ ಬೀರಿದುವು. ಆದ್ದರಿಂದ ಅವನು ಅದರ ಸಭೆಗಳಲ್ಲಿ ಭಾಗವಹಿಸಲಾರಂಭಿಸಿದ. ಅದರ ಮುಖಂಡರ ಭಾವನೆ ಗಳೆಲ್ಲ ಅವನಿಗೆ ಒಪ್ಪಿಗೆಯಾದವು. ಜಾತಿಭೇದದಿಂದ ರಾಷ್ಟ್ರದ ಭಾವೈಕ್ಯಕ್ಕೆ ಹೇಗೆ ಹಾನಿ ಯುಂಟಾಗಿದೆ, ಜನ ಹೇಗೆ ನೊಂದಿದ್ದಾರೆ ಎನ್ನುವುದನ್ನು ಮನಗಂಡಿದ್ದ ನರೇಂದ್ರನಿಗೆ ಆ ದಿಸೆಯಲ್ಲಿ ಬ್ರಾಹ್ಮಸಮಾಜದ ಧೋರಣೆ-ಪ್ರಯತ್ನಗಳು ಬಹಳ ಮೆಚ್ಚುಗೆಯಾದುವು. ಹಾಗೆಯೇ, ರಾಷ್ಟ್ರದ ಅವನತಿಗೆ ಬಹುಮಟ್ಟಿಗೆ ಕಾರಣವಾಗಿದ್ದ ಅನಕ್ಷರತೆಯ ನಿರ್ಮೂಲನ ಮಾಡಲು ಅದು ಸ್ತ್ರೀವಿದ್ಯಾಭ್ಯಾಸವನ್ನು ಪ್ರೋತ್ಸಾಹಿಸುತ್ತಿದ್ದುದು ಅವನಿಗೆ ಇಷ್ಟವಾಯಿತು. ಜನರ ವೈಯಕ್ತಿಕ ಹಾಗೂ ಸಾಮಾಜಿಕ ಸಮಸ್ಯೆಗಳನ್ನು, ಮಾತ್ರವಲ್ಲ, ರಾಷ್ಟ್ರೀಯ ಸಮಸ್ಯೆಗಳನ್ನು ಕೂಡ ಪರಿ ಹರಿಸಬಲ್ಲ ಆದರ್ಶ ಸಂಸ್ಥೆಯಿದು ಎಂಬ ಭರವಸೆ ಅವನಲ್ಲಿ ಮೂಡಿತು. ಹಲವಾರು ಪಾಶ್ಚಾತ್ಯ ಹಾಗೂ ಭಾರತೀಯ ತತ್ತ್ವಶಾಸ್ತ್ರಜ್ಞರ ಸಿದ್ಧಾಂತಗಳನ್ನು ಓದಿಕೊಂಡು ಮನನ ಮಾಡಿದ್ದ ಅವನಿಗೆ, ದೇವರ ಕುರಿತಂತೆ ಬ್ರಾಹ್ಮಸಮಾಜದ ‘ಸಗುಣ ನಿರಾಕಾರ’ ಸಿದ್ಧಾಂತ ಬಹಳ ಒಪ್ಪಿಗೆಯಾಯಿತು. ಅಲ್ಲದೆ, ಬ್ರಾಹ್ಮಧುರೀಣನಾದ ಕೇಶವಚಂದ್ರ ಸೇನನಂಥವನ ಅಯಸ್ಕಾಂತೀಯ ವ್ಯಕ್ತಿತ್ವ, ಅದಮ್ಯ ಉತ್ಸಾಹ, ಪ್ರಖರ ವಿಚಾರಧಾರೆ–ಇವುಗಳನ್ನು ತಾನೂ ಮೈಗೂಡಿಸಿಕೊಳ್ಳಬೇಕು ಎಂಬ ತೀವ್ರ ಆಕಾಂಕ್ಷೆ ಅವನಲ್ಲುದಿಸಿತು.</p>
  <p>1878 ರಲ್ಲಿ ಬ್ರಾಹ್ಮಸಮಾಜದಲ್ಲಿ ಅಭಿಪ್ರಾಯಭೇದವೇರ್ಪಟ್ಟು ಅದು ಒಡೆದು ಇಬ್ಭಾಗ ವಾಯಿತು. ಪಂಡಿತ ಶಿವನಾಥ ಶಾಸ್ತ್ರಿ ಹಾಗೂ ವಿಜಯಕೃಷ್ಣ ಗೋಸ್ವಾಮಿ ಎಂಬಿಬ್ಬರು ಮುಖಂಡರು ಕೇಶವಸೇನನಿಂದ ಬೇರೆಯಾಗಿ, ಇನ್ನೂ ಅನೇಕ ಸದಸ್ಯರನ್ನು ಸೇರಿಸಿಕೊಂಡು, ‘ಸಾಧಾರಣ ಬ್ರಾಹ್ಮಸಮಾಜ’ ಎಂಬ ಇನ್ನೊಂದು ಸಂಸ್ಥೆಯನ್ನು ಕಟ್ಟಿದರು. ಆಗ ನರೇಂದ್ರನೂ ಚೆನ್ನಾಗಿ ಆಲೋಚಿಸಿ ನೋಡಿ, ಈ ಹೊಸ ಸಂಸ್ಥೆಯನ್ನು ಸೇರಿದ. ಇದೇ ಸಮಯದಲ್ಲಿ ಬಂಗಾಳ ದಲ್ಲಿ ಇನ್ನೊಂದು ಆಂದೋಲನ ಹುಟ್ಟಿಕೊಂಡಿತ್ತು. ಜಾತಿ-ಕುಲ-ಗೋತ್ರ ಭೇದವಿಲ್ಲದೆ ಸರ್ವ ರಿಗೂ ವಿದ್ಯಾಭ್ಯಾಸ ದೊರಕುವಂತಾಗಬೇಕು ಎನ್ನುವುದು ಇದರ ಘೋಷಣೆಯಾಗಿತ್ತು. ನರೇಂದ್ರ ಈ ಸಂಚಲನಕ್ಕೂ ಸೇರಿಕೊಂಡ. ಜನತೆಯನ್ನು ಸತ್ವರಹಿತ ಕಂದಾಚಾರಗಳಿಂದ ಬಿಡಿಸಿ ಪ್ರಗತಿಪರ ಮಾರ್ಗದಲ್ಲಿ ಮುನ್ನಡೆಸುವ ಯಾವುದೇ ಸಂಸ್ಥೆಯಾಗಲಿ, ಚಳವಳಿಯಾಗಲಿ, ಅದಕ್ಕೆ ಸೇರಿಕೊಂಡು ಆ ಪ್ರಯತ್ನದಲ್ಲಿ ನೆರವಾಗಬೇಕು ಎನ್ನುವುದು ನರೇಂದ್ರನ ಅಭಿಲಾಷೆ. ರಾಷ್ಟ್ರದ ಪರಿಸ್ಥಿತಿ ಹೇಗಿದ್ದರೆ ತನಗೇನು ಎಂಬ ನಿರಾಸಕ್ತ-ಸಪ್ಪೆ ಮನೋಭಾವ ಅವನದಲ್ಲ. ಲೌಕಿಕ ವಿಷಯವೇ ಆಗಲಿ ಅಧ್ಯಾತ್ಮಕ್ಕೆ ಸಂಬಂಧಿಸಿದ್ದೇ ಆಗಲಿ, ತನ್ನೊಳಗೆ ಒಂದು ಸಮಸ್ಯೆ ಎದ್ದರೆ, ಅದಕ್ಕೆ ಸೂಕ್ತ ಪರಿಹಾರವನ್ನು ಕಂಡುಕೊಂಡ ಹೊರತು ಅವನಿಗೆ ಸಮಾಧಾನವಿಲ್ಲ. ಈ ದಿನಗಳಲ್ಲಿ ಅವನು ‘ಹಿಂದೂ ಮಹಾಮೇಳ’ ಎಂಬ ಇನ್ನೂ ಒಂದು ಸಂಸ್ಥೆಯ ಕಾರ್ಯಕಲಾಪಗಳಲ್ಲಿ ಆಗಾಗ ಭಾಗವಹಿಸುತ್ತಿದ್ದ. ಇದನ್ನು ಸ್ಥಾಪಿಸಿದ್ದವನು ನವಗೋಪಾಲ ಮಿತ್ರ. (ಈತನ ವ್ಯಾಯಾಮ ಶಾಲೆಗೇ ನರೇಂದ್ರ ಹಿಂದೆ ಹೋಗುತ್ತಿದ್ದುದು.) ಹಿಂದೂಗಳ ಜೀವನಕ್ರಮದ ಸುಧಾರಣೆ ಹಾಗೂ ಹಿಂದೂರಾಷ್ಟ್ರದ ಹಿತಸಾಧನೆ ಈ ಸಂಸ್ಥೆಯ ಮೂಲೋದ್ದೇಶ. ನರೇಂದ್ರ ಹೀಗೆ ಅನೇಕ ಸಂಘಸಂಸ್ಥೆಗಳನ್ನು ಸೇರಿಕೊಂಡ ಕ್ರಮವನ್ನು ವಿಶ್ಲೇಷಿಸಿ ನೋಡಿದಾಗ, ಅವನಲ್ಲಿ ತನ್ನ ಮಾತೃ ಭೂಮಿ, ಧರ್ಮ ಮತ್ತು ಸಂಸ್ಕೃತಿ ಇವುಗಳ ಶ್ರೇಯಸ್ಸಿಗಾಗಿ ಶ್ರಮಿಸಬೇಕೆನ್ನುವ ಮಹದಭಿಲಾಷೆ ತುಂಬಿರುವುದು ಕಂಡುಬರುತ್ತದೆ.</p>
  <p>ಈಗ ನಾವು ಕಾಣುವಂತಹ ಯುವಕ ನರೇಂದ್ರನ ವ್ಯಕ್ತಿತ್ವ ಎಂಥದು ?. . . ಹೂವಿನ ಮೊಗ್ಗೇ ಚಂದ ; ಅದು ಅರಳಲು ಪ್ರಾರಂಭವಾದಾಗ ಇನ್ನೂ ಚಂದ ; ಅರಳಿ ಸುಗಂಧವನ್ನು ಹೊರಸೂಸಲಾರಂಭಿಸಿದಾಗ ಚಂದವೋ ಚಂದ. ಅಂತೆಯೇ ನರೇಂದ್ರನ ಬಾಲ್ಯವೇ ಚಂದ ; ಕೌಮಾರ್ಯ ಇನ್ನೂ ಚಂದ ; ಈಗ ಯೌವನ ಮತ್ತೂ ಚಂದ ; ಜೊತೆಗೆ ಶೀಲವೆಂಬ ಸುವಾಸನೆ ಕೂಡ ಸೇರಿಕೊಂಡಿದೆ ! ನರೇಂದ್ರನ ವ್ಯಕ್ತಿತ್ವದ ಅತ್ಯಂತ ಪ್ರಾಮುಖ್ಯವಾದ ಅಂಶ ಯಾವುದೆಂದರೆ ಪವಿತ್ರತೆ-ಪರಿಶುದ್ಧತೆ. ಈ ಪವಿತ್ರತೆಯ ವಿಷಯದಲ್ಲಿ ನರೇಂದ್ರ ತುಂಬ ಕಠೋರ. ಸಾಮಾನ್ಯ ವಾಗಿ ಯುವಕ-ಯುವತಿಯರು ತಮ್ಮನ್ನು ತಪ್ಪುದಾರಿಗೆಳೆಯುವ ಹಲವಾರು ಪ್ರಭಾವಗಳಿಗೆ ಒಳಗಾಗುತ್ತಾರೆ. ಅಶ್ಲೀಲ ಸಾಹಸಗಳಲ್ಲಿ ತೊಡಗಿ ತಮ್ಮ ಪವಿತ್ರತೆಯನ್ನು ಕಳೆದುಕೊಳ್ಳಲು ಅವರಿಗೆ ನಾನಾ ಮಾರ್ಗಗಳು ಎದುರಾಗುತ್ತವೆ. ಆದರೆ ಭುವನೇಶ್ವರಿ ದೇವಿ ಮಗನಿಗೆ ಬಾಲ್ಯ ದಿಂದಲೂ ಸೂಕ್ತಮಾರ್ಗದರ್ಶನ ನೀಡಿದ್ದಳು. ಅವನೊಬ್ಬ ಸಜ್ಜನ-ಸುಚರಿತ್ರನೆನಿಸಿಕೊಳ್ಳಬೇಕಾ ದರೆ, ಅವನನ್ನು ಹೆತ್ತವಳಾದ ತನಗೂ ಅವನ ಕುಲಕ್ಕೂ ಅಪಖ್ಯಾತಿ ಬಾರದಂತೆ ನಡೆದುಕೊಳ್ಳ ಬೇಕು ಎನ್ನುವ ವಿಷಯವನ್ನು ಅವನಿಗೆ ಮನದಟ್ಟು ಮಾಡಿಸಿದ್ದಳು. ಅಲ್ಲದೆ, ಯಾವುದೇ ಅಶ್ಲೀಲ ಅನೈತಿಕ ಕಾರ್ಯದಲ್ಲಿ ತೊಡಗದಂತೆ ಯಾವುದೋ ಒಂದು ಅಗೋಚರ ಶಕ್ತಿ ತನ್ನನ್ನು ತಡೆಹಿಡಿಯುತ್ತಿತ್ತು ಎಂದು ಮುಂದೆ ಸ್ವಾಮಿ ವಿವೇಕಾನಂದರೇ ಹೇಳುತ್ತಾರೆ. ಯುವಕರಲ್ಲಿ ಸಾಹಸಪ್ರವೃತ್ತಿಯೆನ್ನುವುದು ಸಹಜವಾಗಿಯೇ ಇರುತ್ತದೆ. ಆದರೆ ಪ್ರಾಪಂಚಿಕ ಮನೋಭಾವದ ಸಾಮಾನ್ಯ ಯುವಕರು ಆ ಪ್ರವೃತ್ತಿಯನ್ನು ಯಾವ ರೀತಿಯಲ್ಲಿ ಮೆರೆಸಿಯಾರು ಎಂದು ಹೇಳಬರುವಂತಿಲ್ಲ. ಆದರೆ ನರೇಂದ್ರ ತನ್ನ ಸಾಹಸವನ್ನು ವ್ಯಕ್ತಪಡಿಸುವಾಗ ಅಥವಾ ತನ್ನ ವಯೋಗುಣಕ್ಕೆ ಸಹಜವಾದ ಆಮೋದಪ್ರಮೋದಗಳಲ್ಲಿ ತೊಡಗಿರುವಾಗ ಕೂಡ ಅದರಲ್ಲಿ ಒಂದು ಬಗೆಯ ಅಲೌಕಿಕತೆಯಿರುತ್ತಿತ್ತು. ಅಡ್ಡದಾರಿಗೆಳೆಯುವಂತಹ ಪ್ರಲೋಭನೆಗಳು ಎದುರಾ ದಾಗ ಅವನು ಕಿಂಚಿತ್ತೂ ವಿಚಲಿತನಾಗುತ್ತಿರಲಿಲ್ಲ. ಅವನ ಪವಿತ್ರತೆಯ ಸಂಬಂಧವಾಗಿ ಅವನ ಒಬ್ಬ ಸಹಪಾಠಿಯ ಮಾತುಗಳನ್ನು ಇಲ್ಲಿ ಉಲ್ಲೇಖಿಸಬಹುದು. ಸ್ವತಃ ಆ ಯುವಕನೂ ನೈತಿಕ ಜೀವನವನ್ನು ಅಷ್ಟು ಗಂಭೀರವಾಗಿ ಪರಿಗಣಿಸಿದವನೇನಲ್ಲ. ಆದರೆ ಅವನು ಮುಂದೆ ತನ್ನ ಜೀವನಕ್ರಮವನ್ನು ತಿದ್ದಿಕೊಂಡು ಸ್ವಾಮಿ ವಿವೇಕಾನಂದರ ಶಿಷ್ಯನಾಗುತ್ತಾನೆ. ಈತ ತನ್ನ ಕಾಲೇಜು ದಿನಗಳನ್ನು ನೆನಪಿಸಿಕೊಂಡು ಹೇಳುತ್ತಾನೆ : “ಆಗಲೂ ನರೇಂದ್ರ ಆಧ್ಯಾತ್ಮಿಕತೆಯ ಅಗ್ನಿಜ್ವಾಲೆ ಯಂತಿದ್ದ. ಅವನೆಂದೂ ನೀತಿಯ ಚೌಕಟ್ಟನ್ನು ಮೀರದಿರುವುದನ್ನು ಕಂಡು ಅವನನ್ನು ‘ಮಡಿ ಮನುಷ್ಯ’ ಎಂದು ತಮಾಷೆ ಮಾಡುತ್ತಿದ್ದೆ. ಆದರೆ ಅವನ ಜೊತೆಯಲ್ಲಿರುವಾಗ ಮಾತ್ರ ನನ್ನ ಮನಸ್ಸು ಅಳುಕಿ ಮುದುಡಿಹೋಗುತ್ತಿತ್ತು. ಏಕೆಂದರೆ ಅವನ ಮುಂದೆ ನನ್ನ ನೈತಿಕತೆಯ ಅಭಾವವೆನ್ನುವುದು ನನ್ನ ಕಣ್ಣನ್ನೇ ಕುಕ್ಕುತ್ತಿತ್ತು. ನೈತಿಕ-ಆಧ್ಯಾತ್ಮಿಕ ತೇಜಸ್ಸು ಅವನಿಂದ ಅಕ್ಷರಶಃ ಹೊರಸೂಸುತ್ತಿತ್ತು. ಅದು ಇತರರ ಮೇಲೂ ಪ್ರಭಾವ ಬೀರುವಷ್ಟು ಪ್ರಖರವಾಗಿತ್ತು.”</p>
  <p>ನರೇಂದ್ರನ ಎಲ್ಲ ಸಂಗಾತಿಗಳು ಅವನ ಪವಿತ್ರತೆಯ ಪ್ರಕಾಶದಿಂದ ಹೀಗೆಯೇ ಪ್ರಭಾವಿತ ರಾಗಿದ್ದರು. ಅವನೀಗ ಒಬ್ಬ ಆದರ್ಶವಾದಿ ; ತನ್ನ ಮನೋಸಾಮ್ರಾಜ್ಯದಲ್ಲಿ ಆದರ್ಶದ ಅರಮನೆ ಕಟ್ಟಿಕೊಂಡು ಆದರ್ಶದ ದೃಶ್ಯಗಳ ನಡುವೆ ವಿಹರಿಸುತ್ತಿದ್ದಾನೆ. ನಿರಾಶೆಯ ಕಹಿಯನ್ನು ಅವನು ಕಂಡವನೇ ಅಲ್ಲ. ಆದರೆ ಮುಂದೆ ಜೀವನರಂಗಕ್ಕೆ ಇಳಿದಾಗ ತನ್ನ ಕಲ್ಪನೆಯ ಗೋಪುರಗಳೆಲ್ಲ ಕುಸಿದು ಬೀಳಬಹುದೆಂಬುದು ಅವನ ಊಹೆಗೆ ಇನ್ನೂ ಸಿಕ್ಕಿಲ್ಲ. ಭವಿಷ್ಯವೆಲ್ಲ ಸುಖದ ಸುಪ್ಪತ್ತಿಗೆ ಯಂತೆ ಕಂಡುಬರುತ್ತಿದೆ. ಯೌವನದಲ್ಲಿ ಇದು ತೀರಾ ಸಾಮಾನ್ಯ. ಈ ಆದರ್ಶ ಎನ್ನುವುದು ಕನಸಿನ ಲೋಕದಿಂದ ಪ್ರತ್ಯಕ್ಷ ಜೀವನಕ್ಕಿಳಿದು, ಅದರ ಸತ್ಯದರ್ಶನ ಮಾಡಿಕೊಳ್ಳುವಂತಾಗ ಬೇಕಾದರೆ ವ್ಯಕ್ತಿಯು ಹಲವಾರು ವಿಷಮ ಪರಿಸ್ಥಿತಿಗಳನ್ನು ಎದುರಿಸಬೇಕಾಗುತ್ತದೆ ; ಹಲವು ಬಾರಿ ಕಾಲು ಜಾರಿ ಸೋಲುಗಳನ್ನು ಎದುರಿಸಿಯೇ ಮೇಲೇರಿ ಬರಬೇಕಾಗುತ್ತದೆ. ಬಹಳಷ್ಟು ಆಲೋಚಿಸಿ-ವಿಮರ್ಶಿಸಿ ಮುಂದುವರಿಯಬೇಕಾಗುತ್ತದೆ.</p>
  <p>ನರೇಂದ್ರನಲ್ಲಿ ಆಧ್ಯಾತ್ಮಿಕ ಪ್ರವೃತ್ತಿ ಕ್ರಮೇಣ ಬಲಗೊಂಡು ಅದು ಅವನ ವ್ಯಕ್ತಿತ್ವದ ಮೇಲೆ ಒತ್ತಡ ಬೀರಲಾರಂಭಿಸಿತ್ತು. ಯುವಕ ನರೇಂದ್ರನೀಗ ಎರಡು ವಿಭಿನ್ನ ಆದರ್ಶಗಳನ್ನು ಕಾಣು ತ್ತಿದ್ದಾನೆ. ಪ್ರತಿರಾತ್ರಿಯೂ ಮಲಗಿಕೊಳ್ಳುವಾಗ ಅವನ ಬಗೆಗಣ್ಣಿನ ಮುಂದೆ ಪರಸ್ಪರ ವಿರುದ್ಧ ಸ್ವಭಾವದ ಎರಡು ಅದ್ಭುತ ದೃಶ್ಯಗಳು ಮೂಡಿ ನಿಲ್ಲುತ್ತವೆ. ಒಂದು ದೃಶ್ಯದಲ್ಲಿ ಅವನು ಕಾಣುತ್ತಿದ್ದುದು ವಿಲಾಸಪೂರ್ಣವಾದ ಭೋಗ ಜೀವನ ; ಹೇರಳವಾಗಿ ಹಣ ಸಂಪಾದಿಸಿ, ಹೆಸರು-ಕೀರ್ತಿಗಳನ್ನು ಮೆರೆದಾಡುತ್ತ ಅಧಿಕಾರವನ್ನು ಚಲಾಯಿಸುತ್ತ, ಆ ಮೂಲಕ ನಡೆಸುವ ವೈಭೋಗದ ಬಾಳ್ವೆ ; ಇವುಗಳ ಜೊತೆಗೆ ಮನವೊಪ್ಪುವ ಮಡದಿ, ಮುದ್ದಿನ ಮಕ್ಕಳು– ಇವುಗಳಿಂದ ಕೂಡಿದ ಸುಖ ಸಂಸಾರದ ಜೀವನ ! ಅಥವಾ ಒಂದೇ ಮಾತಿನಲ್ಲಿ ಹೇಳುವುದಾದರೆ, ‘ಪ್ರಾಪಂಚಿಕ ಜೀವನ’. ಎರಡನೆಯ ದೃಶ್ಯದಲ್ಲಿ ಅವನು ಕಾಣುವುದು ಸರ್ವಸಂಗ ಪರಿತ್ಯಾಗಿ ಯಾದ ಸಂನ್ಯಾಸಿಯ ಆದರ್ಶವನ್ನು. ಯಾವುದೇ ಬಗೆಯ ಸ್ವಂತದ ಸೊತ್ತೂ ಇಲ್ಲದ, ತನ್ನವ ರೆನ್ನುವ ಯಾರೂ ಇಲ್ಲದ, ಭಗವಂತನ ಇಚ್ಛೆಗೆ ಸರ್ವಸಮರ್ಪಣೆ ಮಾಡಿಕೊಂಡು ಭಗವದ್ಭಾವ ದಲ್ಲೇ ತನ್ಮಯನಾಗಿದ್ದುಕೊಂಡು, ಊರಿಂದೂರಿಗೆ ಸಂಚರಿಸುತ್ತ, ಭಗವಂತನ ಕೃಪೆಯಿಂದ ತಾನಾಗಿಯೇ ಬಂದ ಭಿಕ್ಷೆಯಿಂದ ಜೀವಿಸುತ್ತ, ಮರದ ಕೆಳಗೋ ಬೆಟ್ಟದ ತಪ್ಪಲಲ್ಲೋ ಎಲ್ಲೋ ಒಂದು ಕಡೆ ರಾತ್ರಿಯನ್ನು ಕಳೆಯುತ್ತ ಪರಿವ್ರಾಜಕ ಜೀವನ ನಡೆಸುವ ವಿರಾಗಿಯ ಆದರ್ಶ ! ಎಂತಹ ವಿಭಿನ್ನ ಆದರ್ಶಗಳು ! ಆದರೆ ನರೇಂದ್ರನಿಗೆ ದೃಢನಂಬಿಕೆಯಿದೆ ; ಏನೆಂದರೆ ಈ ಎರಡರಲ್ಲಿ ತಾನು ಯಾವುದೇ ದಾರಿಯನ್ನು ಆರಿಸಿಕೊಂಡರೂ ಅದರಲ್ಲೇ ಯಶಸ್ವಿಯಾಗಿ ಮುನ್ನಡೆದು ಆ ಆದರ್ಶವನ್ನು ಸಿದ್ಧಿಸಿಕೊಳ್ಳಬಲ್ಲೆ ಎಂದು. ಆದ್ದರಿಂದ ಅವನು ಕೆಲವು ಸಲ ತನ್ನನ್ನು ಒಬ್ಬ ಗೃಹಸ್ಥನಂತೆ ಭಾವಿಸಿ ನೋಡುತ್ತಿದ್ದ. ಇನ್ನು ಕೆಲವು ಸಲ ಒಬ್ಬ ಪರಿವ್ರಾಜಕ ಸಂನ್ಯಾಸಿಯಾಗಿ ಭಾವಿಸಿಕೊಳ್ಳುತ್ತಿದ್ದ. ಅವನೊಳಗೆ ಇಬ್ಬರು ಕಲಾವಿದರು ಸೇರಿಕೊಂಡು ತಮ್ಮ ಕುಂಚಗಳಿಂದ ಎರಡು ಬಗೆಯ ಚಿತ್ರಗಳನ್ನು ರಚಿಸುತ್ತಿದ್ದಂತಿತ್ತು–ಒಬ್ಬ ಕಲಾವಿದ ಭೋಗ ಜೀವನದ ಸುಂದರ ದೃಶ್ಯವನ್ನು ಚಿತ್ರಿಸಿದರೆ ಇನ್ನೊಬ್ಬನು ತ್ಯಾಗಜೀವನದ ವೈಭವವನ್ನು ರಚಿಸು ತ್ತಾನೆ. ಆದರೆ ತನ್ನ ಮನಸ್ಸಿನ ಆಳಕ್ಕಿಳಿದು ನೋಡಿದಂತೆ, ಅವನಿಗೆ ತ್ಯಾಗಜೀವನದ ಚಿತ್ರವೇ ಹೆಚ್ಚು ಆಕರ್ಷಕವಾಗಿ, ಸ್ಪಷ್ಟವಾಗಿ ಕಾಣಲಾರಂಭಿಸಿತು. ನೋಡನೋಡುತ್ತಿದ್ದಂತೆ ಭೋಗ ಜೀವನದ ಚಿತ್ರ ಮಾಸಲಾಯಿತು ; ಕೊನೆಗೆ ಸಂಪೂರ್ಣವಾಗಿ ಅಳಿಸಿಯೇ ಹೋಯಿತು ! ಈ ಸಂಘರ್ಷ ಕೆಲಕಾಲ ನಡೆಯಿತು. ಕೊನೆಗೆ ನರೇಂದ್ರನ ಆಧ್ಯಾತ್ಮಿಕ ವ್ಯಕ್ತಿತ್ವ ಅವನ ಲೌಕಿಕ ವ್ಯಕ್ತಿತ್ವವನ್ನು ಮೆಟ್ಟಿನಿಂತು ಸಂಪೂರ್ಣ ಜಯಶಾಲಿಯಾಯಿತು. ಅವನು ಭಗವಂತನ ನೇರ ಸಾಕ್ಷಾತ್ಕಾರಕ್ಕೆ ನೆರವಾಗುವಂತಹ ತ್ಯಾಗಜೀವನವನ್ನೇ ಆರಿಸಿಕೊಂಡ.</p>
  <p>ಈ ನಡುವೆ ಅವನು ಬ್ರಾಹ್ಮಸಮಾಜದ ನಿಕಟ ಸಂಪರ್ಕಕ್ಕೆ ಬಂದಿದ್ದ. ಅಲ್ಲಿನ ಬೌದ್ಧಿಕ ವಾತಾವರಣ ಅವನ ವಿಚಾರವಂತಿಕೆಗೆ ಬಹಳಷ್ಟು ತೃಪ್ತಿ ನೀಡುತ್ತಿತ್ತು. ಪ್ರಾರ್ಥನೆ-ಭಜನೆಯ ಕಾರ್ಯಕ್ರಮಗಳು, ಧಾರ್ಮಿಕ ಪ್ರವಚನಗಳು ಅಲ್ಲೊಂದು ಆಧ್ಯಾತ್ಮಿಕ ವಾತಾವರಣವನ್ನು ನಿರ್ಮಾಣ ಮಾಡಿದ್ದುವು. ಇದರಿಂದ ಅವನ ಆಧ್ಯಾತ್ಮಿಕ ತೃಷೆಗೂ ಒಂದಿಷ್ಟು ಸಮಾಧಾನ ಸಿಗುತ್ತಿತ್ತು.</p>
  <p>ಸದಸ್ಯರು ಮಾಂಸಾಹಾರ ವರ್ಜಿಸಬೇಕೆಂಬುದು ಬ್ರಾಹ್ಮಸಮಾಜದ ನಿಯಮಗಳಲ್ಲೊಂದು. ಆದರೆ ನರೇಂದ್ರ ಹುಟ್ಟಿನಿಂದ ಕ್ಷತ್ರಿಯ ; ಅವನಿಗೆ ಮಾಂಸಾಹಾರ ರೂಢಿಯಾಗಿತ್ತು. ಈಗ ಬ್ರಾಹ್ಮಸಮಾಜದ ನಿಯಮದ ಪ್ರಕಾರ ಅವನು ಮಾಂಸಾಹಾರವನ್ನು ವರ್ಜಿಸಬೇಕಾಯಿತು. ಆದರೆ ಆತ ಆದರ್ಶಪರಿಪಾಲನೆಗಾಗಿ ಏನನ್ನು ಬೇಕಾದರೂ ಮಾಡಬಲ್ಲ, ಯಾವುದನ್ನಾದರೂ ಬಿಡಬಲ್ಲ. ಆದ್ದರಿಂದ ಈಗ ಅವನು ಸಂಪೂರ್ಣವಾಗಿ ಸಸ್ಯಾಹಾರಿಯೇ ಆದ. ಈ ಸಂದರ್ಭದಲ್ಲಿ ಒಂದು ಸ್ವಾರಸ್ಯಕರ ಘಟನೆ ನಡೆಯಿತು. ನರೇಂದ್ರನ ಮನೆಯಲ್ಲಿ ಮೀನು-ಮಾಂಸ ಸರ್ವೇ ಸಾಮಾನ್ಯ. ಆದರೀಗ ಇದ್ದಕ್ಕಿದ್ದಂತೆ ಅವನೊಬ್ಬ ಸಸ್ಯಾಹಾರಿಯಾಗಿಬಿಟ್ಟಿದ್ದಾನೆ ! ಈಗ ಅವನಿ ಗೋಸ್ಕರವೇ ಬೇರೆ ಅಡಿಗೆ ಮಾಡಬೇಕಾಯಿತು. ಮನೆಯಲ್ಲಿ ಒಂದು ಅಡಿಗೆ ಮಾಡಿ ಹಾಕುವು ದಕ್ಕೇ ಎಷ್ಟು ಕಷ್ಟ ! ಹೀಗಿರುವಾಗ ಎರಡೆರಡು ಅಡಿಗೆ ಮಾಡಲು ಯಾರಿಗೆ ತಾನೆ ತಾಳ್ಮೆಯಿರು ತ್ತದೆ ? ಒಂದು ದಿನ ನರೇಂದ್ರನ ಅಕ್ಕ ಸ್ವರ್ಣಮುಖಿ, ತರಕಾರಿ-ಮೀನು ಸೇರಿಸಿ ಪಲ್ಯ ಮಾಡಿ ಅದರಲ್ಲಿದ್ದ ಮೀನಿನ ಹೋಳುಗಳನ್ನು ತೆಗೆದು ತರಕಾರಿಯನ್ನು ಮಾತ್ರ ತಮ್ಮನಿಗೆ ಬಡಿಸಿದಳು. ನರೇಂದ್ರನಿಗೆ ಮೀನು ಇಲ್ಲದಿದ್ದರಾಯಿತು ತಾನೆ ? ಪಲ್ಯದಲ್ಲಿರುವ ಮೀನಿನ ಹೋಳುಗಳನ್ನು ತೆಗೆದುಬಿಟ್ಟರೆ ಉಳಿದುದೆಲ್ಲ ಸಸ್ಯಾಹಾರವೇ ಎಂಬುದು ಅವಳ ಅಭಿಪ್ರಾಯ. ಆದರೆ ನರೇಂದ್ರನಿಗೆ ಕೋಪ ಬಂತು. ಏಕೆಂದರೆ ಪಲ್ಯದಿಂದ ಮೀನಿನ ಹೋಳುಗಳನ್ನು ತೆಗೆದರೂ ಅದರ ರಸ ತರಕಾರಿಯೊಂದಿಗೆ ಸೇರಿಕೊಂಡಿರುವುದಿಲ್ಲವೆ ? ಅವನ ವ್ರತಕ್ಕೀಗ ಭಂಗ ಬಂದಿತಲ್ಲ ! ಆದ್ದರಿಂದಲೇ ಕೋಪ. ಸೋದರ-ಸೋದರಿಯರಲ್ಲಿ ಬಿರುಸಾದ ವಾಗ್ವಾದ ನಡೆಯಿತು. ಅಲ್ಲಿಯೇ ಹೊರಗೆ ನಿಂತಿದ್ದ ತಂದೆ ವಿಶ್ವನಾಥ ಎಲ್ಲವನ್ನೂ ಕೇಳಿಸಿಕೊಂಡ. ಅವನು ಮಗನ ಮೇಲೆಯೇ ಕೋಪಿಸಿಕೊಂಡು, ಅಲ್ಲಿಂದಲೇ ಗಟ್ಟಿಯಾಗಿ ಹೇಳಿದ, “ಇವನ ತಾತ ಮುತ್ತಾತರಾದಿಯಾಗಿ ಹದಿನಾಲ್ಕು ಪೀಳಿಗೆಯವರೆಲ್ಲ ಮೀನು ತಿಂದೇ ಬದುಕಿದರು. ಆದರೆ ಇವನೀಗ ಬ್ರಹ್ಮದೈತ್ಯ ನಾಗಿಬಿಟ್ಟಿದ್ದಾನೆ !” ಇಲ್ಲಿ ‘ಬ್ರಹ್ಮದೈತ್ಯ’ ಎನ್ನುವ ಶಬ್ದಕ್ಕೆ ಎರಡರ್ಥ–ಒಂದನೆಯದಾಗಿ ಬ್ರಾಹ್ಮಣ ಪ್ರೇತ ಎನ್ನುವ ಅರ್ಥ ; ಪ್ರೇತವಾದರೂ ‘ಬ್ರಾಹ್ಮಣ ಪ್ರೇತ’ವಾದ್ದರಿಂದ ಮೀನು ಮಾಂಸ ತಿನ್ನುವುದಿಲ್ಲ. ಎರಡನೆಯದಾಗಿ ನರೇಂದ್ರ ಈಗ ಬ್ರಾಹ್ಮಸಮಾಜಕ್ಕೆ ಸೇರಿದವನಾದ್ದ ರಿಂದ ‘ಬ್ರಹ್ಮದೈತ್ಯ’. ಆದರೆ ವಿಶ್ವನಾಥ ಹೀಗೆಲ್ಲ ಅಂದರೂ ಮಗನ ಸ್ವಾತಂತ್ರ್ಯಕ್ಕೆ ಅಡ್ಡ ಬರುತ್ತಿರಲಿಲ್ಲ. ಅಲ್ಲದೆ ಮಹರ್ಷಿ ದೇವೇಂದ್ರನಾಥ ಟಾಗೋರ್, ಶಿವನಾಥ ಶಾಸ್ತ್ರೀಯಂತಹ ಬ್ರಾಹ್ಮಸಮಾಜದ ಅನೇಕ ಮುಖಂಡರು ವಿಶ್ವನಾಥನ ಮನೆಗೆ ಆಗಾಗ ಬಂದು ಹೋಗುವುದಿತ್ತು.</p>
  <p>ಆಹಾರದ ವಿಷಯ ಹಾಗಿರಲಿ ; ಸಿದ್ಧಾಂತ ಹಾಗೂ ಸಾಧನೆಯ ವಿಚಾರದಲ್ಲಿ ಹೇಳುವುದಾದರೆ, ಬ್ರಾಹ್ಮಸಮಾಜದವರು ‘ಸಗುಣ-ನಿರಾಕಾರಬ್ರಹ್ಮ’ದ ಉಪಾಸಕರು. ಒಂದೊಂದು ಮತ ಧರ್ಮವೂ ದೇವರನ್ನು ಒಂದೊಂದು ಬಗೆಯಾಗಿ ಭಾವಿಸಿ ಬಣ್ಣಿಸುತ್ತದೆ. ಕೆಲವರು ಪರಮಾತ್ಮ ನನ್ನು ಸಗುಣ-ಸಾಕಾರನೆಂದು ಭಾವಿಸಿದರೆ ಇನ್ನು ಕೆಲವರು ಅವನನ್ನು ನಿರ್ಗುಣ-ನಿರಾಕಾರನೆಂದು ನಂಬುತ್ತಾರೆ. ಸಗುಣ-ಸಾಕಾರನೆಂದು ಬಣ್ಣಿಸುವವರು ಆತನನ್ನು ತಮ್ಮತಮ್ಮ ವಿಶಿಷ್ಟ ದೃಷ್ಟಿ ಕೋನಗಳಿಂದ ಕಂಡು ಅಸಂಖ್ಯಾತ ಗುಣವಿಶೇಷಗಳನ್ನು ಆರೋಪಿಸುತ್ತಾರೆ. ಆದರೆ ಈ ಬ್ರಾಹ್ಮ ಸಮಾಜದವರು ತಮ್ಮದೇ ಆದ ಒಂದು ಸಿದ್ಧಾಂತವನ್ನು ರೂಪಿಸಿಕೊಂಡಿದ್ದರು. ಭಗವಂತನು ಸಗುಣ ಹಾಗೂ ನಿರಾಕಾರ ಎನ್ನುವುದು ಅವರ ಸಿದ್ಧಾಂತ. ಎಂದರೆ, ಭಗವಂತನಲ್ಲಿ ಅನಂತ ಕಲ್ಯಾಣ ಗುಣಗಳಿವೆ, ಆದ್ದರಿಂದ ಅವನು ‘ಸಗುಣ’ ; ಆದರೆ ಅವನು ಆಕಾಶದಂತೆ ಆಕಾರರಹಿತ, ಆದ್ದರಿಂದ ಅವನು ‘ನಿರಾಕಾರ’–ಇದು ಬ್ರಾಹ್ಮಸಮಾಜದ ಸಿದ್ಧಾಂತ. ಈ ಸಿದ್ಧಾಂತವನ್ನು ನರೇಂದ್ರ ಹೃತ್ಪೂರ್ವಕವಾಗಿ ಒಪ್ಪಿಕೊಂಡು ಸ್ವೀಕರಿಸಿದ. ಆದರೆ ಅವನಿಗೂ ಇತರ ಬ್ರಾಹ್ಮ ಸದಸ್ಯರಿಗೂ ಒಂದು ಬಹುಮುಖ್ಯವಾದ ವ್ಯತ್ಯಾಸವಿತ್ತು. ಏನೆಂದರೆ, ಉಳಿದವರೆಲ್ಲ ಈ ಸಿದ್ಧಾಂತವನ್ನು ಅಂಗೀಕರಿಸಿ ಅದಕ್ಕನುಗುಣವಾಗಿಯೇ ಭಜನೆ-ಪ್ರಾರ್ಥನೆ-ಧ್ಯಾನಾದಿಗಳನ್ನು ಮಾಡಿದರು ; ಆಮೇಲೆ ತಮ್ಮತಮ್ಮ ನಿತ್ಯದ ವ್ಯವಹಾರದಲ್ಲಿ ನಿರತರಾಗಿಬಿಟ್ಟರು. ಆ ಭಗವಂತ ನನ್ನು ನಿಜಕ್ಕೂ ಕಾಣಬಹುದು, ಸಾಕ್ಷಾತ್ಕರಿಸಿಕೊಳ್ಳಲೂಬಹುದು ಎಂಬ ನಂಬಿಕೆ ಯಾರಿಗೂ ಇದ್ದಂತಿರಲಿಲ್ಲ ! ಆದರೆ ನರೇಂದ್ರ ಮಾತ್ರ ಇವುಗಳನ್ನೆಲ್ಲ ಮಾಡಿದ ಮೇಲೆ ಅಷ್ಟಕ್ಕೇ ಸುಮ್ಮ ನಾಗಿಬಿಡಲಿಲ್ಲ. ಏತಕ್ಕೋಸ್ಕರ ಭಜನೆ-ಪ್ರಾರ್ಥನೆ-ಧ್ಯಾನಗಳನ್ನು ಮಾಡಿದ್ದು ? ಭಗವದ್ದರ್ಶನ ಕ್ಕಾಗಿಯೇ ಅಲ್ಲವೆ ? ಆದರೆ ಭಗವಂತ ದರ್ಶನ ಕೊಟ್ಟನೆ ? ಆತ ಇರುವುದೇ ನಿಜವಾದಲ್ಲಿ ಭಕ್ತನಾದವನು ಪ್ರಾಮಾಣಿಕ ಹೃದಯದಿಂದ ಪ್ರಾರ್ಥನೆ ಸಲ್ಲಿಸಿದಾಗ ಅವನು ಬಂದು ದರ್ಶನ ಕೊಡಲೇಬೇಕು ಎನ್ನುವುದು ನರೇಂದ್ರನ ದೃಢವಾದ ನಂಬಿಕೆ. ಭಗವಂತ ದರ್ಶನ ಕೊಡದೇ ಇದ್ದರೆ ಈ ಭಜನೆ-ಪ್ರಾರ್ಥನೆ-ಧ್ಯಾನ ಇವುಗಳನ್ನೆಲ್ಲ ಮಾಡಿ ಪ್ರಯೋಜನವಾದರೂ ಏನು ! ಅಲ್ಲದೆ, ಆತನ ದರ್ಶನಲಾಭವಾಗದಿದ್ದ ಮೇಲೆ ಈ ಜೀವನವೇ ವ್ಯರ್ಥ–ಇದು ನರೇಂದ್ರನ ಭಾವನೆ. ಈಗೀಗ ಅವನಿಗೆ ಅನ್ನಿಸತೊಡಗಿದೆ–ಭಗವಂತನನ್ನು ಸಾಕ್ಷಾತ್ಕಾರ ಮಾಡಿಕೊಳ್ಳುವ ವಿಷಯದಲ್ಲಿ ಬ್ರಾಹ್ಮಸಮಾಜದಿಂದ ತನಗೇನೂ ಪ್ರಯೋಜನವಾಗಲಿಲ್ಲ. ತಾನು ಬ್ರಾಹ್ಮ ಸಮಾಜವನ್ನು ಸೇರುವ ಮೊದಲು ಯಾವ ಸ್ಥಿತಿಯಲ್ಲಿದ್ದೆನೋ ಈಗಲೂ ಹಾಗೆಯೇ ಇದ್ದೇನೆ, ಎಂದು.</p>
  <p>ನರೇಂದ್ರನಲ್ಲಿ ಈಗ ಭಗವಂತನ ಸಾಕ್ಷಾತ್ಕಾರಕ್ಕಾಗಿ ಉತ್ಕಟ ವ್ಯಾಕುಲತೆಯುಂಟಾಗಿದೆ. ಅವನಿಗೆ ಈಗ ಪ್ರಾರ್ಥನೆ ಭಜನೆಗಳಷ್ಟರಿಂದಲೇ ಸಮಾಧಾನವಾಗುತ್ತಿಲ್ಲ. ಅವನಿಗೀಗ ಭಗ ವಂತನ ಸಾಕ್ಷಾತ್ಕಾರವೇ ಬೇಕು. ಆಹಾ ! ಭಗವಂತನನ್ನು ತೋರಿಸಿಕೊಡುವವರಿದ್ದಿದ್ದರೆ ! ಭಗವಂತನನ್ನು ತಮ್ಮ ಸಾಧನೆಗಳ ಮೂಲಕ ಈಗಾಗಲೇ ಕಂಡವರಿರಬಹುದಲ್ಲವೆ ? ಅವರನ್ನು ಕೇಳಿದರೆ ಅವರು ತನಗೆ ಭಗವಂತನನ್ನು ತೋರಿಸಿಕೊಡಬಹುದಲ್ಲವೆ ? ಆದರೆ, ಅವನು ದೇವಸ್ಥಾನಕ್ಕೆ ಹೋಗಿ ದೇವರನ್ನು ಕಾಣುವಂತಿಲ್ಲ, ಸಾಕ್ಷಾತ್ಕಾರ ನೀಡುವಂತೆ ಕೇಳುವಂತೆಯೂ ಇಲ್ಲ ; ಏಕೆಂದರೆ ಅವನಿಗೆ ಮೂರ್ತಿಪೂಜೆಯಲ್ಲಿ ನಂಬಿಕೆಯಿಲ್ಲವಲ್ಲ ! ಹಾಗಾದರೆ, ಅವನೀಗ ಬ್ರಾಹ್ಮಸಮಾಜಕ್ಕೆ ಸೇರಿಕೊಂಡು ಸಗುಣ ನಿರಾಕಾರ ಬ್ರಹ್ಮವನ್ನು ಉಪಾಸನೆ ಮಾಡುತ್ತಿದ್ದಾನಲ್ಲ, ಆ ನಿರಾಕಾರ ಬ್ರಹ್ಮವನ್ನೇ ತನಗೆ ಸಾಕ್ಷಾತ್ಕಾರ ಕೊಡುವಂತೆ ಕೇಳಿಕೊಳ್ಳಲಿ ? ಇಲ್ಲ, ಅದೂ ಸಾಧ್ಯವಿಲ್ಲ. ಆಕಾರವೇ ಇಲ್ಲದ ದೇವರ ಹತ್ತಿರ ಹೇಗೆ ತಾನೆ ಮಾತನಾಡಿಯಾನು ? ಆದ್ದರಿಂದ ಅವನಿಗೀಗ ದೇವರನ್ನು ತೋರಿಸಿಕೊಡಬಲ್ಲವರೊಬ್ಬರು ಬೇಕಾಗಿದ್ದಾರೆ. ನೆನಪು ಮಾಡಿಕೊಂಡ– ಯಾರಿದ್ದಾರೆ ದೇವರನ್ನು ತೋರಿಸಿಕೊಡಬಲ್ಲವರು ? ಆಗ ಅವನಿಗೆ ಒಬ್ಬ ವ್ಯಕ್ತಿಯ ನೆನಪಾ ಯಿತು. ಅವರೇ ಮಹರ್ಷಿ ದೇವೇಂದ್ರನಾಥ ಟಾಗೋರರು. ಅವರು ಬ್ರಾಹ್ಮಸಮಾಜದ ಒಬ್ಬ ಪ್ರಾಧಾನ ಆಚಾರ್ಯರು ; ಅಲ್ಲದೆ, ಅಂದಿನ ಕಾಲದ ಶ್ರೇಷ್ಠ ಆಧ್ಯಾತ್ಮಿಕ ವ್ಯಕ್ತಿ ಎಂದು ಜನರ ಮನ್ನಣೆಗೆ ಪಾತ್ರರಾಗಿದ್ದವರು. ಹಿಂದೊಮ್ಮೆ ನರೇಂದ್ರ ತನ್ನ ಸ್ನೇಹಿತರೊಡನೆ ಅವರನ್ನು ಭೇಟಿ ಮಾಡಿದ್ದ. ಟಾಗೋರರು ಆ ತರುಣರಿಗೆಲ್ಲ ತೀವ್ರವಾಗಿ ಧ್ಯಾನವನ್ನು ಅಭ್ಯಾಸ ಮಾಡುವಂತೆ ಹೇಳಿದ್ದರು. ಈಗ ಅವರು ಗಂಗಾನದಿಯ ಮೇಲೆ ಒಂದು ದೋಣಿಮನೆಯ ಏಕಾಂತದಲ್ಲಿ ವಾಸವಾಗಿದ್ದಾರೆ ಎಂದು ತಿಳಿದು ನರೇಂದ್ರ ಅವರ ಬಳಿಗೆ ಒಬ್ಬನೇ ಹೋದ ; ಹೃದಯದಲ್ಲಿ ಭಗವತ್ಸಾಕ್ಷಾತ್ಕಾರದ ತೀವ್ರ ಹಂಬಲವನ್ನು ತುಂಬಿಕೊಂಡು ಹೋದ. ಅವನ ಆಕಸ್ಮಿಕ ಆಗಮನ ವನ್ನು ಕಂಡು ವೃದ್ಧ ಮಹರ್ಷಿಗಳು ಬೆರಗಾದರು. ಆದರೆ ಅವರಿನ್ನೂ “ಏನಪ್ಪಾ, ಏಕೆ ಬಂದೆ ?” ಎಂದು ಕೇಳಲು ಬಾಯಿ ತೆರೆಯುವ ಮೊದಲೇ ನರೇಂದ್ರ ತಾನು ತಂದಿದ್ದ ಪ್ರಶ್ನೆಯನ್ನು ಮುಂದಿಟ್ಟ :</p>
  <p>“ಸ್ವಾಮಿ, ನೀವು ದೇವರನ್ನು ಕಂಡಿದ್ದೀರಾ ?”</p>
  <p>ಆ ಪ್ರಶ್ನೆಗೆ ಉತ್ತರಿಸಲು ಮಹರ್ಷಿಗಳಿಗೆ ಸಾಧ್ಯವಾಗಲಿಲ್ಲ. ಕ್ಷಣಕಾಲ ವಿಚಲಿತರಾದರು. ಬಳಿಕ ಸುಧಾರಿಸಿಕೊಂಡು, ಅವನನ್ನೇ ದಿಟ್ಟಿಸುತ್ತ ಹೇಳಿದರು :</p>
  <p>“ಮಗೂ, ನಿನಗೆ ಯೋಗಿಯ ಕಣ್ಣುಗಳಿವೆ.”</p>
  <p>ಛೆ ! ನರೇಂದ್ರ ಕೇಳಿದ ಪ್ರಶ್ನೆಯೇನು, ಅವನಿಗೆ ಸಿಕ್ಕಿದ ಉತ್ತರವೇನು ? ಹಸಿವಿನಿಂದ ತೊಳಲುತ್ತಿರುವವನೊಬ್ಬ ಬಂದು, “ಹಸಿವು ಸ್ವಾಮೀ ! ಅನ್ನ ಹಾಕಿ” ಎಂದು ಬೇಡಿದರೆ, “ನೋಡು, ನಿನ್ನಲ್ಲಿ ಉತ್ತಮ ಕೃಷಿಕನ ಲಕ್ಷಣಗಳಿವೆ” ಎಂದು ಯಾರಾದರೂ ಉತ್ತರಿಸಿಯಾ ರೇನು ? ನರೇಂದ್ರನಿಗೆ ಸಿಕ್ಕ ಉತ್ತರ ಈ ಬಗೆಯದು. ಅವನಿಗೆ ತುಂಬ ನಿರಾಶೆಯಾಯಿತು. ಅಲ್ಲಿಂದ ಹೊರಟುಬಂದ. ಆದರೆ ಸುಮ್ಮನೆ ಕುಳಿತುಕೊಳ್ಳಲು ಅವನಿಂದ ಸಾಧ್ಯವಿಲ್ಲ. ತಾನು ಭಗವಂತನನ್ನು ಕಾಣಲೇಬೇಕು ಎಂಬ ತವಕ, ವ್ಯಾಕುಲತೆ ಅವನ ಹೃದಯವನ್ನು ಆಕ್ರಮಿಸಿಬಿಟ್ಟಿದೆ. ಹೃದಯದಲ್ಲಿ ಆ ಪ್ರಶ್ನೆಯನ್ನು ಹೊತ್ತುಕೊಂಡು ಇನ್ನೊಬ್ಬ ಧರ್ಮಗುರುವಿನ ಬಳಿಗೆ ಬಂದು ಕೇಳುತ್ತಾನೆ : “ಮಹಾಶಯರೆ, ನೀವು ಕಂಡಿದ್ದೀರಾ ದೇವರನ್ನು ?” ಉತ್ತರವಿಲ್ಲ ! ಆದರೆ ಅವನು ಅಷ್ಟಕ್ಕೆ ಬಿಡುವವನಲ್ಲ. ಇನ್ನೂ ಹಲವಾರು ಧರ್ಮಗುರುಗಳ ಬಳಿಗೆ, ಆಧ್ಯಾತ್ಮಿಕ ವ್ಯಕ್ತಿಗಳ ಬಳಿಗೆ ಹೋಗಿ ತನ್ನ ಪ್ರಶ್ನೆಯನ್ನು ಮುಂದಿಟ್ಟ. ಆದರೆ ಯಾರೊಬ್ಬರೂ ಆ ಪ್ರಶ್ನೆಗೆ ಸಮಾಧಾನಕರ ಉತ್ತರ ಕೊಡುವ ಸ್ಥಿತಿಯಲ್ಲಿರಲಿಲ್ಲ. ನರೇಂದ್ರನಿಗೂ ಈ ವೇಳೆಗೆ ಆಶ್ಚರ್ಯವಾಗಿರಬೇಕು. “ಎಲಾ ! ಏನಿದು ವಿಚಿತ್ರ ! ಇವರೆಲ್ಲ ಧರ್ಮಗುರುಗಳಂತೆ, ಆಧ್ಯಾತ್ಮಿಕ ವ್ಯಕ್ತಿಗಳಂತೆ. ಆದರೆ ‘ದೇವರನ್ನು ಕಂಡಿದ್ದೀರಾ ?’ ಎಂದು ಕೇಳಿದರೆ, ‘ಹೌದು !’ ಎಂದು ಎದೆಮುಟ್ಟಿ ಉತ್ತರ ಹೇಳುವವರಿಲ್ಲವಲ್ಲ ! ಹಾಗಾದರೆ ಇವರೆಲ್ಲ ಸಾಧನೆಯನ್ನೇ ಮಾಡಿಲ್ಲವೋ, ಅಥವಾ ದೇವರೇ ಇಲ್ಲವೋ ? ಉಪನಿಷತ್ತು-ಪುರಾಣಗಳೇನೋ ಹೇಳುತ್ತಿದೆ, ‘ದೇವರಿದ್ದಾನೆ’ ಎಂದು. ಆದರೆ ಕಂಡವರಾರು ? ಕಾಣಿಸಿಕೊಡಬಲ್ಲವರಾರು ?” ಅವನಿಗೀಗ ದಕ್ಷಿಣೇಶ್ವರದ ಶ್ರೀರಾಮಕೃಷ್ಣರ ನೆನಪಾಯಿತು. ಅವರನ್ನೂ ಈ ಕುರಿತಾಗಿ ಒಂದು ಮಾತನ್ನು ಏಕೆ ಕೇಳಿನೋಡಬಾರದು ? . . .</p>
  <p>ಕೆಲತಿಂಗಳ ಹಿಂದೆಯಷ್ಟೆ, ಎಂದರೆ 1881ರ ನವೆಂಬರಿನಲ್ಲಿ, ಅವನಿಗೆ ತನ್ನ ನಂಟನಾದ ಸುರೇಂದ್ರನಾಥ ಮಿತ್ರ ಎಂಬಾತನ ಮನೆಯಲ್ಲಿ ಶ್ರೀರಾಮಕೃಷ್ಣರ ಪ್ರಥಮ ದರ್ಶನವಾಗಿತ್ತು. ಶ್ರೀರಾಮಕೃಷ್ಣರ ಭಕ್ತನಾದ ಸುರೇಂದ್ರ ಅವರನ್ನು ತನ್ನ ಮನೆಗೆ ಬರಮಾಡಿಕೊಂಡಿದ್ದ. ಆ ಸಂದರ್ಭದಲ್ಲಿ ಅಭ್ಯಾಗತರ ಸಂತೋಷಕ್ಕಾಗಿ ಹಾಡಲು ಅವನು ನರೇಂದ್ರನನ್ನು ಕರೆಸಿಕೊಂಡಿದ್ದ. ಅಂದು ನರೇಂದ್ರನ ದಿವ್ಯ ಮಧುರ ಗಾನವನ್ನು ಕೇಳಿ ಶ್ರೀರಾಮಕೃಷ್ಣರು ಬಹಳ ಸಂತಸಪಟ್ಟ ರಲ್ಲದೆ ಅವನೆಡೆಗೆ ಆಕರ್ಷಿತರಾದರು. ಅವನು ಯಾರು, ಅವನ ತಂದೆತಾಯಿಗಳು ಯಾರು, ಅವನ ಮನೆ ಎಲ್ಲಿ ಎನ್ನುವುದನ್ನೆಲ್ಲ ವಿವರವಾಗಿ ಕೇಳಿ ತಿಳಿದುಕೊಂಡರು. ಬಳಿಕ ತುಂಬ ವಿಶ್ವಾಸದಿಂದ, “ದಕ್ಷಿಣೇಶ್ವರಕ್ಕೊಮ್ಮೆ ಬಂದುಹೋಗು” ಎಂದು ಆಮಂತ್ರಣವಿತ್ತಿದ್ದರು.</p>
  <p>ಆದರೆ, ನರೇಂದ್ರ ಇಷ್ಟೊಂದು ಆಧ್ಯಾತ್ಮಿಕ ಒಲವು ತೋರಿಸುತ್ತಿರುವಾಗ ಅವನ ನಡೆ ನುಡಿ ಭಾವನೆಗಳಲ್ಲೆಲ್ಲ ಆಧ್ಯಾತ್ಮಿಕ ಜೀವನದ ಹಂಬಲ ಕಂಡುಬರುತ್ತಿರುವಾಗ, ಅದು ಅವನ ತಂದೆ ತಾಯಂದಿರ ಗಮನಕ್ಕೆ ಬಾರದೆ ಹೋಗುತ್ತದೆಯೇ ? ಬೆಳೆದುನಿಂತ ಮಗ ಎಲ್ಲರಂತೆ ಭೋಗ ವಿಲಾಸಗಳ ಹಿಂದೆ ಓಡಾಡಿಕೊಂಡಿದ್ದರೆ ಅವರೂ ಸುಮ್ಮನಿರುತ್ತಿದ್ದರು. ಆದರೆ ಅವನು ದೇವರು, ಆಧ್ಯಾತ್ಮಿಕ ಸಾಧನೆ, ಸಾಕ್ಷಾತ್ಕಾರ ಎನ್ನತೊಡಗಿದಾಗ ಅವನ ತಂದೆತಾಯಂದಿರು ಅವನನ್ನು ‘ಸ್ವಸ್ಥ’ ಸ್ಥಿತಿಗೆ ತರುವುದಕ್ಕಾಗಿ ಮದುವೆ ಮಾಡಿಬಿಡಲು ಆಲೋಚಿಸಿದರು. ಆದರೆ ನರೇಂದ್ರ ತನ್ನ ದೃಢನಿರ್ಧಾರವನ್ನು ಹೇಳಿಬಿಟ್ಟ–ತಾನು ಮದುವೆಯಾಗುವುದಿಲ್ಲ ಎಂದು. ಬೆಳೆದುನಿಂತ ಮಗ ತಾನು ಮದುವೆಯಾಗುವುದಿಲ್ಲ ಎಂದು ಮುಕ್ತಕಂಠದಿಂದ ಹೇಳಿಬಿಟ್ಟಾಗ ದೊಡ್ಡ ಗಲಾಟೆಗಿಟ್ಟು ಕೊಂಡಿತು. ಈಗ ಅವನಿಗೆ ಬಂಧುಗಳು ಸ್ನೇಹಿತರು ಹಿತೈಷಿಗಳು ಎಲ್ಲರೂ ಬಂದು ಬುದ್ಧಿ ಹೇಳಲಾರಂಭಿಸಿದರು–‘ಸಕಾಲದಲ್ಲಿ ಮದುವೆ ಮಾಡಿಕೊಂಡು ಸುಖವಾಗಿರುವುದೇ ಜಾಣತನ ವಪ್ಪ’ ಎಂದು. ವಿಶ್ವನಾಥ ದತ್ತನ ಸಂಬಂಧಿಯಾದ ರಾಮಚಂದ್ರ ದತ್ತನೂ ನರೇಂದ್ರನಿಗೆ ಮದುವೆ ಮಾಡಿಕೊಳ್ಳುವಂತೆ ಉಪದೇಶಿಸಿದ. ಆದರೆ ಅವನು ತನ್ನ ನಿರ್ಧಾರವನ್ನು ಬಿಡಲಿಲ್ಲ. ಆಗ ರಾಮಚಂದ್ರನಿಗೆ ಅವನ ಭಾವನೆ ಅರ್ಥವಾಯಿತು. ಏಕೆಂದರೆ ಸ್ವತಃ ಅವನೂ ಶ್ರೀ ರಾಮಕೃಷ್ಣರ ಶಿಷ್ಯ. ತ್ಯಾಗದ ಮೂಲಕ ಭಗವಂತನ ಸಾಕ್ಷಾತ್ಕಾರ ಗಳಿಸುವುದೇ ಜೀವನದ ಪರಮೋದ್ದೇಶ ಎಂಬ ಅವರ ಬೋಧನೆಯನ್ನು ಆತ ಬಹಳಷ್ಟು ಕೇಳಿದ್ದ. ಆದ್ದರಿಂದ, ಯಾವಾಗ ನರೇಂದ್ರ ತಾನು ತನ್ನ ಜೀವನವನ್ನು ಭಗವಂತನ ಸಾಕ್ಷಾತ್ಕಾರಕ್ಕಾಗಿ ಮುಡಿಪಾಗಿಟ್ಟಿರುವುದರಿಂದ ಖಂಡಿತ ಮದುವೆಯಾಗುವುದಿಲ್ಲವೆಂಬ ನಿರ್ಧಾರವನ್ನು ತಿಳಿಸಿಬಿಟ್ಟನೋ ಆಗ ರಾಮಚಂದ್ರ ಹೇಳಿದ :“ಹಾಗಾದರೆ ನೋಡಪ್ಪ, ಭಗವಂತನ ಸಾಕ್ಷಾತ್ಕಾರವನ್ನು ಮಾಡಿಕೊಳ್ಳಲೇಬೇಕು ಎನ್ನುವ ಆಕಾಂಕ್ಷೆ ಇರುವುದಾದರೆ ಸುಮ್ಮನೆ ಬ್ರಾಹ್ಮಸಮಾಜ, ಅಲ್ಲಿ-ಇಲ್ಲಿ ಅಂತ ಅಲೆಯಬೇಡ. ಸೀದಾ ದಕ್ಷಿಣೇಶ್ವರಕ್ಕೆ ಹೋಗು, ಅಲ್ಲಿ ಶ್ರೀರಾಮಕೃಷ್ಣರನ್ನು ನೋಡು.” ಈ ವೇಳೆಗೆ ನರೇಂದ್ರನೂ ಹಾಗೆಯೇ ಯೋಚಿಸಿದ್ದ. ದಕ್ಷಿಣೇಶ್ವರಕ್ಕೆ ಹೋಗಬೇಕು, ‘ನೀವು ದೇವರನ್ನು ಕಂಡಿದ್ದೀರಾ ?’ ಎಂದು ಶ್ರೀರಾಮಕೃಷ್ಣರನ್ನು ಕೇಳಬೇಕು ಎಂದು ತೀರ್ಮಾನಿಸಿದ್ದ. ಭಗವಂತನನ್ನು ಕಾಣ ಬೇಕೆನ್ನುವ ನಿಜವಾದ ಕಾತರತೆ, ವ್ಯಾಕುಲತೆ ಇವು ಒಬ್ಬನ ಹೃದಯದಲ್ಲಿ ಉತ್ಪನ್ನವಾದಾಗ ಅವನ ಸ್ಥಿತಿ ಹೇಗಿರುತ್ತದೆಂದು ತಿಳಿಯಲು ನರೇಂದ್ರನನ್ನು ನೋಡಬೇಕು. ಅಂಥವನಿಗೆ ಭಗವತ್ಸಾಕ್ಷಾ ತ್ಕಾರದ ವಿಷಯವೊಂದನ್ನು ಬಿಟ್ಟು ಬೇರಾವ ವಿಷಯವೂ ಬೇಕಾಗುವುದಿಲ್ಲ. ಹಸಿವೆಯಿಂದ ಕಂಗಾಲಾದ ಮನುಷ್ಯ ಹೇಗೆ ಅನ್ನ ಹಾಕಬಲ್ಲವರನ್ನು ಅರಸುತ್ತ ಹೋಗುತ್ತಾನೋ ಹಾಗೆಯೇ ಭಗವಂತನನ್ನು ಕಾಣಬೇಕೆಂಬವನು ತನಗೆ ಆತನ ಸಾಕ್ಷಾತ್ಕಾರವನ್ನು ಮಾಡಿಸಿಕೊಡಬಲ್ಲವರನ್ನು ಹುಡುಕಿಕೊಂಡು ಹೊರಟುಬಿಡುತ್ತಾನೆ. ಹಾಗೆಯೇ ಈಗ ನರೇಂದ್ರ ದಕ್ಷಿಣೇಶ್ವರದ ಕಡೆಗೆ ಹೊರಟುಬಿಟ್ಟಿದ್ದಾನೆ. ನರೇಂದ್ರನೆಂಬ ಮರಿಸಿಂಹ ಶ್ರೀರಾಮಕೃಷ್ಣರೆಂಬ ಮಹಾಸಿಂಹದೆಡೆಗೆ ಹೊರಟುಬಿಟ್ಟಿದೆ !. . . </p>
  <p>ಯಾವುದು ಈ ಮಹಾಸಿಂಹ ?</p>
  <p>ಯಾರು ಈ ರಾಮಕೃಷ್ಣರು ?</p>
  <h1>7</h1>
  <h1>ಶ್ರೀರಾಮಕೃಷ್ಣ</h1>
  <p>ಬಂಗಾಳದಲ್ಲಿ ಕಲ್ಕತ್ತದಿಂದ ಸುಮಾರು ಅರವತ್ತು ಮೈಲಿ ದೂರಕ್ಕೆ ಕಾಮರಪುಕುರ ಎನ್ನುವ ಒಂದು ಹಳ್ಳಿ. ಅಲ್ಲಿ ಚಂದ್ರಮಣೀ ದೇವಿ, ಕ್ಷುದಿರಾಮ ಚಟ್ಟೋಪಾಧ್ಯಾಯರೆಂಬ ಬಡ ಬ್ರಾಹ್ಮಣ ದಂಪತಿಗಳು. ಬಡವರಾದರೂ ಅವರ ಸಾಧುತ್ವವನ್ನು ಗುರುತಿಸಿ ಹಳ್ಳಿಯ ಜನರೆಲ್ಲ ಅವರನ್ನು ತುಂಬ ಗೌರವದಿಂದ ನೋಡುತ್ತಿದ್ದರು. ಅವರ ಕಿರಿಮಗನಾಗಿ ಜನಿಸಿದವನು ಗದಾಧರ. ಅವನು ಬೆಳೆದುಬಂದದ್ದು ಹಳ್ಳಿಯ ಸರಳ ವಾತಾವರಣದಲ್ಲಿ. ಆದರೆ, ಅವನಲ್ಲಿ ಬಾಲ್ಯದಿಂದಲೇ ಅನೇಕ ಅದ್ಭುತ ಲಕ್ಷಣಗಳು ಕಾಣತೊಡಗಿದ್ದುವು. ಭಗವನ್ನಾಮ ಸಂಕೀರ್ತನೆಯನ್ನು ಕೇಳಿದರೆ ಅವನು ಭಾವಪರವಶನಾಗುತಿದ್ದ; ಶ್ಯಾಮಲ ಮೇಘಗಳಿಗೆ ಇದಿರಾಗಿ ಬೆಳ್ವಕ್ಕಿಗಳು ಹಾರುವ ರಮ್ಯ ದೃಶ್ಯವನ್ನು ಕಂಡೇ ಮೈಮರೆಯುತ್ತಿದ್ದ. ಹುಡುಗ ಸಣ್ಣ ವಯಸ್ಸಿನವನಾಗಿರುವಾಗಲೇ ತಂದೆ ತೀರಿಕೊಂಡ. ಮೊದಲೇ ಬಡ ಸಂಸಾರ, ಈಗ ಇನ್ನಷ್ಟು ಕಷ್ಟಗಳಿಗೆ ಗುರಿಯಾಯಿತು. ಗದಾಧರನ ಹಿರಿಯಣ್ಣ ರಾಮಕುಮಾರ ಕಲ್ಕತ್ತಕ್ಕೆ ಬಂದು ಸಂಸ್ಕೃತ ಪಾಠಶಾಲೆಯೊಂದನ್ನು ಆರಂಭಿಸಿದ. ಉದರನಿಮಿತ್ತವಾಗಿ ತರುಣ ಗದಾಧರನೂ ಅಣ್ಣನ ಜೊತೆಗೆ ಬರಬೇಕಾಯಿತು. ಇಲ್ಲಿ ರಾಮಕುಮಾರ ತಮ್ಮನನ್ನು ವಿದ್ಯಾಭ್ಯಾಸಕ್ಕೆ ಹಾಗಿದ . ಆದರೆ ಗದಾಧರ ತನ್ನ ಜೀವನದ ಗುರಿಯ ಬಗ್ಗೆ, ದಾರಿಯ ಬಗ್ಗೆ ಬಹಳಷ್ಟು ಆಲೋಚಿಸಿ ಒಂದು ಇತ್ಯರ್ಥಕ್ಕೆ ಬರಲಾರಂಭಿಸಿದ. ಅವನು ತನ್ನನ್ನೇ ಕೇಳಿಕೊಳ್ಳುತ್ತಲಿದ್ದ: “ಈ ಲೌಕಿಕ ವಿದ್ಯಾಭ್ಯಾಸದಿಂದ ಭಗವಂತನನ್ನು ಸಾಕ್ಷಾತ್ಕರಿಸಿಕೊಳ್ಳಲಾಗುವುದೆ ?ಅದಕ್ಕೆ ಅಗತ್ಯವಾದ ಜ್ಞಾನವನ್ನು-ಭಕ್ತಿಯನ್ನು ಬೆಳೆಸಿಕೊಳ್ಳಬಹುದೆ?” ‘ಇಲ್ಲ, ಸಾಧ್ಯವಿಲ್ಲ!’ಎಂದು ಅವನ ಮನಸ್ಸೇ ಸ್ಪಷ್ಟವಾಗಿ ಹೇಳುತ್ತಿತ್ತು. ‘ಈ ಶಿಕ್ಷಣವನ್ನು ಪಡೆಯುವುದರ ಮೂಲಕ ನಾನು ಜೀವನಸಾರ್ಥಕ್ಯವನ್ನು ಹೊಂದಬಲ್ಲೆನೆ ? ಅಜ್ಞಾನದ ಕತ್ತಲಿನಿಂದ ಪಾರಾಗಬಲ್ಲೆನೆ ? ಭೋಗಾಸ್ಕತಿಯಿಂದ ಮುಕ್ತನಾಗಬಲ್ಲೆನೆ ? ’ ‘ಇಲ್ಲ ಸಾಧ್ಯವಿಲ್ಲ !’ ಎನ್ನುವ ಅದೇ ಉತ್ತರ ಪ್ರತಿಧ್ವನಿಸುತ್ತಿತ್ತು ಅವನ ಹೃದಯದಾಳದಿಂದ. ‘ಹಾಗಾದರೆ ಈ ವಿದ್ಯೆಯಿಂದ ನನಗೇನಾಗಬೇಕಾಗಿದೆ? ಯಾವ ವಿದ್ಯೆ ಭಗವಂತನ ಸಾಕ್ಷಾತ್ಕಾರವನ್ನು ದೊರಕಿಸಿಕೊಡಲಾರದೋ, ಲೋಕದ ದುಃಖಪರಂಪರೆಯಿಂದ ಪಾರುಮಾಡಲಾರದೋ ಆ ವಿದ್ಯೆಯಿಂದ ಏನು ಪ್ರಯೋಜನ ? ಆ ವಿದ್ಯೆಯನ್ನು ಪಡೆಯುವುದರ ಬದಲು ನಾನು ಅನಕ್ಷರಸ್ಥನಾಗಿಯೇ ಉಳಿದುಕೊಂಡು ನೇರವಾಗಿ ಭಗವಂತನ ಸಾಕ್ಷಾತ್ಕಾರಕ್ಕಾಗಿ ಪ್ರಯತ್ನಿಸುತ್ತ ಮುಂದುವರಿಯುತ್ತೇನೆ’ ಎಂದೆನ್ನುವ ತೀರ್ಮಾನಕ್ಕೆ ಬಂದ ಗದಾಧರ. ಅಣ್ಣ ತನ್ನನ್ನು ಶಾಲೆಗೆ ಹೋಗಿ ವಿದ್ಯಾಭ್ಯಾಸ ಮಾಡುವಂತೆ ಪ್ರೀತಿಯಿಂದ ಬಲವಂತಪಡಿಸಿದಾಗ ಗದಾಧರ ತನ್ನ ತೀರ್ಮಾನವನ್ನು ಹೇಳಿಬಿಟ್ಟ: “ಅಣ್ಣ, ಈ ಹೊಟ್ಟೆಪಾಡಿನ ವಿದ್ಯೆಯನ್ನು ಕಟ್ಟಿಕೊಂಡು ನಾನೇನು ಮಾಡಲಿ ? ಇದರ ಬದಲಿಗೆ ಯಾವ ಜ್ಞಾನವನ್ನು ಪಡೆಯುವುದರ ಮೂಲಕ ಹೃದಯ ಬೆಳಗುತ್ತದೆಯೋ ಮತ್ತು ನಿತ್ಯತೃಪ್ತಿ ಸಿಗುತ್ತದೆಯೋ ಅಂತಹ ಜ್ಞಾನವನ್ನು ಪಡೆಯುತ್ತೇನೆ.” ಕೀಶೋರನ ಬಾಯಲ್ಲಿ ಎಂತಹ ಅದ್ಭುತ ಮಾತಿದು ! </p>
  <p>ಇದೇ ಸಮಯದಲ್ಲಿ ಕಲ್ಕತ್ತಕ್ಕೆ ಅನತಿದೂರದ ದಕ್ಷಿಣೇಶ್ವರದಲ್ಲಿ ಒಂದು ಭವ್ಯ ಕಾಳೀ ದೇವಾಲಯದ ನಿರ್ಮಾಣವಾಯಿತು. ಇದನ್ನು ಕಟ್ಟಿಸಿದವಳು ರಾಣಿ ರಾಸಮಣಿ ಎಂಬವಳು. ಈ ದೇವಾಲಯದ ಅರ್ಚಕನಾಗಿ ಬಂದು ಅನುಗ್ರಹಿಸುವಂತೆ, ವಿಪ್ರಶ್ರೇಷ್ಠನೂ ವಿಶಾಲಬುದ್ಧಿಯವನೂ ಆದ ರಾಮಕುಮಾರನನ್ನು ರಾಸಮಣಿ ಕೇಳಿಕೊಂಡಳು. ತನಗೆ ಅದರಲ್ಲಿ ವಿಶೇಷ ಆಸಕ್ತಿಯೇನಿಲ್ಲದಿದ್ದರೂ, ಅದೇ ದೈವೇಚ್ಛೆಯೆಂದರಿತು ರಾಮಕುಮಾರ ಒಪ್ಪಿಕೊಂಡ; ತಮ್ಮ ಗದಾಧರನನ್ನು ಕರೆದುಕೊಂಡು ದಕ್ಷಿಣೇಶ್ವರಕ್ಕೆ ಬಂದುಬಿಟ್ಟ. ಕಾಳೀದೇವಾಲಯದ ಅರ್ಚಕನಾಗಿ ಕಾರ್ಯಾರಂಭ ಮಾಡಿದ. ಈ ದೇವಾಲಯವಿರುವುದು ಪರಮಪಾವನಕರ ಗಂಗಾತೀರದಲ್ಲಿ. ಸುತ್ತ ಮುತ್ತೆಲ್ಲ ದಟ್ಟವಾದ ವನರಾಶಿ. ಪರಮ ಪ್ರಶಾಂತ ವಾತಾವರಣ, ಕಾಳಿಕಾದೇವಿಯ ಸನ್ನಿಧಿ– ಇವೆಲ್ಲವುಗಳಿಂದಾಗಿ ಗದಾಧರನ ಮನಸ್ಸಿನಲ್ಲಿ ಉನ್ನತ ಬಾವ ಜಾಗೃತವಾಗಿ ಬಿಟ್ಟಿತು. ಮೊದಲೇ ಅವನಲ್ಲಿ ಕಿಡಿಯ ರೂಪದಲ್ಲಿದ್ದ ಭಗವತ್ಸಾಕ್ಷಾತ್ಕಾರದ ಹಂಬಲ ಈಗ ಭುಗಿಲ್ಲೆದ್ದಿತು. ಆಸ್ಥೆ ವಹಿಸಿ ಅಣ್ಣನಿಂದ ಪೂಜಾಕಾರ್ಯಗಳನ್ನು ಕಲಿತು ಆತನಿಗೆ ನೆರವಾಗತೊಡಗಿದ. ಮತ್ತು ತಾನು ಸಾಕ್ಷಾತ್ ದೇವತೆಯ ಎದುರು ಕುಳಿತು ಪೂಜೆ ನೈವೇದ್ಯಾದಿಗಳನ್ನು ಸಲ್ಲಿಸುತ್ತಿರುವಂತೆ ಭಾವಿಸುತ್ತಿದ್ದ. ಕ್ರಮೇಣ ಅರ್ಚಕಕಾರ್ಯದ ಹೊಣೆಗಾರಿಕೆ ಅವನ ಮೇಲೆಯೇ ಬಂದಿತು. ಇದೇ ವೇಳೆಗೆ ರಾಮಕುಮಾರ ತನ್ನ ಕರ್ತವ್ಯವನ್ನು ಈಡೇರಿಸಿದ ಸಂತೃಪ್ತಿಯಿಂದಲೋ ಎಂಬಂತೆ, ಇದ್ದಕ್ಕಿದ್ದಂತೆ ಇಹಲೋಕ ಯಾತ್ರೆಯನ್ನು ಮುಗಿಸಿದ.</p>
  <p>ಈಗ ಗದಾಧರ ಶ್ರೀರಾಮಕೃಷ್ಣರೆಂಬ ಹೆಸರಿನಿಂದ ಭವತಾರಿಣೀ ಕಾಳಿಯ ಅರ್ಚಕನಾದ, ಭಕ್ತವರೇಣ್ಯನಾದ, ಸಾಧಕನಾದ, ಸಿದ್ಧನಾದ, ಪ್ರಸಿದ್ಧನಾದ–ಪರಮಹಂಸನಾದ. ಅದು ಹನ್ನೆರಡು ವರ್ಷಗಳ ಅವಿರತ, ಅಭೂತಪೂರ್ವ, ಪರಮಾದ್ಭುತ ಸಾಧನೆಯ ಫಲ. ಶ್ರೀರಾಮಕೃಷ್ಣರ ಆಧ್ಯಾತ್ಮಿಕ ಸಾಧನೆಯನ್ನು, ಅವರ ಭಗವತ್ಸಾಕ್ಷಾತ್ಕಾರದ ಹಂಬಲವನ್ನು, ತ್ಯಾಗವನ್ನು, ಸತ್ಯಸಂಧತೆಯನ್ನು, ಏಕನಿಷ್ಠೆಯ ಭಕ್ತಿಯನ್ನು, ಅವರಿಗೆ ದೊರಕಿದ ಆನಂದಾನುಭವವನ್ನು ಮಾತುಗಳ ಮೂಲಕ ವರ್ಣಿಸಲಸಾಧ್ಯ. ಶ್ರೀರಾಮಕೃಷ್ಣರಿಗೆ ಶಾಸ್ತ್ರಗಳ ಪರಿಚಯವೇ ಇರಲಿಲ್ಲ. ಆದ್ದರಿಂದ ಜಟಿಲ ಯೋಗಾಭ್ಯಾಸಗಳ ಸೂಕ್ಷವೂ ತಿಳಿದಿರಲಿಲ್ಲ. ಅವರು ತಮ್ಮ ಸಾಧನೆಯ ಕಾಲದಲ್ಲಿ ಪಡೆದ ಗುರುಸಹಾಯ, ಗುರುಮಾರ್ಗದರ್ಶನ ಅತ್ಯಲ್ಪ. ಸಾಧನೆಯ ಪ್ರಾರಂಭದಲ್ಲಿ ಅವರಲ್ಲಿದ್ದುದು ಮಗು ತನ್ನ ತಾಯಿಗಾಗಿ ಹಂಬಲಿಸುವಂತಹ ವ್ಯಾಕುಲತೆ ಮತ್ತು ಇಂದ್ರಿಯ ಸುಖದ ವಿಚಾರದಲ್ಲಿ ಸಂಪೂರ್ಣ ವೈರಾಗ್ಯ ಮಾತ್ರ ಹಗಲೆಲ್ಲ ಕಾಳಿಕಾದೇವಿಯ ಪೂಜೆ-ಪ್ರಾರ್ಥನೆ-ಕೀರ್ತನೆಗಳಲ್ಲಿ ಕಲೆದರೆ, ಪ್ರಾತಃಕಾಲ-ಸಾಯಂಕಾಲಗಳು ಗಂಗೆಯ ತೀರದಲ್ಲಿ ಕಾಳಿಯ ಸ್ಮರಣ-ಮನನದಲ್ಲಿ ಕಳೆಯುತ್ತಿದ್ದುವು; ಇನ್ನು ರಾತ್ರಿಯೆಲ್ಲ ಆಕೆಯ ಧ್ಯಾನ. ನಿಜಕ್ಕೂ ಆ ಕಾಳೀಮಾತೆ–ತಮ್ಮ ಆರಾಧ್ಯದೈವ–ಇರುವಳೆ ? ಇರುವಳಾದರೆ ಅವಳೆಲ್ಲಿ ? ಆಕೆ ಕಣ್ಣಿಗೇಕೆ ಕಾಣದಿದ್ದಾಳೆ ? ಇಷ್ಟು ಕರೆದರೂ ಮೈದೋರದಿದ್ದಾಳೆ ?. . . ನಿರಂತರವೂ ಇದೊಂದೇ ತುಡಿತ. ಈ ವೇಳೆಗೆ ಅವರ ನೆಂಟನಾದ ಹೃದಯರಾಮ ಎಂಬ ತರುಣನೊಬ್ಬ ಅವರ ಸಹಾಯಕನಾಗಿ ಕೆಲಸಕ್ಕೆ ಸೇರಿದ್ದ. ಈತ ಅವರಲ್ಲಿ ತುಂಬ ವಿಶ್ವಾಸದಿಂದಿದ್ದು ಅವರ ದೈಹಿಕ ಯೋಗಕ್ಷೆಮವನ್ನು ನೋಡಿಕೊಳ್ಳುತ್ತಿದ್ದ.</p>
  <p>ಶ್ರೀರಾಮಕೃಷ್ಣರು ಹಗಲಿರುಳೂ ಕಾಳೀದೇವಿಯ ಸಾಕ್ಷಾತ್ಕಾರಕ್ಕಾಗಿ ಕಾತರರಾಗಿರುತ್ತಿದ್ದರು. ಅವರ ಮನಸ್ಸಿನ ಒಂದೇ ಒಂದು ಮಹಾತ್ವಾಕಾಂಕ್ಷೆಯೆಂದರೆ ಕಾಳಿಕಾದೇವಿಯ ಸಾಕ್ಷಾತ್ಕಾರ. ದಿವಸಗಳು ಕಳೆದುವು, ಮಾಸಗಳು ಉರುಳಿದುವು. ಆದರೆ ಇನ್ನೂ ಅವಳ ದರ್ಶನವಾಗುವ ಸೂಚನೆಯೇ ಇಲ್ಲ ! ಇಷ್ಟಾದರೂ ರಾಮಕೃಷ್ಣರ ಉತ್ಸಾಹ ಕಡಿಮೆಯಾಗಲಿಲ್ಲ ; ಬದಲಿಗೆ‘ಇನ್ನೂ ಸಾಕ್ಷಾತ್ಕಾರವಾಗಲಿಲ್ಲವಲ್ಲಾ’ ಎನ್ನುವ ಹೃದಯದ ಬೇಗೆ ಅಧಿಕವಾಗುತ್ತ ಬಂದಿತು. ಸಂಜೆಯ ಹೊತ್ತು ಗಂಗೆಯ ದಡದಲ್ಲಿ ನಿಂತು ಗಟ್ಟಿಯಾಗಿ ಅಳುತ್ತ ಜಗನ್ಮಾತೆಯಲ್ಲಿ ಮೊರೆಯಿಡುತ್ತಾರೆ : “ಅಮ್ಮ, ಇನ್ನೂ ಒಂದು ದಿನ ವ್ಯರ್ಥವಾಗಿ ಹೋಯಿತು. ಆದರೆ ನಿನ್ನ ದರ್ಶನ ಮಾತ್ರ ಆಗಲಿಲ್ಲವಲ್ಲ! ಅಯ್ಯೋ ! ಈ ಕ್ಷಣಿಕ ಜೀವನದ ಇನ್ನೂ ಒಂದು ದಿನ ಕಳೆದುಹೋಯಿತಲ್ಲಮ್ಮಾ !” ಕೆಲವೊಮ್ಮೆ ಅವರ ಮನಸ್ಸಿನಲ್ಲಿ ಸಂಶಯ ಸುಳಿಯುವುದೂ ಉಂಟು. ಆಗ ಜಗನ್ಮಾತೆಯನ್ನು ಕೇಳುತ್ತಾರೆ : “ಅಮ್ಮಾ, ನೀನು ನಿಜವಾಗಿಯೂ ಇರುವುದು ಹೌದೇನಮ್ಮ ? ಅಥವಾ ಎಲ್ಲವೂ ಕಟ್ಟುಕತೆಯೇ ? ಪುರಾಣದ ಕಂತೆಯೇ ? ಅಮ್ಮಾ, ನೀನು ಇರುವುದೇ ಹೌದಾದಲ್ಲಿ, ನನಗೇಕೆ ನೀನು ಕಾಣಿಸುತ್ತಿಲ್ಲ ? ಈ ಅಧ್ಯಾತ್ಮವೆನ್ನುವುದೆಲ್ಲ ಕೇವಲ ಭ್ರಾಂತಿಯೇ ಹಾಗಾದರೆ ? ಆಕಾಶಗೋಪುರ ಮಾತ್ರವೆ?” ಆದರೆ ಅವರ ಮನದಲ್ಲೆದ್ದ ಈ ಬಗೆಯ ಸಂಶಯ-ನಾಸ್ತಿಕತೆಯೆಲ್ಲ ಕೇವಲ ಕ್ಷಣಕಾಲದವರೆಗೆ ಮಾತ್ರ. ಮರುಕ್ಷಣವೇ, ಹಿಂದೆ ಸಾಕ್ಷಾತ್ಕಾರ ಮಾಡಿಕೊಂಡವರೆಲ್ಲ ಅವರ ನೆನಪಿಗೆ ಬರುತ್ತಾರೆ. ಆಗ ಅವರ ವ್ಯಾಕುಲತೆ ದ್ವಿಗುಣವಾಗುತ್ತದೆ, ಇನ್ನಷ್ಟು ತೀವ್ರವಾದ ಸಾಧನೆಯಲ್ಲಿ ನಿರತರಾಗಿಬಿಡುತ್ತಾರೆ.</p>
  <p>ಒಂದು ದಿನವಂತೂ ಅವರ ದುಃಖ ಅಸಹನೀಯವಾಯಿತು. ಹೃದಯದಲ್ಲಿ ತಾಳಲಾರದ ವೇದನೆ. ಭಗವತಿಯ ಸಾಕ್ಷಾತ್ಕಾರವಾಗದಿದ್ದ ಮೇಲೆ ಬದುಕಿಯಾದರೂ ಏನು ಪ್ರಯೋಜನ ಎನ್ನುವ ಭಾವನೆಯಿಂದ ಅವರು ತಮ್ಮ ಜೀವನವನ್ನೇ ಕೊನೆಗೊಳಿಸಿಕೊಂಡುಬಿಡುವ ನಿರ್ಧಾರ ಮಾಡಿದರು. ಕಾಳಿಕಾದೇವಿಯ ಪಕ್ಕದಲ್ಲಿಯೇ ಗೋಡೆಗೆ ತೂಗುಹಾಕಿದ್ದ ಖಡ್ಗ ಕಂಡಿತು. ಮುನ್ನುಗ್ಗಿ ಅದನ್ನು ಕೈಗೆತ್ತಿಕೊಂಡರು. ಇನ್ನೇನು ಅವರ ಶಿರ ಉರುಳಿಬೀಳಬೇಕು. . . ಅದ್ಭುತ ! ಆ ಕ್ಷಣದಲ್ಲೇ ಕಾಳಿಕಾದೇವಿ ಕೋಟಿಸೂರ್ಯಪ್ರಕಾಶದಿಂದ ಪ್ರತ್ಯಕ್ಷಳಾದಳು ! ಶ್ರೀರಾಮಕೃಷ್ಣರು ಬಾಹ್ಯಪ್ರಜ್ಞೆ ತಪ್ಪಿ ಬಿದ್ದುಬಿಟ್ಟರು. ಆ ಬಳಿಕ ಏನಾಯಿತೆಂಬುದು ಅವರಿಗೆ ತಿಳಿಯಲಿಲ್ಲ. ಆದರೆ ಅವರ ಹೃದಯದೊಳಗೆ ಈಗ ಅಪಾರವಾದ ಅಲೌಕಿಕ ಆನಂದ ನಿರಂತರವಾಗಿ ಹರಿಯುತ್ತಿತ್ತು. ಅಂತಹ ದಿವ್ಯಾನಂದವನ್ನು ಅವರು ಹಿಂದೆಂದೂ ಅನುಭವಿಸಿರಲಿಲ್ಲ–ಅಂತಹ ಅವರ್ಣನೀಯ ಆನಂದ !</p>
  <p>ಇದಾದ ನಂತರವೂ ಅವರಿಗೆ ಹಲವಾರು ಅದ್ಭುತ ದರ್ಶನಗಳಾಗುತ್ತಲೇ ಇದ್ದುವು. ತಾವು ಯಾವುದೋ ಬೇರೆಯೇ ಲೋಕದಲ್ಲಿರುವಂತೆ ಭಾಸವಾಗುತ್ತಿತ್ತು. ಸಮಾಧಿಸ್ಥಿತಿಯಲ್ಲೂ ತೆರೆಗಣ್ಣಿಗೂ ನಾನಾ ಬಗೆಯ ಹಲವು ದರ್ಶನಗಾಳಾದುವು. ಆದರೆ ಅವರ ವರ್ತನೆಯನ್ನು ಮಾತುಕತೆಯನ್ನು ಜನ ಹುಚ್ಚು ಎಂದು ಅರ್ಥಮಾಡಿಕೊಂಡರು.</p>
  <p>ಹೀಗೆ ಜಗನ್ಮಾತೆಯ ದರ್ಶನವೇ ಮೊದಲಾದ ದಿವ್ಯಾನುಭವಗಳೆಲ್ಲ ಆದರೂ ಶ್ರೀರಾಮಕೃಷ್ಣರಿಗೆ ಮಾತ್ರ ಸಮಾಧಾನವಿಲ್ಲ. ಏಕೆಂದರೆ, ಜಗನ್ಮಾತೆಯನ್ನು ಸದಾ ಸರ್ವದಾ ಕಾಣುತ್ತಿರಲು ಸಾಧ್ಯವಾಗಿಲ್ಲವಲ್ಲ ! ಆಕೆ ಹೀಗೆ ಒಮ್ಮೆ ದರ್ಶನ ಕೊಟ್ಟು ಓಡಿಹೋಗಲು ಬಿಡುವವರಲ್ಲ ಅವರು. ಈಗ ಮತ್ತೊಮ್ಮೆ ಸಾಧನೆಯಲ್ಲಿ ತೊಡಗಿದರು. ಈ ಸಲ ಇನ್ನಷ್ಟು ತೀವ್ರವಾದ ಸಾಧನೆ: ಇನ್ನಷ್ಟು ವ್ಯಾಕುಲ ಹೃದಯದ ಪ್ರಾರ್ಥನೆ ! ಇದರ ಪರಿಣಾಮವಾಗಿ ಅವರ ಆಧ್ಯಾತ್ಮಿಕ ಅರಿವು ಇನ್ನೂ ಆಳವಾಗುತ್ತ ಬಂದಿತು ; ನಿರಂತರವೂ ಜಗನ್ಮಾತೆಯ ದರ್ಶನ ದೊರಕುವಂತಾಯಿತು. ಈಗ ಅವರ ಪಾಲಿಗೆ ದೇವಾಲಯದ ಗರ್ಭಗುಡಿಯಲ್ಲಿ ಕಾಳಿಯ ಪ್ರತಿಮೆ ಇಲ್ಲವಾಗಿಬಿಟ್ಟಿದೆ; ಅಲ್ಲಿ ಈಗ ಸಾಕ್ಷಾತ್ ಚಿನ್ಮಯೀ ಕಾಳಿಯೇ ನಿಂತಿದ್ದಾಳೆ ! ಅವರನ್ನು ಸದಾ ಆಶೀರ್ವದಿಸುತ್ತ ಮಂದಸ್ಮಿತಳಾಗಿ ತಾಯಿ ಕಾಳಿಯೇ ಅಲ್ಲಿ ನಿಂತಿದ್ದಾಳೆ ! ಅವಳು ಅಲ್ಲಿ ಎಷ್ಟು ಜೀವಂತಳಾಗಿ ನಿಂತಿರುವಳೆಂದರೆ ಶ್ರೀರಾಮಕೃಷ್ಣರಿಗೆ ಅವಳ ಉಸಿರಾಟವೂ ಸ್ಪಷ್ಟವಾಗಿ ಗೋಚರಿಸುತ್ತಿದೆ. ಅವಳ ಕಾಲಂದುಗೆಯ ಝಣತ್ಕಾರ ಕೇಳಿಸುತ್ತಿದೆ. ತಾನು ಜಗನ್ಮಾತೆಯಿಂದ ದೂರದಲ್ಲಿದ್ದೇನೆ ಎನ್ನುವ ಭಾವನೆಯೇ ಅವರ ಮನಸ್ಸನಿಂದ ಹೊರಟುಹೋಗಿದೆ.</p>
  <p>ಈ ಬಗೆಯ ನಿರಂತರ ಆನಂದಾನುಭವದಿಂದ ಶ್ರೀರಾಮಕೃಷ್ಣರ ಶರೀರವೆಲ್ಲ ತೀರ ಸೂಕ್ಷ್ಮವಾಗಿ, ಅದು ಕೇವಲ ಆಧ್ಯಾತ್ಮಿಕ ಸುಖಾನುಭವಕ್ಕೆ ಮಾತ್ರ ಹೊಂದಿಕೊಳ್ಳುವಂತಾಗಿಬಿಟ್ಟಿತ್ತು. ಲೈಂಗಿಕ ಸುಖಾಭಿಲಾಷೆಯನ್ನೊಳಗೊಂಡಂತೆ ಇಂದ್ರಿಯ ಭೋಗಾಸಕ್ತಿ ಅವರ ಮನಸ್ಸಿನಿಂದ ಸಂಪೂರ್ಣ ಅಳಿಸಿಹೋಗಿಬಿಟ್ಟಿತ್ತು. ಆದರೆ ಅದೆಂದು ಅಸಹಜ-ಅನಿಷ್ಟ ಸ್ಥಿತಿಯೆಂದು ಭಾವಿಸಿದ ರಾಸಮಣಿಯ ಅಳಿಯ ಮಥುರಾನಾಥ ಅವರ ಮನಸ್ಸನ್ನು ವಿಷಯಸುಖದ ಕಡೆಗೆ ಸೆಳೆದು, ಅವರ ದೇಹ-ಮನಸ್ಸುಗಳನ್ನು ಸುಸ್ಥಿತಿಗೆ ತರುವೆನೆಂಬ ಭ್ರಮೆಯಿಂದ ಗುಟ್ಟಾಗಿ ವೇಶ್ಯಾಸಂಪರ್ಕಕ್ಕೆ ವ್ಯವಸ್ಥೆ ಮಾಡಿಸಿದ. ಪವಿತ್ರತೆಯ, ಆತ್ಮಸಂಯಮದ ಮೂರ್ತಿಯಾದ ಶ್ರೀರಾಮಕೃಷ್ಣರು ಈ ಪರೀಕ್ಷೆಯಲ್ಲಿ ಉತ್ತೀರ್ಣರಾದರೆಂದು ಹೇಳಬೇಕಾಗಿಯೇ ಇಲ್ಲ. ಅವರು ಕನಸಿನಲ್ಲೂ ಕೂಡ ಸ್ತ್ರಿಯನ್ನು ಸಾಕ್ಷಾತ್ ಜಗನ್ಮಾತೆಯೆಂದೇ ತಿಳಿದವರೇ ಹೊರತು ಅನ್ಯಥಾ ಅಲ್ಲ.</p>
  <p>ಅತ್ಯಂತ ತೀವ್ರವಾದ ಬಗೆಬಗೆಯ ಸಾಧನೆಗಳ ಪರಿಣಾಮವಾಗಿ ಶ್ರೀರಾಮಕೃಷ್ಣರ ಶರೀರ ಬಳಲಿತ್ತು; ಅಲ್ಲದೆ ಅವರ ವಿಚಿತ್ರ ಸಾಧನೆ, ವಿಚಿತ್ರ ನಡವಳಿಕೆಯಗಳನ್ನು ಕಂಡ ಜನ ಅವರಿಗೆ ಹುಚ್ಚು ಹಿಡಿದಿದೆಯೆಂದೇ ನಂಬಿದರು. ತಾಯಿ ಚಂದ್ರಮಣಿದೇವಿಗೂ ಈ ಸುದ್ಧಿ ತಲುಪಿತು. ಅವಳು ಕಳವಳಗೊಂಡು ಮಗನನ್ನು ಊರಿಗೆ ಕರೆಸಿಕೊಂಡಳು. ಮತ್ತು ಅವರನ್ನು‘ಸ್ವಾಸ್ಥ್ಯ’ಕ್ಕೆ ತರಲು ಮದುವೆ ಮಾಡಿಬಿಡುವ ಪ್ರಯತ್ನದಲ್ಲಿ ತೊಡಗಿದಳು. ಶ್ರೀರಾಮಕೃಷ್ಣರು ಇದಕ್ಕೆ ತಮ್ಮ ಅನುಮತಿಯನ್ನು ಕೊಟ್ಟದ್ದಲ್ಲದೆ ತಮಗೆ ಮಡದಿಯಾಗಿ ಬರಬೇಕಾದ ಹುಡುಗಿ ಯಾರು ಎನ್ನುವುದನ್ನು ತಾವೇ ಸೂಚಿಸಿದರು. ಹುಡುಗಿ, ಸಮೀಪದ ಜಯರಾಂಬಾಟಿ ಎಂಬ ಹಳ್ಳಿಯ ರಾಮಚಂದ್ರ ಮುಖರ್ಜೀ ಮತ್ತು ಶ್ಯಾಮಸುಂದರೀ ದೇವಿ ಎಂಬ ದಂಪತಿಗಳ ಮಗಳು–ಶಾರದೆ. ಶ್ರೀರಾಮಕೃಷ್ಣರ ವಯಸ್ಸು 23 ವರ್ಷವಾದರೆ, ಆ ಹುಡುಗಿಗಿನ್ನೂ ಐದು ವರ್ಷ ! ಆದರೂ ಮದುವೆ ನಡೆದೇಹೋಯಿತು. ಶ್ರೀರಾಮಕೃಷ್ಣರು ಕೆಲಕಾಲ ಕಾಮರಪುರಕುರದಲ್ಲಿದ್ದು ಆರೋಗ್ಯ ಸುಧಾರಿಸಿಕೊಂಡು ಮತ್ತೆ ದಕ್ಷಿಣೇಶ್ವರಕ್ಕೆ ಹೊರಟರು. ಶಾರದೆ ತನ್ನ ತವರಿಗೆ ಮರಳಿದಳು.</p>
</html>
