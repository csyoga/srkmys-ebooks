<?xml version="1.0"?>
<html>
  <p class="noindent">ಸರ್ವಾಂಗಸುಂದರವಾಗಿ ವಿಕಸಿತವಾಗತೊಡಗಿತ್ತು. ಯುವಕ ನರೇಂದ್ರನ ಶಾರೀರಿಕ ವ್ಯಕ್ತಿತ್ವ ಪ್ರಸನ್ನ-ಗಂಭೀರ. ಮೃಗರಾಜನಾದ ಸಿಂಹದಂತೆ ಅವನ ಚಲನವಲನ. ಅವನ ಮನಸ್ಸು ಸದಾ ಒಂದಲ್ಲ ಒಂದು ಆಲೋಚನೆಯಲ್ಲಿ ಮಗ್ನ ; ಆದ್ದರಿಂದ ಅವನ ನಡಿಗೆ ಒಮ್ಮೆ ವೇಗ, ಇನ್ನು ಕೆಲವೊಮ್ಮೆ ನಿಧಾನ. ಆದರೆ ಒಂದು ಬಗೆಯ ಬಾಲಸಹಜವಾದ ಲವಲವಿಕೆಯೂ ಸರಳತೆಯೂ ಅವನಲ್ಲಿತ್ತು. ಇದರಿಂದಾಗಿ ಅವನನ್ನು ಬಲ್ಲವರಿಗೆಲ್ಲ ಅವನೆಂದರೆ ಏನೋ ಸಂತೋಷ. ಸರಾಸರಿಗಿಂತ ಹೆಚ್ಚಾದ ಎತ್ತರ. ಅದಕ್ಕೆ ತಕ್ಕಂತೆ ಭುಜಗಳು ವಿಶಾಲ ಹಾಗೂ ದಷ್ಟಪುಷ್ಟ ; ಸುದೃಢವಾದ ಎದೆ. ಸ್ವಲ್ಪ ಉಬ್ಬಿಕೊಂಡಂತಿದ್ದ ಮುಂದಲೆ ಅವನ ಬುದ್ಧಿಶಕ್ತಿಯನ್ನೂ ಪ್ರಬುದ್ಧತೆ ಯನ್ನೂ ಸೂಚಿಸುತ್ತಿತ್ತು. ಒಟ್ಟಿನಲ್ಲಿ ಅವನದು ಸರ್ವಾಂಗಸುಂದರವಾದ ಶರೀರ. ಅವನ ಪ್ರತಿಯೊಂದು ಚಲನವಲನದಲ್ಲೂ ಶಕ್ತಿ ಸಾಮರ್ಥ್ಯ ತೇಜಸ್ಸು ಎದ್ದು ಕಾಣುತ್ತಿತ್ತು. ಅವನನ್ನು ಸುಂದರಾಂಗನೆಂದು ಸುಲಭವಾಗಿ ಹೇಳಬಹುದಾಗಿತ್ತಾದರೂ ಅವನಲ್ಲಿ ಹೆಣ್ಣಿಗತನ ಕಿಂಚಿತ್ತೂ ಇರಲಿಲ್ಲ. ಅವನ ಇಡೀ ವ್ಯಕ್ತಿತ್ವದಲ್ಲಿ ಎದ್ದುಕಾಣುತ್ತಿದ್ದ ಅಂಶವೇನೆಂದರೆ ಆತನ ನಯನದ್ವಯ. ಕಮಲದ ದಳಗಳಂತೆ ಅವುಗಳ ಆಕಾರ. ಅಷ್ಟು ಎದ್ದುತೋರುತ್ತಿದ್ದರೂ ಅವು ಉಬ್ಬುಗಣ್ಣು ಗಳಲ್ಲ. ಅವನ ಭಾವನೆಗಳು ಬದಲಾದಂತೆ ಆ ಹೂಳಪುಗಣ್ಣುಗಳ ಬಣ್ಣದ ಛಾಯೆಯೂ ಬದಲಾಗುತ್ತಿತ್ತು ! ಅವನ ಚುರುಕು ಬುದ್ಧಿಯನ್ನೂ ಸೂಕ್ಷ್ಮಮತಿಯನ್ನೂ ಆ ನೇತ್ರದ್ವಯ ಪ್ರತಿ ಬಿಂಬಿಸುತ್ತಿತ್ತು. ಅವನು ನೆಟ್ಟನೋಟದಿಂದ ನೋಡುತ್ತಿದ್ದಾಗ ಆ ಕಂಗಳು ಜ್ಯೋತಿಃಪುಂಜವಾಗಿ ಕಾಣುತ್ತಿದ್ದುವು. ಇತರ ಸಮಯಗಳಲ್ಲಿ, ಅವುಗಳಿಂದ ಆನಂದೋತ್ಸಾಹದ ಕಿಡಿಗಳು ಹೊಮ್ಮು ತ್ತಿದ್ದವು ! ಅವನು ಯಾರೊಡನೆಯಾದರೂ ಮಾತನಾಡುವಾಗ, ಆಗ ಅಲ್ಲಿರುವುದೆಲ್ಲ ಆ ವ್ಯಕ್ತಿ ಮಾತ್ರವೇ ಏನೋ ಎಂಬಷ್ಟು ತಾದಾತ್ಮ್ಯದಿಂದ ಮಾತನಾಡುತ್ತಿದ್ದ. ಇದರಿಂದಾಗಿ, ಅವನೊಡನೆ ಸಂಭಾಷಿಸುವುದೆಂದರೆ ಎಲ್ಲರಿಗೂ ಒಂದು ವಿಶೇಷ ಸಂತೋಷದ ಅನುಭವವಾಗಿತ್ತು.</p>
  <p>ನರೇಂದ್ರನದು ಮಾಂಸಲವಾದ ಜಟ್ಟಿಯ ಮೈಕಟ್ಟಾದರೂ ಅವನ ಮುಖದ ಕಡೆಗೊಮ್ಮೆ ದೃಷ್ಟಿ ಹರಿಸಿದರೆ ಆ ಶರೀರದ ಕಡೆಗಿನ ಗಮನ ಹೊರಟುಹೋಗುತ್ತಿತ್ತು. ತುಂಬಿಕೊಂಡು ಪುಷ್ಟವಾದ ಅವನ ದವಡೆಗಳು ಅವನ ದೃಢನಿಶ್ಚಯದ ಮನೋಭಾವವನ್ನು ಸೂಚಿಸುತ್ತಿದ್ದವು. ಅವನ ಮುಖವನ್ನು ನೋಡಿದಾಗ ಕೆಲವರಿಗೆ ಅವನೊಬ್ಬ ಭಾವಜೀವಿ ಎನ್ನಿಸುತ್ತಿತ್ತು. ಇನ್ನು ಕೆಲವರು, ಅವನೊಬ್ಬ ತೀವ್ರವಾಗಿ ಆಲೋಚಿಸುವ ಚಿಂತನಶೀಲ ವ್ಯಕ್ತಿ ಎಂದು ಭಾವಿಸುತ್ತಿದ್ದರು. ಮತ್ತೆ ಕೆಲವರಿಗೆ ಆದರ್ಶ ಪ್ರೇಮ-ಸೌಂದರ್ಯ-ಕಲೆಗಳ ಲೋಕದಲ್ಲಿ ವಿಹರಿಸುತ್ತಿರುವ ಯುವಕ ನಂತೆ ತೋರುತ್ತಿದ್ದ. ಆದರೆ ಅವನೊಬ್ಬ ಸತ್ಕುಲಪ್ರಸೂತನಾದ ಸಂಭಾವಿತ ಎಂಬುದನ್ನು ಎಲ್ಲರೂ ಕಾಣಬಹುದಾಗಿತ್ತು. ಅವನ ಮುಗುಳ್ನಗೆ ತುಂಬ ಮೋಹಕವಾಗಿತ್ತು. ಅದನ್ನು ನೋಡು ತ್ತಿದ್ದರೆ ನೋಡುವವರ ಮನಸ್ಸು ಅದರಲ್ಲೇ ಲೀನವಾಗಿಬಿಡುತ್ತಿತ್ತು. ಆದರೆ ಅವನು ಗಂಭೀರ ನಾಗಿಬಿಟ್ಟನೆಂದರೆ ಅವನ ಮುಖಭಾವವನ್ನು ಕಂಡು ಸ್ನೇಹಿತರೆಲ್ಲ ಸ್ತಬ್ಧರಾಗಿಬಿಡುತ್ತಿದ್ದರು –ಅಂಥ ಗಂಭೀರತೆ ! ಇದೇ ನರೇಂದ್ರ ಇನ್ನು ಕೆಲವು ಸಲ ತನ್ನ ಸೋದರ ಶಿಷ್ಯರಿಗೆ ಒಬ್ಬ ಪುಟ್ಟ ಬಾಲಕನಂತೆ ಕಂಡುಬರುತ್ತಿದ್ದ. ಕೆಲವು ಸಲ ಅವರೊಂದಿಗೆ ಜಗಳವಾಡುತ್ತಿದ್ದ, ಕಿತ್ತಾಡು ತ್ತಿದ್ದ, ಹಠ ಮಾಡುತ್ತಿದ್ದ. ಆದರೆ ಅವನ ಈ ಕಿತ್ತಾಟ-ಹಠಮಾರಿತನ ಕೂಡ ಎಷ್ಟು ಚೆನ್ನಾಗಿರು ತ್ತಿತ್ತೆಂದರೆ ಅವನ ಗುರುಭಾಯಿಗಳು ಅದರಿಂದ ಸಂತೋಷವನ್ನೇ ಪಡುತ್ತಿದ್ದರು. ಅವನ ಮೇಲೆ ಇನ್ನಷ್ಟು ಪ್ರೀತಿಯನ್ನೆ ತಾಳುತ್ತಿದ್ದರು. ನಿಜಕ್ಕೂ ಇದೊಂದು ವಿಶೇಷವಾದ ಸ್ಥಿತಿ. ಒಬ್ಬನಲ್ಲಿ ಪರಿಶುದ್ಧವಾದ ಹೃದಯ, ನಿಷ್ಕಲ್ಮಶವಾದ ಪ್ರೀತಿ ಇದ್ದಾಗ ಮಾತ್ರ ಇತರರನ್ನು ಹೀಗೆ ಸಂತೋಷ ವಾಗಿಡಲು ಸಾಧ್ಯ. ನರೇಂದ್ರನ ಕೋಪತಾಪಗಳಲ್ಲಿ ಆ ಬಗೆಯ ಆಕರ್ಷಣೆಯಿತ್ತು. ಆದ್ದರಿಂದಲೇ ಅವನ ಕೋಪತಾಪಗಳನ್ನು ಕಂಡಾಗ ಗುರುಭಾಯಿಗಳಿಗೆ ಅವನ ಮೇಲಿನ ಪ್ರೀತಿ ಇನ್ನಷ್ಟು ಹೆಚ್ಚುತ್ತಿತ್ತು. ಅವನು ವಾದವಿವಾದದಲ್ಲಿ ತೊಡಗಿದಾಗ ರಭಸ ಹೆಚ್ಚಾದರೆ, ಅವನ ಕಣ್ಣುಗಳು ಒಂದು ವಿಶೇಷ ಪ್ರಕಾಶವನ್ನು ಹೊರಸೂಸುತ್ತ ಅವನೊಳಗಿನ ಅಪಾರ ಶಕ್ತಿಯನ್ನು ಸೂಚಿಸು ತ್ತಿದ್ದುವು. ಆದರೆ ಅವನು ತನ್ನ ಆಲೋಚನೆಗಳಲ್ಲೇ ಮುಳುಗಿ ಕುಳಿತುಬಿಟ್ಟರೆ ಅವನ ಸುತ್ತ ಒಂದು ಬಗೆಯ ವಿಮುಖತೆಯ ಭಾವ ಆವರಿಸಿಬಿಡುತ್ತಿತ್ತು. ಆಗ ಅವನನ್ನು ಆ ಭಾವದಿಂದ ಕದಲಿಸುವ ಎದೆಗಾರಿಕೆ ಯಾರಿಗೂ ಇರುತ್ತಿರಲಿಲ್ಲ. ನಿಜಕ್ಕೂ ಈ ಬಗೆಯ ತೀವ್ರ ವಿಮುಖತೆ ಯೆಂಬುದು ಅವನ ವ್ಯಕ್ತಿತ್ವದ ಒಂದು ಪ್ರಧಾನ ಲಕ್ಷಣವೇ ಆಗಿತ್ತು.</p>
  <p>ನರೇಂದ್ರ ಸ್ವಭಾವತಃ ಅಸಾಧಾರಣ ಮೇಧಾವಿ. ಅವನ ಮನಸ್ಸಿನಲ್ಲಿ ನಾನಾ ಭಾವನೆಗಳು ಏಳುತ್ತಿದ್ದುವು ; ನಾನಾ ಆಲೋಚನೆಗಳು ಸುಳಿಯುತ್ತಿದ್ದುವು ; ನಾನಾ ಭಾವಗಳು ಪ್ರಕಾಶಿತವಾಗು ತ್ತಿದ್ದುವು. ಕೆಲವೊಮ್ಮೆ ಇದ್ದಕ್ಕಿದ್ದಂತೆ ತನ್ನ ಪ್ರಕೃತ ಪರಿಸರದ ಮೇಲೆ ಒಂದು ಬಗೆಯ ಅಸಹನೆ ತಾಳುತ್ತಿದ್ದ. ಇನ್ನು ಕೆಲವು ಸಲ, ಫಲಿತಾಂಶವನ್ನು ಲೆಕ್ಕಿಸದೆ ಕರ್ಮಯೋಗಿಯಂತೆ ಪ್ರೀತಿಯುತ ಸಹನೆಯಿಂದಿರುತ್ತಿದ್ದ. ಅವನು ಪಡುತ್ತಿದ್ದ ಕಷ್ಟಗಳನ್ನೆಲ್ಲ ಎಣಿಸಿದರೆ ಅವನ ಹೃದಯ ಕಲ್ಲಾಗದೆ ಇದ್ದದ್ದೇ ಒಂದು ಆಶ್ಚರ್ಯ. ಈ ಬಗೆಯ ಶಾಂತತೆ, ನಿರ್ಲಿಪ್ತತೆ, ಸಂತೋಷ ಅವನಿಗೆ ಸ್ವಭಾವ ಸಹಜವಾಗಿ ಪರಿಣಮಿಸಿತು, ಮತ್ತು ಅವನ ಜೀವನವಿಡೀ ಇದನ್ನು ಕಾಣಬಹುದು. ಯಾರಿಗಾಗಿ ಅವನು ಅಷ್ಟೆಲ್ಲ ಕಷ್ಟಗಳನ್ನು ಅನುಭವಿಸಿದನೋ, ಅವರಿಂದಲೂ ಅವನಿಗೆ ಪ್ರತಿಯಾಗಿ ಪ್ರೀತಿ- ವಿಶ್ವಾಸ ದೊರಕಲಿಲ್ಲ. ಆದರೂ ಅವನೆಂದೂ ಮನಸ್ಸಿನ ಸ್ತಿಮಿತವನ್ನು ಕಳೆದುಕೊಳ್ಳಲಿಲ್ಲ, ಅಶಾಂತನಾಗಲಿಲ್ಲ ; ಯಾವಾಗಲೂ ಪ್ರೇಮಭರಿತನಾಗಿಯೇ ಉಳಿದುಕೊಂಡ. ತನ್ನನ್ನು ಇತರರು ಅರ್ಥಮಾಡಿಕೊಳ್ಳಲಿಲ್ಲವೆಂದು ಜುಗುಪ್ಸೆ ತಾಳಲಿಲ್ಲ. ಮುಂದೆ ಸ್ವಾಮಿ ವಿವೇಕಾನಂದರು ಈ ಕುರಿತಾಗಿ ಹೇಳುತ್ತಾರೆ : “ಇತರರು ನನ್ನನ್ನು ಅರ್ಥಮಾಡಿಕೊಳ್ಳಬೇಕು ಅಂತ ನಾನೇಕೆ ತಾನೆ ನಿರೀಕ್ಷಿಸಬೇಕು ? ಅವರಿಗೆ ನನ್ನ ಮೇಲೆ ವಿಶ್ವಾಸವೊಂದಿದ್ದರೆ ಬೇಕಾದಷ್ಟಾಯಿತು. ಇಷ್ಟರ ಮೇಲೆ ನಾನಾದರೂ ಏನು ಮಹಾ ? ಜಗನ್ಮಾತೆಗೆ ಎಲ್ಲವೂ ಗೊತ್ತು. ತನ್ನ ಕಾರ್ಯವನ್ನು ನೋಡಿ ಕೊಳ್ಳಲು ಆಕೆ ಸಮರ್ಥಳಲ್ಲವೆ ? ನಾನಿಲ್ಲದೆ ಏನೂ ಆಗುವಂತಿಲ್ಲ ಎಂದು ನಾನೇಕೆ ಭಾವಿಸಲಿ?”</p>
  <p>ಶ್ರೀರಾಮಕೃಷ್ಣರು ತೋರಿದ ದಿವ್ಯ ಪ್ರೇಮ ನರೇಂದ್ರನಲ್ಲಿ ಹಲವಾರು ಪರಿವರ್ತನೆಗಳ ನ್ನುಂಟುಮಾಡಿತು. ಅವನಲ್ಲಿ ಉಂಟಾದ ಬುದ್ಧಿ-ಹೃದಯಗಳ ಮಧುರ ಸಾಮರಸ್ಯ ಇವುಗಳ ಲ್ಲೊಂದು. ಸಾಮಾನ್ಯವಾಗಿ, ಬುದ್ಧಿ ಹೆಚ್ಚಾಗಿರುವವರಲ್ಲಿ ಹೃದಯವಂತಿಕೆ ಕಡಿಮೆ ; ಹೃದಯ ವಂತರಲ್ಲಿ ಬುದ್ಧಿವಂತಿಕೆ ಸ್ವಲ್ಪ ಕಡಿಮೆ. ಇವೆರಡೂ ಸಮ ಪ್ರಮಾಣದಲ್ಲಿ ಬೆಳೆದಿರುವವರು ತೀರ ವಿರಳ. ನರೇಂದ್ರನಲ್ಲೀಗ ಪ್ರಚಂಡ ಬುದ್ಧಿಶಕ್ತಿಯೊಡನೆ ಪ್ರೇಮ, ಅನುಕಂಪ ಮೊದಲಾದ ಮಧುರ ಭಾವನೆಗಳು ವೃದ್ಧಿಗೊಳ್ಳಲಾರಂಭಿಸಿದ್ದುವು. ಇದನ್ನು ಸಾಧಿಸಿದ್ದುದು ಶ್ರೀರಾಮಕೃಷ್ಣರ ದಿವ್ಯ ಪ್ರೀತಿಯೇ. ನರೇಂದ್ರನಿಗೆ ಅವರು ಏನೇನನ್ನು ಕಲಿಸಿದರೋ, ಅವನ ಮೇಲೆ ಎಷ್ಟೆಷ್ಟು ಪ್ರಭಾವ ಬೀರಿದರೋ, ಅವೆಲ್ಲ ತಮ್ಮ ಪ್ರೀತಿಯ ಮಾಧ್ಯಮದ ಮೂಲಕವೇ. ನರೇಂದ್ರನಂತಹ ಪ್ರಚಂಡ ಬುದ್ಧಿಶಾಲಿಗೆ ಕಲಿಸಬೇಕಾದರೆ ಬುದ್ಧಿಯ ಭಾಷೆ ಕೆಲಸಕ್ಕೆ ಬರುವಂತಿಲ್ಲ ; ಪ್ರೀತಿಯ ಭಾಷೆಯೇ ಆಗಬೇಕು. ಸ್ವಭಾವತಃ ನರೇಂದ್ರ ಜಿಜ್ಞಾಸು, ತತ್ತ್ವಜ್ಞಾನಿಯಾಗಿದ್ದ. ಶ್ರೀರಾಮಕೃಷ್ಣರು ಅವನನ್ನು ಒಬ್ಬ ಭಕ್ತನನ್ನಾಗಿಯೂ ಮಾಡಿದರು. ಆದರೆ ಅವನಲ್ಲಿ ಭಕ್ತಿಭಾವವನ್ನು ಮಾತ್ರ ತುಂಬಿದರು ಎಂದಲ್ಲ ; ಅವನಿಗೆ ಅತ್ಯುನ್ನತ ಆತ್ಮಜ್ಞಾನದ ಅನುಭವವನ್ನು ನೀಡಿದವರೂ ಅವರೇ. ಅವನ ಬೌದ್ಧಿಕ ಜ್ಞಾನವು ಭಗವದ್ಭಕ್ತಿಯ ಸಂಪರ್ಕದಿಂದ ಮೃದುಗೊಂಡು ಹದಗೊಳ್ಳುವಂತೆ ಮಾಡಿದರು. ಮೇಲ್ನೋಟಕ್ಕೆ ಅವನೊಬ್ಬ ತತ್ತ್ವಜ್ಞಾನಿಯಂತೆ ಕಾಣುತ್ತಿದ್ದನಾದರೂ ವಾಸ್ತವಿಕ ವಾಗಿ ಅವನು ಭಕ್ತನೆ. ಆತನ ಅಂಗಲಕ್ಷಣಗಳ ಆಧಾರದ ಮೇಲೆ ಅವನನ್ನು ಭಕ್ತನೆಂದು ತೀರ್ಮಾ ನಿಸಬಹುದು ಎಂದು ಶ್ರೀರಾಮಕೃಷ್ಣರು ಹೇಳುತ್ತಿದ್ದರು. “ಸಾಮಾನ್ಯವಾಗಿ ಜ್ಞಾನಿಗಳ ಶರೀರಲಕ್ಷಣ ಶುಷ್ಕವಾಗಿ ಕಂಡುಬರುತ್ತದೆ. ಆದರೆ ಭಕ್ತರು ಸಾಮಾನ್ಯವಾಗಿ ಪ್ರಿಯದರ್ಶನರಾಗಿರುತ್ತಾರೆ” ಎಂದು ಅವರೆನ್ನುತ್ತಿದ್ದರು. ಮುಂದೆ ಸ್ವಾಮಿ ವಿವೇಕಾನಂದರೇ ಹೇಳಿಕೊಳ್ಳುತ್ತಾರೆ : “ಶ್ರೀರಾಮ ಕೃಷ್ಣರು ಮೇಲ್ನೋಟಕ್ಕೆ ಸಂಪೂರ್ಣ ಭಕ್ತ ; ಆದರೆ ಅವರ ಅಂತರಂಗದಲ್ಲಿ ಜ್ಞಾನ ತುಂಬಿತ್ತು. ನಾನು ಹೊರನೋಟಕ್ಕೆ ಕೇವಲ ಜ್ಞಾನಿಯಾಗಿ ಕಂಡರೂ ನನ್ನೊಳಗಿರುವುದು ಕೇವಲ ಭಕ್ತಿ.”</p>
  <p>ಆದರೆ ಈ ಜ್ಞಾನ-ಭಕ್ತಿಗಳೆರಡೂ ಬೇರೆಬೇರೆಯಲ್ಲ, ಒಂದೇ ನಾಣ್ಯದ ಎರಡು ಮುಖಗಳು ಎಂಬುದು, ಅನುಭವಕ್ಕೆ ಬಂದಮೇಲೆ ತಿಳಿಯುವ ಸತ್ಯ. ಆದರೆ ಬೌದ್ಧಿಕತೆಗೂ ಆಧ್ಯಾತ್ಮಿಕತೆಗೂ ಬಹಳ ವ್ಯತ್ಯಾಸವಿದೆ. ವಿಚಾರದ ಮೂಲಕ ತಿಳಿಯಬಹುದಾದದ್ದು ಬೌದ್ಧಿಕತೆ ; ಆತ್ಮಾನುಭವದ ಮೂಲಕ ತಿಳಿಯಬಹುದಾದದ್ದು ಆಧ್ಯಾತ್ಮಿಕತೆ. ಶ್ರೀರಾಮಕೃಷ್ಣರ ಶಿಕ್ಷಣದಿಂದ ನರೇಂದ್ರ ಈ ಅಂಶವನ್ನು ಮನಗಂಡ.</p>
  <p>ನರೇಂದ್ರನ ವ್ಯಕ್ತಿತ್ವದ ಒಂದು ಮುಖವನ್ನು ಬಡತನ-ಕಷ್ಟ ಸಂಕಟಗಳು ರೂಪಿಸಿದರೆ, ಅವನ ಒಡನಾಡಿಗಳಿಂದ ಮತ್ತೊಂದು ಭಾಗ ರೂಪಿತಗೊಂಡಿತ್ತು. ಶ್ರೀರಾಮಕೃಷ್ಣರು ಅವನ ವ್ಯಕ್ತಿತ್ವದ ಈ ಎರಡೂ ಮುಖಗಳನ್ನು ತಿದ್ದಿ, ಅವನನ್ನು ಭವಿಷ್ಯದ ವಿವೇಕಾನಂದನನ್ನಾಗಿ ನಿರ್ಮಿಸಿದರು. ಅವನಿಗೆ ಬಂದ ಬಡತನ ಮತ್ತು ಇತರ ಕಷ್ಟಗಳ ಕುರಿತಾಗಿ ಅವರೆನ್ನುತ್ತಾರೆ, “ನರೇಂದ್ರನಿಗೆ ಯಾವ ಕಷ್ಟಗಳೂ ಬಾರದೆ, ಅವನು ಕೇವಲ ಶ್ರೀಮಂತಿಕೆಯಲ್ಲಿ ಬೆಳೆದುಬಂದಿದ್ದರೆ, ಅವನ ಜೀವನದ ದಿಕ್ಕು ಬೇರೆಯೇ ಆಗಿ ಬಿಡುತ್ತಿತ್ತು” ಎಂದು. ಬಹುಶಃ ಅವನೊಬ್ಬ ದೊಡ್ಡ ರಾಜ ಕಾರಣಿಯೋ, ವಕೀಲನೋ, ವಾಗ್ಮಿಯೋ ಆಗಬಹುದಾಗಿತ್ತು. ಅಥವಾ ಪ್ರಮುಖ ಸಮಾಜ ಸುಧಾರಕನಾಗಬಹುದಾಗಿತ್ತು. ಆದರೆ ಬಡತನ ಬವಣೆಯನ್ನು ಅವನು ಸ್ವತಃ ಅನುಭವಿಸಿದ್ದ ರಿಂದಲೇ ಅವನು ಬಡವರಿಗಾಗಿ ಮರುಗುವಂತಾದ.</p>
  <p>ನರೇಂದ್ರ ತನ್ನ ತಂದೆಯನ್ನು ಕಳೆದುಕೊಂಡು, ಅವನ ಸಂಸಾರ ನಿರ್ಗತಿಕವಾಗಿದ್ದ ಸಂದರ್ಭ. ಆಗೊಂದು ದಿನ ಶ್ರೀರಾಮಕೃಷ್ಣರು ಭಕ್ತರೊಂದಿಗೆ ಮಾತನಾಡುತ್ತಿದ್ದ ಸಂದರ್ಭದಲ್ಲಿ ಒಬ್ಬ ಶ್ರೀಮಂತನಿಗೆ, “ನೋಡು, ನರೇಂದ್ರನ ತಂದೆ ತೀರಿಹೋಗಿಬಿಟ್ಟರು. ಅವನ ಮನೆಯವರು ಬಹಳ ಕಷ್ಟದಲ್ಲಿದ್ದಾರೆ. ಅವನ ಸ್ನೇಹಿತರು ಈಗ ಅವನಿಗೆ ಏನಾದರೂ ಸಹಾಯ ಮಾಡಲು ಸಾಧ್ಯವಾದರೆ ಒಳ್ಳೆಯದು” ಎಂದು ಹೇಳಿದರು. ನರೇಂದ್ರ ಆಗ ಅಲ್ಲೇ ಇದ್ದನಾದರೂ ಏನೂ ಮಾತನಾಡಲಿಲ್ಲ. ಆದರೆ ಸ್ವಲ್ಪ ಹೊತ್ತಿಗೆ ಆ ಶ್ರೀಮಂತ ಅಲ್ಲಿಂದ ಹೊರಟುಹೋದಮೇಲೆ ಅಸಮಾಧಾನದಿಂದ, “ಮಹಾಶಯರೆ, ನೀವು ಅದನ್ನೆಲ್ಲ ಅವನ ಹತ್ತಿರ ಏಕೆ ಹೇಳಬೇಕಾಗಿತ್ತು ?” ಎಂದ. ತನ್ನ ಸ್ವಾಭಿ ಮಾನಕ್ಕೆ ಮನೆತನದ ಗೌರವಕ್ಕೆ ಧಕ್ಕೆಯಾಯಿತು ಎಂಬ ಬೇಸರ ಅದರಲ್ಲಿ ವ್ಯಕ್ತವಾಗಿತ್ತು. ಆಗ ಶ್ರೀರಾಮಕೃಷ್ಣರು ಕಂಬನಿದುಂಬಿ ನುಡಿದರು : “ಓ ನರೇನ್, ನಿನಗೋಸ್ಕರ ನಾನು ಏನು ಬೇಕಾದರೂ ಮಾಡಲು ಸಿದ್ಧ ಎಂಬುದು ನಿನಗೆ ಗೊತ್ತಿಲ್ಲವೆ ? ಬೇಕೆಂದರೆ ನಿನಗಾಗಿ ನಾನು ಮನೆಮನೆಗೆ ಹೋಗಿ ಭಿಕ್ಷೆ ಬೇಡಿಯೇನು !” ಇದನ್ನು ಕೇಳಿದಾಗ ನರೇಂದ್ರನಿಗೆ ಕಣ್ಣೀರು ಉಕ್ಕಿಬಂತು. ಶ್ರೀರಾಮಕೃಷ್ಣರ ನಿಷ್ಕಾಮ ಪ್ರೇಮಕ್ಕಿಂತಲೂ ಅವನ ಸ್ವಾಭಿಮಾನ ಹೆಚ್ಚೆ ! ಆದ್ದರಿಂದಲೇ ಮುಂದೆ ಸ್ವಾಮಿ ವಿವೇಕಾನಂದರು, “ಶ್ರೀರಾಮಕೃಷ್ಣರು ತಮ್ಮ ಅಪಾರ ಪ್ರೀತಿ ಯಿಂದ ನನ್ನನ್ನು ತಮ್ಮ ದಾಸನನ್ನಾಗಿ ಮಾಡಿಕೊಂಡುಬಿಟ್ಟರು” ಎನ್ನುವುದು. ಇಲ್ಲಿ, ಶ್ರೀರಾಮ ಕೃಷ್ಣರ ಪ್ರೀತಿ ದೊಡ್ಡದೋ ಅಥವಾ ನರೇಂದ್ರ ಅವರ ಪ್ರೀತಿಯನ್ನು ಅರ್ಥಮಾಡಿಕೊಂಡದ್ದು ದೊಡ್ಡದೋ ಎನ್ನುವುದು ಇನ್ನೊಂದು ಅಂಶ. ಏಕೆಂದರೆ ಪ್ರೀತಿಯ ಸೂಕ್ಷ್ಮವನ್ನು ಅರ್ಥಮಾಡಿ ಕೊಳ್ಳಬೇಕಾದರೆ ಹೃದಯಸೂಕ್ಷ್ಮ ಬೇಕಾಗುತ್ತದೆ. ಕೊಟ್ಟ ಪ್ರೀತಿಯನ್ನು ಸ್ವೀಕರಿಸಿ ಆಸ್ವಾದಿಸಲೂ ಯೋಗ್ಯತೆಯಿರಬೇಕಾಗುತ್ತದೆ.</p>
  <p>ಈ ಪ್ರೀತಿಯ ರೀತಿಯಲ್ಲಿ ಎಷ್ಟೋ ಸಲ ಒಂದು ದೋಷ ಸಂಭವಿಸುವುದಿದೆ. ಏನೆಂದರೆ, ನಾವು ಯಾರನ್ನು ವಿಶೇಷವಾಗಿ ಪ್ರೀತಿಸುತ್ತೇವೆಯೋ ಅವರ ಮೇಲೆ ವಿಶೇಷ ಮಮಕಾರ ಬೆಳೆದು, ‘ಪ್ರೀತಿ’ ಎಂಬುದು ‘ಮೋಹ’ವಾಗಿ ಪರಿಣಮಿಸುತ್ತದೆ. ಆಗ ಅವರು ಮಾಡುವ ತಪ್ಪುಗಳಿಗೆಲ್ಲ ಕಣ್ಣುಮುಚ್ಚಿಕೊಂಡುಬಿಡುತ್ತೇವೆ, ಧೃತರಾಷ್ಟ್ರರಾಗಿಬಿಡುತ್ತೇವೆ. ಆದರೆ ಶ್ರೀರಾಮಕೃಷ್ಣರು ನರೇಂದ್ರನನ್ನು ಅಷ್ಟೊಂದು ಪ್ರೀತಿಸುತ್ತಿದ್ದರಾದರೂ, ಅವನ ನಡತೆಯಲ್ಲೇನಾದರೂ ದೋಷ ಕಂಡುಬಂದರೆ ತಕ್ಷಣ ಅದನ್ನು ತಿದ್ದದೆ ಬಿಡುತ್ತಿರಲಿಲ್ಲ. ಅವನ ಮನಸ್ಸಿನಲ್ಲಿ ಅವನ ವ್ಯಕ್ತಿತ್ವಕ್ಕೆ ತಕ್ಕುದಲ್ಲದ ಒಂದು ಆಲೋಚನೆ ಒಮ್ಮೆ ಸುಳಿದರೂ ಸಾಕು, ಶ್ರೀರಾಮಕೃಷ್ಣರಿಗೆ ಅದು ಸ್ಪಷ್ಟ ವಾಗಿ ಗೋಚರಿಸಿಬಿಡುತ್ತಿತ್ತು. ಒಮ್ಮೆ ಅವನು ಒಬ್ಬ ವ್ಯಕ್ತಿಯೊಡನೆ ತುಂಬ ಸಲಿಗೆಯಿಂದ ಓಡಾಡುತ್ತಿರುವುದನ್ನು ಅವರು ಕಂಡರು. ಆ ವ್ಯಕ್ತಿ ಅವರ ಭಕ್ತನೇ. ಆದರೆ ಆತ ಹಿಂದೆ ತುಂಬ ವಿಲಾಸೀ ಜೀವನ ನಡೆಸಿದವನು. ಆದ್ದರಿಂದ ಅವರು ನರೇಂದ್ರನನ್ನು ಕರೆದು ಅವನ ಜೊತೆಯಲ್ಲಿ ಬೆರೆಯದಿರುವಂತೆ ಎಚ್ಚರಿಕೆ ನೀಡಿದರು. ಆಗ ನರೇಂದ್ರ ಅದನ್ನು ಪ್ರತಿಭಟಿಸಿ, “ಆದರೆ ಈಗ ಅವನು ತನ್ನ ಮಾರ್ಗವನ್ನು ಬದಲಿಸಿಕೊಂಡು ಒಳ್ಳೆಯ ಜೀವನ ನಡೆಸುತ್ತಿದ್ದಾನಲ್ಲ ?” ಎಂದ. ಅದಕ್ಕೆ ಶ್ರೀರಾಮಕೃಷ್ಣರೆನ್ನುತ್ತಾರೆ : “ನೋಡು, ಬೆಳ್ಳುಳ್ಳಿಯಿಟ್ಟಿದ್ದ ಪಾತ್ರೆಯನ್ನು ಎಷ್ಟೇ ತೊಳೆ ದರೂ ಒಂದು ಸ್ವಲ್ಪವಾದರೂ ವಾಸನೆ ಉಳಿದೇ ಉಳಿಯುತ್ತದೆ. ಹಾಗೆಯೇ ಕಾಮಕಾಂಚನದಲ್ಲಿ ಒಮ್ಮೆ ಮುಳುಗಿದವರ ಹೃದಯವೂ ಕೂಡ. ಆದರೆ ನೀವೆಲ್ಲ ಪರಿಶುದ್ಧಾತ್ಮರು. ನಿಮ್ಮ ಹೃದಯಗಳಿಗೆ ಕಾಮಕಾಂಚನದ ಕಿಲುಬಿನ್ನೂ ತಗಲಿಲ್ಲ. ಕಾಗೆ ಕುಕ್ಕಿದ ಮಾವಿನ ಹಣ್ಣನ್ನು ನೋಡಿಲ್ಲವೇ ? ಅದನ್ನು ದೇವರಿಗೆ ನೈವೇದ್ಯ ಮಾಡುವುದಿರಲಿ, ಮನುಷ್ಯರು ತಿನ್ನಲೂ ಅದು ಯೋಗ್ಯವಲ್ಲ. ಪ್ರಾಪಂಚಿಕ ಭೋಗಗಳನ್ನು ಅನುಭವಿಸಿದ ಭಕ್ತರೆಲ್ಲ ಬೇರೆಯೇ ವರ್ಗಕ್ಕೆ ಸೇರಿದ ವರು.”</p>
  <p>ತಾನು ಶ್ರೀರಾಮಕೃಷ್ಣರ ನಿಕಟಸಂಪರ್ಕದಲ್ಲಿದ್ದ ಆ ನಾಲ್ಕೈದು ವರ್ಷಗಳಲ್ಲಿ ನರೇಂದ್ರ ಪಡೆದುಕೊಂಡ ಶಿಕ್ಷಣ ಈ ಬಗೆಯದು. ಆಧ್ಯಾತ್ಮಿಕತೆಯ ಬಗ್ಗೆ ಮತ್ತು ತನ್ನ ಆಧ್ಯಾತ್ಮಿಕ ಭವಿಷ್ಯದ ಬಗ್ಗೆ ನರೇಂದ್ರ ಈ ಹಿಂದೆಯೇ ಕೆಲವು ಕಲ್ಪನೆಗಳನ್ನಿಟ್ಟುಕೊಂಡಿದ್ದ. ಆದರೆ ಈಗ ಶ್ರೀರಾಮ ಕೃಷ್ಣರ ದಿವ್ಯ ಪರಿಸರದಲ್ಲಿ ಅವೆಲ್ಲವನ್ನೂ ಮೀರಿ ಬೆಳೆದ. ಅವನು ನಿಖರವಾಗಿ ಯಾವ ಮುಹೂರ್ತದಿಂದ ಅವರನ್ನು ಗುರುವಾಗಿ ಸ್ವೀಕರಿಸಿದ ಎಂದು ಹೇಳುವುದು ಕಷ್ಟ. ಆಧ್ಯಾತ್ಮಿಕಾ ನುಭವದ ದೃಷ್ಟಿಯಿಂದ ನೋಡಿದರೆ, ಶ್ರೀರಾಮಕೃಷ್ಣರ ಪ್ರಥಮ ಸ್ಪರ್ಶದ ಕ್ಷಣದಿಂದಲೇ ಅವನು ಅವರ ಶಿಷ್ಯನಾಗಿಬಿಟ್ಟ ಎನ್ನಬಹುದು. ಆದರೆ ಅವನು ಬುದ್ಧಿಪೂರ್ವಕವಾಗಿ ಅವರನ್ನು ಗುರುವಾಗಿ ಸ್ವೀಕರಿಸಿದ್ದು ಅವರು ತನ್ನ ಎಲ್ಲ ಪ್ರಶ್ನೆಗಳಿಗೆ ತೃಪ್ತಿಕರ ಉತ್ತರ ನೀಡಿ ತನ್ನ ಬೌದ್ಧಿಕತೆಗೆ ಸಮಾಧಾನವುಂಟುಮಾಡಿದಾಗ ಎನ್ನಬಹುದು. ಮತ್ತು, ತನ್ನ ಪ್ರತಿಯೊಂದು ಪ್ರಶ್ನೆಗೂ ಪ್ರತಿ ಯೊಂದು ಸಮಸ್ಯೆಗೂ ಸಮಂಜಸವಾದ, ಯುಕ್ತಿಯುಕ್ತವಾದ ಉತ್ತರವನ್ನು ಕೊಟ್ಟು ಶ್ರೀರಾಮ ಕೃಷ್ಣರು ಅವನನ್ನು ಒಪ್ಪಿಸಿದ್ದರಿಂದಲೇ ಮುಂದೆ ಅವನು ಜಗದ ಜನರನ್ನು ಒಪ್ಪಿಸುವ ಸಾಮರ್ಥ್ಯವನ್ನು ಪಡೆಯುವಂತಾಯಿತು.</p>
  <p>ಅಂತೂ ನರೇಂದ್ರನಿಗೆ ಶ್ರೀರಾಮಕೃಷ್ಣರನ್ನು ಗುರುವಾಗಿ ಸ್ವೀಕರಿಸಲು ಸಾಕಷ್ಟು ಸಮಯವೇ ಹಿಡಿಯಿತು ಎನ್ನಬೇಕು. ಆದರೆ ಒಮ್ಮೆ ಸ್ವೀಕರಿಸಿದ ಮೇಲೆ ಮಾತ್ರ ಅವನು ಎಂದೆಂದಿಗೂ ಅವರ ಶಿಷ್ಯನೇ. ಇನ್ನು ಅವರಿಬ್ಬರ ನಡುವಿನ ಗುರು-ಶಿಷ್ಯ ಸಂಬಂಧ ಎಂಬುದು ಮತ್ತೆ ಸಂದೇಹ ಹಾಗೂ ಅಭಿಪ್ರಾಯಭೇದಗಳಿಂದ ಬಾಧಿತವಾಗದು, ದುರ್ಬಲವಾಗದು. ಅವರ ನಡುವಿನ ಈ ನಿಕಟ ಸಂಪರ್ಕ-ಬಾಂಧವ್ಯಗಳು ಐದು ವರ್ಷಗಳ ದೀರ್ಘ ಕಾಲ ಬೆಳೆದುಬಂದವು. ಅವರಿಬ್ಬರ ಪ್ರತಿಯೊಂದು ಭೇಟಿಯೂ ಇಬ್ಬರಿಗೂ ಅಪೂರ್ವ ಸ್ಫೂರ್ತಿ-ಸಂತೋಷಗಳನ್ನು ತಂದಿತು. ಪ್ರತಿಸಲದ ಸಂದರ್ಶನವೂ ಆ ಮಧುರ ಬಾಂಧವ್ಯವನ್ನು ಇನ್ನಷ್ಟು ಮತ್ತಷ್ಟು ನಿಕಟಗೊಳಿಸಿತು, ಬಲವಾಗಿ ಬೆಸೆಯಿತು. ಪ್ರತಿಸಲವೂ ನರೇಂದ್ರ ಹೊಸಹೊಸ ವಿಚಾರಗಳನ್ನು, ಹೊಸಹೊಸ ಭಾವನೆಗಳನ್ನು, ಹೊಸಹೊಸ ಆದರ್ಶಗಳನ್ನು ಕಲಿತು ಮೈಗೂಡಿಸಿಕೊಂಡ. ಹೀಗೆ ಬರಬರುತ್ತ ಅವನೀಗ ಆಧ್ಯಾತ್ಮಿಕತೆಯ ವಿಷಯದಲ್ಲಿ ಒಂದು ಪರ್ಯಾಪ್ತ ಸ್ಥಿತಿಯನ್ನು ತಲುಪುತ್ತಿದ್ದಾನೆ. ಶ್ರೀರಾಮಕೃಷ್ಣರೂ ತಮ್ಮಲ್ಲಿರುವ ಆಧ್ಯಾತ್ಮಿಕ ಸಂಪತ್ತನ್ನೆಲ್ಲ ಶಿಷ್ಯನಿಗೆ ಧಾರೆಯೆರೆದು ಕೊಡು ತ್ತಿದ್ದಾರೆ. ಕಾಮಕಾಂಚನವೆಂಬ ಮಹಾಶತ್ರುಗಳನ್ನು ನಿರ್ನಾಮ ಮಾಡಿ ಆಧ್ಯಾತ್ಮಿಕ ಸಾಮ್ರಾಜ್ಯ ವನ್ನು ವಶಪಡಿಸಿಕೊಂಡವರು ಶ್ರೀರಾಮಕೃಷ್ಣರು. ಈ ಆಧ್ಯಾತ್ಮಿಕ ಸಾಮ್ರಾಜ್ಯವನ್ನು ಜಗತ್ತಿನಲ್ಲಿ ವಿಸ್ತರಿಸಬೇಕಾದವನು ನರೇಂದ್ರ. ಪರಮಾತ್ಮನೆಂಬ ಸಾಗರದ ಆಳಕ್ಕೆ ಮುಳುಗಿ ಆಧ್ಯಾತ್ಮಿಕ ಅನುಭವಗಳ ಅಮೂಲ್ಯ ರತ್ನಗಳನ್ನು ಆರಿಸಿ ತಂದವರು ಶ್ರೀರಾಮಕೃಷ್ಣರು. ಆ ದಿವ್ಯ ರತ್ನಗಳ ಪ್ರಭೆಯನ್ನು ತೋರಿಸಿ ಜಗದ ಜನರನ್ನು ಬೆರಗುಗೊಳಿಸಬೇಕಾದವನು ನರೇಂದ್ರ. ಸಕಲ ಸಾಕ್ಷಾತ್ಕಾರಗಳ ಸಾಕಾರಮೂರ್ತಿ ಶ್ರೀರಾಮಕೃಷ್ಣರು ; ಆ ಸಾಕ್ಷಾತ್ಕಾರಗಳ ವೈಭವವನ್ನು ಬಣ್ಣಿಸಿ ಪ್ರಸಾರ ಮಾಡಲಿರುವವನು ನರೇಂದ್ರ.</p>
  <h1>14</h1>
  <h1>ಮುಂದಾಳ್ತನದ ಮುಂಬೆಳಕು</h1>
  <p class="noindent">ಶ್ರೀರಾಮಕೃಷ್ಣರ ಭಕ್ತವೃಂದವೆಂಬುದು 1885-86ರ ವೇಳೆಗೆ ಒಂದು ಸ್ಪಷ್ಟ ಆಕಾರ ತಳೆದಿತ್ತು, ಮತ್ತು ಅವರಲ್ಲಿ ಅಂತರಂಗವಲಯಕ್ಕೆ ಮತ್ತು ಬಹಿರಂಗವಲಯಕ್ಕೆ ಸೇರಿದವರೆಂಬ ಎರಡು ವಿಭಿನ್ನ ಗುಂಪುಗಳನ್ನು ಗುರುತಿಸಬಹುದಾಗಿತ್ತು. ಈ ವೇಳೆಗೆ ಭಕ್ತಾದಿಗಳಲ್ಲಿ ಮತ್ತು ಶಿಷ್ಯರಲ್ಲಿ ಒಂದು ಜಿಜ್ಞಾಸೆ ಎದ್ದಿತು–ಶ್ರೀರಾಮಕೃಷ್ಣರು ಅವತಾರಪುರುಷರೋ ಅಲ್ಲವೋ ಎಂದು. ಆದರೆ ನರೇಂದ್ರನ ಗಮನವೇ ಬೇರೆ ದಿಸೆಯಲ್ಲಿ. ಅವನಿಗೆ ಶ್ರೀರಾಮಕೃಷ್ಣರು ಅವತಾರ ಹೌದೋ ಅಲ್ಲವೋ ಎಂಬುದರಲ್ಲಿ ಆಸಕ್ತಿಯಿಲ್ಲ. ಅವನ ಗಮನೆಲ್ಲ ಶ್ರೀರಾಮಕೃಷ್ಣರ ಶೀಲಪೂರ್ಣ ವ್ಯಕ್ತಿತ್ವದ ಕಡೆಗೆ. ಸಾಕ್ಷಾತ್ಕಾರದ ಹಾದಿಯಲ್ಲಿ ಅತ್ಯಾವಶ್ಯಕವಾದ ಅಂಶವೆಂದರೆ ಈ ಶೀಲ ಅಥವಾ ಚಾರಿತ್ರ್ಯ ; ಶಾಸ್ತ್ರಗಳೂ ಅಲ್ಲ, ಸಿದ್ಧಾಂತಗಳೂ ಅಲ್ಲ. ಇತರರೆಲ್ಲರ ದೃಷ್ಟಿಕೋನಕ್ಕಿಂತ ನರೇಂದ್ರನ ದೃಷ್ಟಿಕೋನ ಎಷ್ಟೋ ಪಾಲು ಹೆಚ್ಚು ವಿಶಾಲವಾದದ್ದು. ಉಳಿದವರು ಅವನ ದೃಷ್ಟಿ ಯಿಂದ ನೋಡಲು ಸಾಧ್ಯವೇ ಇರಲಿಲ್ಲ. ಅವನು ಶ್ರೀರಾಮಕೃಷ್ಣರನ್ನು ಇಂತಹ ವಿಶಾಲ ದೃಷ್ಟಿ ಕೋನದಿಂದ ನಿರೀಕ್ಷಿಸಿ ಪರೀಕ್ಷಿಸುತ್ತಿದ್ದ. ಅವರ ಸಮಗ್ರ ವ್ಯಕ್ತಿತ್ವವನ್ನು ಅರಿತುಕೊಳ್ಳಬೇಕು ಎಂಬುದು ಆತನ ಅಭಿಲಾಷೆ. ಇತರ ಶಿಷ್ಯರು-ಭಕ್ತರು ಅವರ ಬೋಧನೆಯ ಅಥವಾ ವ್ಯಕ್ತಿತ್ವದ ಯಾವುದೋ ಒಂದಂಶವನ್ನು ಮಾತ್ರ ಒಪ್ಪಿ ಸ್ವೀಕರಿಸುವುದನ್ನು ಕಂಡು ಅವನು ಅಸಹನೆ ತಾಳು ತ್ತಿದ್ದ. ಅವನು ಶ್ರೀರಾಮಕೃಷ್ಣರನ್ನು ಕೇವಲ ಅವತಾರತತ್ತ್ವದ ಚೌಕಟ್ಟಿನಲ್ಲಿ ಬಂಧಿಸಲು ಇಷ್ಟ ಪಡುತ್ತಿರಲಿಲ್ಲ, ಮತ್ತು ಅವರು ಅವತಾರಪುರುಷರೆಂಬ ಒಂದೇ ಮಾತಿನ ಆಧಾರದ ಮೇಲೆ ಅವರಿಗೆ ಗೌರವ ಸಲ್ಲಿಸುವುದನ್ನೂ ಮೆಚ್ಚುತ್ತಿರಲಿಲ್ಲ. ಜಗತ್ತಿನ ಸಮಸ್ತ ಮತ-ಧರ್ಮಗಳ ಆಧ್ಯಾತ್ಮಿಕ ಆದರ್ಶಗಳಿಗೂ ಶ್ರೀರಾಮಕೃಷ್ಣರ ಜೀವನವು ಮಾರ್ಗಸೂಚಿಯಾಗಿದೆ ಎಂದು ಅವನು ಕಂಡುಕೊಂಡಿದ್ದ. ಅಧ್ಯಾತ್ಮ ಜಗತ್ತಿನಲ್ಲಿ ಹೊಸ ಮಾರ್ಗಗಳನ್ನೇ ನಿರ್ಮಿಸಿದವರು ಅವರು ಎಂದೂ ಅರಿತುಕೊಂಡ. ಅವರ ಒಂದೊಂದು ಉದ್ಗಾರವೂ ಆಧ್ಯಾತ್ಮಿಕ ಜೀವನದ ಅತ್ಯುನ್ನತ ಸಾಧ್ಯತೆಗಳನ್ನು ಪ್ರತಿಬಿಂಬಿಸುವುದೆಂದು ತೀರ್ಮಾನಿಸಿದ. ತನ್ನ ಶರೀರ-ಇಂದ್ರಿಯ-ಮನಸ್ಸು ಗಳಿಂದ ಸೀಮಾಬದ್ಧನಾದ ಮಾನವನು ತನ್ನ ಜೀವನೋದ್ದೇಶಗಳನ್ನು ವಿಸ್ತರಿಸಿಕೊಳ್ಳುವುದರ ಮೂಲಕ ಸೀಮಾತೀತನಾಗಬಲ್ಲ ಎಂಬ ಸತ್ಯವನ್ನು ಶ್ರೀರಾಮಕೃಷ್ಣರ ಸನ್ನಿಧಿಯಲ್ಲಿ ಕಂಡು ಕೊಂಡ. ನಿಜಕ್ಕೂ ಜಗತ್ತಿನ ಎಲ್ಲ ಸಂತರ ಪ್ರಯತ್ನವೂ ಇದೇ–ಸಾಂತದಿಂದ ಅನಂತದೆಡೆಗೆ ಧಾವಿಸುವ ಪ್ರಯತ್ನ ; ಬಂಧನದಿಂದ ಸ್ವಾತಂತ್ರ್ಯದೆಡೆಗೆ ಧಾವಿಸುವ ಪ್ರಯತ್ನ. ಆದರೆ ಶ್ರೀರಾಮಕೃಷ್ಣರಲ್ಲಿ ಈ ಪ್ರಯತ್ನ ಪರಾಕಾಷ್ಠೆಗೆ ತಲುಪಿರುವುದನ್ನು ಅವನು ನೋಡಿದ. ಅಲ್ಲದೆ ಅವರು ಸನಾತನ ಧರ್ಮದ ಪುನರುದ್ಧಾರಕರು, ಸನಾತನ ಧರ್ಮದ ಪ್ರತಿಷ್ಠಾಪಕರು ಎಂದು ಗುರುತಿಸಿದ. ಅವರಲ್ಲಿ ಒಬ್ಬ ನೂತನ ಬುದ್ಧನನ್ನು, ನೂತನ ಶಂಕರಾಚಾರ್ಯರನ್ನು, ನೂತನ ಚೈತನ್ನದೇವನನ್ನು–ಅಷ್ಟೇ ಅಲ್ಲ, ಇನ್ನೂ ಹೆಚ್ಚಿನ ಶಕ್ತಿಯನ್ನೂ ಮಹತ್ವವನ್ನೂ ನರೇಂದ್ರ ಕಂಡುಕೊಂಡ. ನಿಜಕ್ಕೂ ಹದಿನೆಂಟು-ಹತ್ತೊಂಬತ್ತನೆಯ ಶತಮಾನಗಳಲ್ಲಿ ಸನಾತನ ಧರ್ಮಕ್ಕೆ ಉಂಟಾಗಿದ್ದ ಗ್ಲಾನಿ ಬಹು ದೊಡ್ಡದು. ಏಕೆಂದರೆ ಹಿಂದಿನ ಯುಗಗಳಲ್ಲಿ ಅನೈತಿಕತೆ, ಅನಾಚಾರ ಗಳಿಂದಾಗಿ ಧರ್ಮಗ್ಲಾನಿಯಾಗುತ್ತಿದ್ದರೆ, ಪ್ರಸ್ತುತ ಸಂದರ್ಭದಲ್ಲಿ ಪರರಾಷ್ಟ್ರೀಯರ, ವಿಧರ್ ಮೀಯರ ಆಕ್ರಮಣದಿಂದಾಗಿ ಸನಾತನ ಧರ್ಮವು ಬುಡಸಮೇತ ಲುಪ್ತವಾಗುವ ಅಪಾಯಕ್ಕೆ ಗುರಿಯಾಗಿತ್ತು. ಈ ಹಿನ್ನಲೆಯಲ್ಲಿ ಇಂದಿನ ಅವತಾರದ ವಿಶೇಷ ಹೊಣೆಗಾರಿಕೆಯನ್ನು ಅವನು ಸ್ಪಷ್ಟವಾಗಿ ಗುರುತಿಸಿದ. ಹಿಂದಿನ ಯುಗಗಳಲ್ಲಿ ಅವತಾರಪುರುಷರೂ ಆಚಾರ್ಯಪುರುಷರೂ ಭಾರತದಲ್ಲಷ್ಟೇ ಧರ್ಮಸಂಸ್ಥಾಪನೆಯ ಕಾರ್ಯವನ್ನು ಮಾಡಿದ್ದರೆ ಸಾಕಾಗಿತ್ತು. ಭಗವಾನ್ ಬುದ್ಧನ ಕಾಲದಲ್ಲಿ ದರ್ಮಪ್ರಸಾರಕಾರ್ಯವು ಇತರ ಪೌರ್ವಾತ್ಯ ರಾಷ್ಟ್ರಗಳಲ್ಲೂ ಮುಂದುವರಿ ಯಿತು. ಆದರೆ ಇಂದು ಶ್ರೀರಾಮಕೃಷ್ಣಾವತಾರದ ಕಾಲದಲ್ಲಿ ಈ ಧರ್ಮಪ್ರಸಾರಕಾರ್ಯವು ವಿಶ್ವದಾದ್ಯಂತ ನಡೆಯಬೇಕಾದ ಆವಶ್ಯಕತೆಯಿದೆ. ಅಲ್ಲದೆ, ಇಂತಹ ಒಂದು ಬೃಹತ್ ಕಾರ್ಯ ವನ್ನು ಯಶಸ್ವಿಯಾಗಿಸಲು ಬೇಕಾದ ಅನಂತ ಆಧ್ಯಾತ್ಮಿಕ ಶಕ್ತಿ ಶ್ರೀರಾಮಕೃಷ್ಣರಲ್ಲಿದೆ ಎಂಬುದು ಕ್ರಮೇಣ ನರೇಂದ್ರನ ಅರಿವಿಗೆ ಬಂದಿತು. ಈ ಎಲ್ಲ ವಿಚಾರಗಳೂ ನರೇಂದ್ರನಲ್ಲಿ ಹುಟ್ಟಿದುದು ದಕ್ಷಿಣೇಶ್ವರದ ದಿನಗಳಲ್ಲಿ. ಮುಂದೆ ಕಾಶೀಪುರದ ಉದ್ಯಾನವನದ ದಿನಗಳಲ್ಲಿ, ಎಂದರೆ ಶ್ರೀರಾಮಕೃಷ್ಣರ ಜೀವಿತಾವಧಿಯ ಕಡೆಯ ಸುಮಾರು ಒಂದು ವರ್ಷದಲ್ಲಿ ಅವನೊಳಗೆ ಈ ಭಾವನೆಗಳೆಲ್ಲ ಪಕ್ವಗೊಂಡು ನಿಶ್ಚಿತ ರೂಪ ತಳೆದುವು.</p>
  <p>1885ರ ಬೇಸಿಗೆಯಲ್ಲಿ ತೀವ್ರ ಉಷ್ಣದಿಂದಾಗಿ ಶ್ರೀರಾಮಕೃಷ್ಣರಿಗೆ ಅತೀವ ಕಷ್ಟವೆನಿಸಿತು. ಇದನ್ನು ಕಂಡು ಭಕ್ತರು ಅವರಿಗೆ ಮಂಜುಗೆಡ್ಡೆ ಸೇವಿಸಲು ಸಲಹೆ ಮಾಡಿದರು. ಶ್ರೀರಾಮಕೃಷ್ಣರು ಹಾಗೆಯೇ ಮಾಡಿದರು. ಇದರಿಂದಾಗಿ ಅವರಿಗೆ ಎಷ್ಟೋ ಅನುಕೂಲವಾದಂತೆ ಅನ್ನಿಸಿತು. ಇದನ್ನು ಕಂಡು ಭಕ್ತಾದಿಗಳೆಲ್ಲ ದಕ್ಷಿಣೇಶ್ವರಕ್ಕೆ ಬರುವಾಗ ಮಂಜುಗೆಡ್ಡೆ ತರಲಾರಂಭಿಸಿದರು. ಶ್ರೀರಾಮ ಕೃಷ್ಣರು ಆ ಮಂಜುಗಡ್ಡೆ ಬೆರೆಸಿದ ಪಾನಕವನ್ನು ಮುಗ್ಧ ಬಾಲಕನಂತೆ ಸಂತೋಷದಿಂದ ಕುಡಿಯು ತ್ತಿದ್ದರು. ಆದರೆ ಸುಮಾರು ಒಂದೆರಡು ತಿಂಗಳ ಬಳಿಕ ಅವರ ಗಂಟಲಲ್ಲಿ ನೋವು ಕಾಣಿಸಿ ಕೊಂಡಿತು. ಮತ್ತೆರಡು ತಿಂಗಳಾದರೂ ನೋವು ಕಡಿಮೆಯಾಗುವ ಸೂಚನೆಯೇ ಕಂಡು ಬರಲಿಲ್ಲ. ಅಲ್ಲದೆ ಮೇ ತಿಂಗಳ ಹೊತ್ತಿಗೆ ಆ ಕಾಯಿಲೆಯಲ್ಲಿ ಕೆಲವು ಹೊಸ ಲಕ್ಷಣಗಳು ಕಾಣಿಸಿ ಕೊಂಡುವು. ಜೊತೆಗೆ, ಶ್ರೀರಾಮಕೃಷ್ಣರು ಹೆಚ್ಚಾಗಿ ಮಾತನಾಡಿದಾಗ ನೋವು ಉಲ್ಬಣಿಸುತ್ತಿತ್ತು. ಇವೆಲ್ಲ ಥಂಡಿಯ ದೆಸೆಯಿಂದ ಉಂಟಾದ ಉರಿಯೂತದ ಪರಿಣಾಮ ಎಂದು ಭಾವಿಸಿ ಅದಕ್ಕೆ ಪಟ್ಟಿಯನ್ನು ಕಟ್ಟಿದರು. ಆದರೆ ಹಲವು ದಿನಗಳು ಕಳೆದರೂ ಅದರಿಂದ ಏನೂ ಪ್ರಯೋಜನ ಕಂಡುಬರಲಿಲ್ಲ. ಆಗ ಒಬ್ಬ ಭಕ್ತ ಕಲ್ಕತ್ತದಿಂದ ಡಾಕ್ಟರ್ ರಾಖಾಲ್ ಎಂಬವರನ್ನು ಕರೆತಂದ. ಅವರು ಚೆನ್ನಾಗಿ ಪರೀಕ್ಷೆ ಮಾಡಿನೋಡಿ ಗಂಟಲ ಒಳಗೂ ಹೊರಗೂ ಹಚ್ಚಲು ಔಷಧವನ್ನು ಕೊಟ್ಟರು. ಬಳಿಕ, ಶ್ರೀರಾಮಕೃಷ್ಣರು ಹೆಚ್ಚಾಗಿ ಮಾತನಾಡದಂತೆ ಮತ್ತು ಸಮಾಧಿಸ್ಥಿತಿಗೆ ಏರದಂತೆ ನೋಡಿಕೊಳ್ಳಬೇಕು ಎಂದು ಅವರ ಆರೈಕೆ ಮಾಡುತ್ತಿದ್ದ ಪರಿಚಾರಕರಿಗೆ ಎಚ್ಚರಿಕೆ ಹೇಳಿದರು. ಪರಿಚಾರಕರು ‘ಆಗಲಿ’ ಎಂದೇನೋ ಹೇಳಿದರು. ಆದರೆ ಶ್ರೀರಾಮಕೃಷ್ಣರನ್ನು ಸಮಾಧಿಗೇರದಂತೆ ತಡೆಯಲು ಯಾರಿಂದತಾನೆ ಸಾಧ್ಯ !</p>
  <p>ಜ್ಯೇಷ್ಠ ಮಾಸದ ತ್ರಯೋದಶಿಯ ದಿನ. (ಮೇ-ಜೂನ್ ತಿಂಗಳು) ಅಂದು ದಕ್ಷಿಣೇಶ್ವರಕ್ಕೆ ಕೆಲವು ಮೈಲಿ ದೂರವಿರುವ ಪಾನಿಹಾಟಿಯಲ್ಲಿ ಜಾತ್ರೆ. ಭಕ್ತರಿಗೆಲ್ಲ ಶ್ರೀರಾಮಕೃಷ್ಣರನ್ನು ಜೊತೆ ಗೂಡಿಕೊಂಡು ಈ ಜಾತ್ರೆಗೆ ಹೋಗಬೇಕು ಎಂಬ ಇಚ್ಛೆ. ಶ್ರೀರಾಮಕೃಷ್ಣರು ಒಪ್ಪಿಕೊಂಡು ಹೊರಟರು ; ಅಲ್ಲಿ ಇಡೀ ದಿನವನ್ನು ಭಾವಾವೇಶದಲ್ಲೇ ಕಳೆದರು–ಹಾಡಿದರು, ನರ್ತಿಸಿದರು, ಮತ್ತೆಮತ್ತೆ ಸಮಾಧಿಗೇರಿದರು.* ಅಲ್ಲಿನ ಆ ಪ್ರೇಮೋತ್ಸಾಹದ ವಾತಾವರಣದಲ್ಲಿ ಶ್ರೀರಾಮ ಕೃಷ್ಣರನ್ನು ಭಾವಸ್ಥಿತಿಗೇರದಂತೆ ತಡೆಯಲು ಯಾರಿಂದಲೂ ಸಾಧ್ಯವಾಗಲಿಲ್ಲ. ಆದರೆ ಜಾತ್ರೆ ಮುಗಿಸಿಕೊಂಡು ಬರುತ್ತಿದ್ದಂತೆಯೇ ಗಂಟಲ ಕಾಯಿಲೆ ಹೆಚ್ಚಾಗಿಬಿಟ್ಟಿತು. ವೈದ್ಯರು ಬಂದು ಮತ್ತೆ ಪರೀಕ್ಷೆ ಮಾಡಿನೋಡಿ ಔಷಧ ಬದಲಾಯಿಸಿ ಕೊಟ್ಟರು, ಪಥ್ಯ-ಪಾನ ವಿಧಿಸಿದರು. ಅವರು ಹೇಳಿದ ಎಲ್ಲ ನಿಯಮಗಳನ್ನೂ ಶ್ರೀರಾಮಕೃಷ್ಣರು ಪರಿಪಾಲಿಸಿದರು–ಎರಡು ವಿಷಯಗಳನ್ನು ಬಿಟ್ಟು, ಒಂದು ಸಮಾಧಿಗೇರುವುದು ; ಎರಡು, ಭಕ್ತರೊಡನೆ ಮಾತನಾಡುವುದು. ಭಗವ ತ್ಸಂಬಂಧವಾದ ಮಾತುಕತೆ ನಡೆದಾಗ, ಭಾವಭರಿತವಾದ ಕೀರ್ತನೆಯನ್ನು ಕೇಳಿದಾಗ ತಕ್ಷಣ ಭಾವಸಮಾಧಿಗೇರದಿರಲು ಅವರಿಂದ ಸಾಧ್ಯವೇ ಇಲ್ಲ. ಅಂತೆಯೇ ಆಧ್ಯಾತ್ಮಿಕ ಮಾರ್ಗದರ್ಶನ ವನ್ನು ಅರಿಸಿ ಬಂದ, ಜೀವನದಲ್ಲಿ ನೊಂದು ಬೆಂದು ಸಾಂತ್ವನವನ್ನು ಬಯಸಿ ಬಂದ ಜನರನ್ನು ಕಂಡಾಗ ಅವರಿಗೆ ನಾಲ್ಕು ಸಮಾಧಾನದ ಮಾತುಗಳನ್ನು ಹೇಳದಿರಲು ಶ್ರೀರಾಮಕೃಷ್ಣರಿಂದ ಸಾಧ್ಯವೇ ಇಲ್ಲ. ಇದರಿಂದ ತಮ್ಮ ಗಂಟಲ ಮೇಲೆ ಎಂತಹ ದುಷ್ಪರಿಣಾಮವಾಗಬಹುದೆಂಬ ಅರಿವಿದ್ದರೂ ಮಾತನಾಡುತ್ತಲೇ ಇದ್ದರು–ಭಕ್ತಾನುಕಂಪೆ ! ಅಕಾಲದಲ್ಲೆಲ್ಲ ಭಕ್ತರು ಬರುತ್ತಿ ದ್ದುದರಿಂದ ಮತ್ತು ಯಾವಾಗೆಂದರೆ ಆಗ ಸಮಾಧಿಸ್ಥಿತಿಯುಂಟಾಗುತ್ತಿದ್ದುದರಿಂದ ಅವರ ಪಥ್ಯ-ಪಾನಗಳು ಸಮಯಕ್ಕೆ ಸರಿಯಾಗಿ ನಡೆಸಲು ಸಾಧ್ಯವಾಗುತ್ತಿರಲಿಲ್ಲ. ಆದರೂ ಶ್ರೀರಾಮ ಕೃಷ್ಣರೆಂದೂ ಬೇಸರಿಸದೆ, ಭಕ್ತರ ಹಿತಕ್ಕಾಗಿ ತಮ್ಮ ಶಕ್ತಿಯ ಪ್ರತಿಯೊಂದು ತುಣುಕನ್ನೂ ವ್ಯಯಿಸುತ್ತಲೇ ಹೋದರು.</p>
  <p>ದಿನದಿಂದ ದಿನಕ್ಕೆ ಗಂಟಲುಬೇನೆ ಹೊಸ ರೂಪ ತಾಳುತ್ತಿದೆ ; ಪರಿಸ್ಥಿತಿ ಗಂಭೀರವಾಗುತ್ತಿದೆ. ಭಕ್ತರೆಲ್ಲ ಆತಂಕಗೊಂಡಿದ್ದಾರೆ. ನರೇಂದ್ರ ಶ್ರೀರಾಮಕೃಷ್ಣರ ದೇಹಸ್ಥಿತಿಯನ್ನು ಗಮನಿಸುತ್ತಲೇ ಇದ್ದಾನೆ. ಒಂದು ದಿನ, ಅವರ ಗಂಟಲಿನಿಂದ ರಕ್ತಸ್ರಾವವಾಯಿತೆಂದು ತಿಳಿದಾಗ ತನ್ನ ಸ್ನೇಹಿತ ನೊಬ್ಬನ ಬಳಿ ಹೇಳುತ್ತಾನೆ : “ಬಹುಶಃ ನಮ್ಮೆಲ್ಲರ ಪ್ರೀತಿಪಾತ್ರವಾದ ವಸ್ತು ನಮ್ಮ ಕೈತಪ್ಪಿ ಹೋಗುತ್ತದೆ ಅಂತ ನನಗನ್ನಿಸುತ್ತಿದೆ. ಈ ಕಾಯಿಲೆಯ ಬಗ್ಗೆ ನಾನು ವೈದ್ಯಕೀಯ ಗ್ರಂಥಗಳನ್ನು ಓದಿದ್ದೇನೆ ಮತ್ತು ಕೆಲವು ವೈದ್ಯ ಸ್ನೇಹಿತರನ್ನು ಕೇಳಿದ್ದೇನೆ. ಅವರೆಲ್ಲ ಹೇಳುವ ಪ್ರಕಾರ ಈ ಗಂಟಲುಬೇನೆ ಕ್ಯಾನ್ಸರ್ಗೆ ತಿರುಗಿಕೊಂಡರೂ ಆಶ್ಚರ್ಯವಿಲ್ಲ . . . ಕ್ಯಾನ್ಸರ್ಗೆ ಔಷಧವನ್ನು ಇನ್ನೂ ಯಾರೂ ಕಂಡುಹಿಡಿದಿಲ್ಲ . . . ”</p>
  <p>ಶ್ರೀರಾಮಕೃಷ್ಣರ ಕಾಯಿಲೆ ದಕ್ಷಿಣೇಶ್ವರದಲ್ಲಿ ಸುಧಾರಿಸದಿದ್ದುದರಿಂದ ಅವರನ್ನು ಇನ್ನೂ ಉತ್ತಮ ಚಿಕಿತ್ಸೆಗಾಗಿ ಕಲ್ಕತ್ತಕ್ಕೆ ಕರೆದುಕೊಂಡುಹೋಗಬೇಕೆಂದು ಭಕ್ತರು ಯೋಚಿಸಿದರು. ಇದಕ್ಕೆ ಶ್ರೀರಾಮಕೃಷ್ಣರು ಕೂಡಲೇ ಒಪ್ಪಿದರು. ಸರಿ, ಕಲ್ಕತ್ತದ ಬಾಗ್ಬಜಾರಿನಲ್ಲಿ ಒಂದು ಪುಟ್ಟ ಮನೆಯನ್ನು ಗೊತ್ತುಮಾಡಿ, ಅಲ್ಲಿಗೆ ಕರೆದುಕೊಂಡು ಹೋಗಲಾಯಿತು. ಆದರೆ ಶ್ರೀರಾಮ ಕೃಷ್ಣರಿಗೆ ಆ ಮನೆ ಸ್ವಲ್ಪವೂ ಇಷ್ಟವಾಗದೆ, ಕೂಡಲೇ ಅಲ್ಲಿಂದ ಹೊರಟು ತಮ್ಮ ಆಪ್ತ ಭಕ್ತನಾದ ಬಲರಾಮ ಬೋಸನ ಮನೆಗೆ ಬಂದುಬಿಟ್ಟರು. ಬಳಿಕ ಒಂದು ವಾರದಲ್ಲೇ ಶ್ಯಾಮಪುಕುರ ಮೊಹಲ್ಲದಲ್ಲಿ ಒಂದು ಮನೆಯನ್ನು ಬಾಡಿಗೆಗೆ ಗೊತ್ತುಮಾಡಿ, ಶ್ರೀರಾಮಕೃಷ್ಣರನ್ನು ಅಲ್ಲಿಗೆ ಕರೆತರಲಾಯಿತು. ಈ ಮನೆ ತಕ್ಕಮಟ್ಟಿಗೆ ಉತ್ತಮವಾಗಿತ್ತು. ಈಗ ಕಲ್ಕತ್ತದ ಪ್ರಸಿದ್ಧ ಹೋಮಿ ಯೋಪಥಿ ವೈದ್ಯನಾದ ಡಾ ॥ ಮಹೇಂದ್ರಲಾಲ್ ಸರ್ಕಾರ್ ಎಂಬವನು ಶ್ರೀರಾಮಕೃಷ್ಣರಿಗೆ ಚಿಕಿತ್ಸೆ ನೀಡಲು ಒಪ್ಪಿಕೊಂಡ. ನರೇಂದ್ರ ತನ್ನ ಸೋದರಶಿಷ್ಯರ ಸಹಕಾರದಿಂದ ಅವರ ಶುಶ್ರೂಷೆಗೆ ತಕ್ಕ ವ್ಯವಸ್ಥೆ ಮಾಡಿದ. ಊಟೋಪಚಾರಗಳನ್ನು ಮಾಡಲು ದಕ್ಷಿಣೇಶ್ವರದಿಂದ ಶ್ರೀಶಾರದಾದೇವಿ ಯವರನ್ನು ಕರೆತರಲಾಯಿತು. ನರೇಂದ್ರನು ತಮ್ಮ ಗುರುದೇವನಿಗೆ ಅತೀವ ನಿಷ್ಠೆಯಿಂದ, ಉತ್ಸಾಹದಿಂದ ಸೇವೆ ಮಾಡುವ ಕ್ರಮವನ್ನು ನೋಡಿ ಇತರ ಶಿಷ್ಯರಲ್ಲೂ ಹೊಸ ಶಕ್ತಿ-ಉತ್ಸಾಹ ಗಳು ಉದಿಸಿದುವು. ತಮ್ಮ ಮನೆಗಳನ್ನು ಮರೆತು, ತನುಮನಪೂರ್ವಕವಾಗಿ ಗುರುಸೇವೆಯಲ್ಲಿ ತೊಡಗುವ ನಿರ್ಧಾರ ಮಾಡಿದರು, ಮತ್ತು ನರೇಂದ್ರನ ಬುದ್ಧಿವಾದದಂತೆ ಶ್ರದ್ಧಾಭಕ್ತಿಗಳಿಂದ ಗುರುಸೇವೆ ಮಾಡಿ, ತನ್ಮೂಲಕ ಭಗವತ್ಸಾಕ್ಷಾತ್ಕಾರ ಮಾಡಿಕೊಳ್ಳುವ ಪ್ರಯತ್ನದಲ್ಲಿ ನಿರತ ರಾದರು. ಆದರೆ ಅವರು ಹೀಗೆ ಮನೆ, ಕಾಲೇಜು, ಅಧ್ಯಯನವನ್ನೆಲ್ಲ ಬದಿಗೊತ್ತಿದುದನ್ನು ಕಂಡು ಅಸಮಾಧಾನಗೊಂಡ ತಂದೆತಾಯಂದಿರು ಬಂದು ಅವರನ್ನೆಲ್ಲ ಕರೆದುಕೊಂಡು ಹೋಗುವ ಪ್ರಯತ್ನ ಮಾಡಿದರು. ಬಹುಶಃ ನರೇಂದ್ರನ ಕುಮ್ಮಕ್ಕು-ಪ್ರೋತ್ಸಾಹ ಇಲ್ಲದೆ ಹೋಗಿದ್ದರೆ ಆ ಶಿಷ್ಯರೆಲ್ಲ ತಂದೆತಾಯಂದಿರ ಬಲವಂತಕ್ಕೆ ಮಣಿದು, ಕೈಗೊಂಡ ಸೇವೆಯನ್ನು ಅಲ್ಲಿಗೆ ಬಿಟ್ಟು ಹೊರಟುಬಿಡುತ್ತಿದ್ದರೇನೋ. ಆದರೆ ನರೇಂದ್ರನ ಬಲದ ಮುಂದೆ ಆ ತಂದೆ ತಾಯಂದಿರ ಪ್ರಯತ್ನ ನಡೆಯಲಿಲ್ಲ.</p>
  <p>ಈ ಶಿಷ್ಯರೇನೋ ತಾಯ್ತಂದೆಯರ ಕರೆಯನ್ನೂ ನಿರಾಕರಿಸಿ ಶ್ಯಾಮಪುಕುರದಲ್ಲೇ ನಿಂತಿರ ಬಹುದು. ಆದರೆ ಅವರಿಗೆಲ್ಲ ಊಟ-ತಿಂಡಿಗಳ ವ್ಯವಸ್ಥೆಯಾಗಬೇಕಲ್ಲ. ಶ್ರೀರಾಮಕೃಷ್ಣರ ಚಿಕಿ ತ್ಸೆಗೂ ಹಣ ಬೇಕು, ಇವರೆಲ್ಲರ ಅಶನಾದಿಗಳಿಗೂ ಹಣ ಬೇಕು, ಮನೆಯ ಬಾಡಿಗೆಯನ್ನೂ ಕೊಡಬೇಕು. ಶ್ರೀರಾಮಕೃಷ್ಣರ ಬಳಿ ಕೂಡಿಟ್ಟ ಹಣವಿದೆಯೆ ? ಅವರು ತಿಂಗಳಿಗೆ ಏಳು ರೂಪಾಯಿ ಸಂಬಳದ ಮೇಲೆ ಜೀವಿಸಿದವರು ! ಕೆಲವು ಮಂದಿ ಅನಕೂಲಸ್ಥ ಭಕ್ತರೇನೋ ಇದ್ದರು. ಆದರೆ ಇಷ್ಟೊಂದು ಜನರಿಗೆ ತಿಂಗಳುಗಟ್ಟಲೆ ತಿಂಡಿತೀರ್ಥ ಕೊಟ್ಟು ಪೂರೈಸುವುದು ಸುಲಭವೆ ? ಕೆಲವೊಮ್ಮೆ ಭಕ್ತರೂ ಶಿಷ್ಯರೂ ಅಧೈರ್ಯಕ್ಕೊಳಗಾಗುತ್ತಿದ್ದರು ; ಮನಸ್ಸು ವಿಚಲಿತಗೊಳ್ಳು ತ್ತಿತ್ತು. ಮುಂದೆ ಏನು ಗತಿ ಎಂದು ಚಿಂತಿಸುತ್ತಿದ್ದರು. ಅವರೆಲ್ಲ ಹೀಗೆ ಹೆದರಿ ಅಸಹಾಯಕ ರಾಗಿರುವಾಗ ಶ್ರೀರಾಮಕೃಷ್ಣರ ದೈವೀಶಕ್ತಿಗೆ ಹೊಸ ಸಾಕ್ಷ್ಯವೊಂದನ್ನು ಕಾಣುತ್ತಿದ್ದರು. ಆಗ ಅವರು ತಮಗೆ ತಾವೇ ಬೈದುಕೊಳ್ಳುತ್ತಿದ್ದರು–“ಛೆ, ಇದೇನಿದು ! ನಮ್ಮದು ಇದೆಂತಹ ಅಪ ನಂಬಿಕೆ ! ಹಣದ ಬಗ್ಗೆ ನಮಗೇಕೆ ಚಿಂತೆ ? ಶ್ರೀರಾಮಕೃಷ್ಣರೇ ಖಂಡಿತವಾಗಿ ಎಲ್ಲವನ್ನೂ ಒದಗಿಸಿಕೊಡುತ್ತಾರೆ.” ಶ್ರೀರಾಮಕೃಷ್ಣರಿಗೆ ಯಾವುದೇ ರೂಪದಿಂದ ಸೇವೆ ಮಾಡಿದರೂ ಅದ ರಿಂದ ತಮ್ಮ ಆಧ್ಯಾತ್ಮಿಕ ಉನ್ನತಿಯಾಗುವುದರಲ್ಲಿ ಸಂದೇಹವಿಲ್ಲ ಎಂಬುದು ಅವರಿಗೆಲ್ಲ ಮನದಟ್ಟಾಯಿತು. ಅಲ್ಲದೆ ಶ್ರೀರಾಮಕೃಷ್ಣರಿಗೆ ಈಗ ಬಂದಿರುವ ಈ ಕಾಯಿಲೆ ತಮ್ಮೆಲ್ಲರಿಗೂ ಯಥಾಶಕ್ತಿ ಗುರುಸೇವೆ ಮಾಡಲು ಒದಗಿರುವ ಒಂದು ಸದವಕಾಶ ಎಂದು ಆ ಭಕ್ತರೂ ಶಿಷ್ಯರೂ ಭಾವಿಸಿದರು. ಆದ್ದರಿಂದ ಈಗ ಗುರುಸೇವೆಗಾಗಿ ಸಾಧ್ಯವಾದಷ್ಟು ತಮ್ಮ ಹಣವನ್ನು ವಿನಿ ಯೋಗಿಸಲು ಭಕ್ತರು ನಿಶ್ಚಯಿಸಿದರು. ಯುವಕಶಿಷ್ಯರೂ ತಮ್ಮ ಶಕ್ತಿಮೀರಿ ಶ್ರೀರಾಮಕೃಷ್ಣರ ವೈಯಕ್ತಿಕ ಸೇವೆಯಲ್ಲಿ ತೊಡಗಲು ಪಣತೊಟ್ಟು ನಿಂತರು. ಅಲ್ಲದೆ, ಶ್ರೀರಾಮಕೃಷ್ಣರ ಅಪೂರ್ವ ಆಧ್ಯಾತ್ಮಿಕ ಶಕ್ತಿ ವಿಶೇಷವಾಗಿ ಪ್ರಕಟವಾಗುವುದನ್ನು ಕಾಣುತ್ತ ಅವರ ಆನಂದೋತ್ಸಾಹಗಳು ಇಮ್ಮಡಿಯಾದುವು. ಶ್ರೀರಾಮಕೃಷ್ಣರು ದಕ್ಷಿಣೇಶ್ವರದಲ್ಲಿರುವವರೆಗೂ ಎಷ್ಟೋ ಭಕ್ತರಿಗೆ ಅಲ್ಲಿ ಯವರೆಗೆ ಹೋಗಲು ಸಾಧ್ಯವಾಗುತ್ತಿರಲಿಲ್ಲ. ಈಗ ಶ್ಯಾಮಪುಕುರಕ್ಕೆ ಬಂದು ದರ್ಶನ ಪಡೆದು ಕೊಂಡು ಹೋಗಲು ಎಲ್ಲರಿಗೂ ಬಹಳ ಅನುಕೂಲವಾಯಿತು. ಕಾಯಿಲೆಯ ನೆವದಿಂದ ಅವರು ‘ಕಾಡಿನಿಂದ ನಾಡಿಗೆ’ ಬಂದದ್ದು ಭಕ್ತಜನರ ಭಾಗ್ಯವಾಗಿ ಪರಿಣಮಿಸಿತು.</p>
  <p>ಈ ಮಧ್ಯೆ ಭಕ್ತವೃಂದದಲ್ಲೊಂದು ದೊಡ್ಡ ಜಿಜ್ಞಾಸೆಯೆದ್ದಿದೆ–‘ಶ್ರೀರಾಮಕೃಷ್ಣರಿಗೆ ಇಂತಹ ಕಾಯಿಲೆ ಏಕಾದರೂ ಬಂದಿರಬಹುದು ?’ ಎಲ್ಲರೂ ತಮ್ಮತಮ್ಮದೇ ಆದ ರೀತಿಯಲ್ಲಿ ಊಹಿಸು ತ್ತಿದ್ದಾರೆ. ಇದು ತೀರ ಸಹಜವೇ. ಏಕೆಂದರೆ, ಪರಮಯೋಗಿಗಳಾದ ಶ್ರೀರಾಮಕೃಷ್ಣರ ಶರೀರಕ್ಕೆ, ಆ ಪರಮ ಪರಿಶುದ್ಧ ಶರೀರಕ್ಕೆ ಕಾಯಿಲೆ ಬರಲು ಹೇಗೆತಾನೆ ಸಾಧ್ಯ ! ಆದರೆ ಇದಕ್ಕೊಂದು ಕಾರಣ ಇರಬೇಕಲ್ಲವೆ ?–ಎಂಬುದು ಭಕ್ತರ ಕುತೂಹಲ, ಜಿಜ್ಞಾಸೆ. ಅವರಲ್ಲಿ ಒಂದು ಗುಂಪಿನವರು ಹೇಳುತ್ತಿದ್ದರು–“ಇದೆಲ್ಲ ಜಗನ್ಮಾತೆಯ ಇಚ್ಛೆಯಲ್ಲದೆ ಬೇರೇನು ! ಶ್ರೀರಾಮ ಕೃಷ್ಣರು ಸಂಪೂರ್ಣವಾಗಿ ಆಕೆಯ ಮೇಲೆಯೇ ನಿರ್ಭರರಾಗಿ, ಅವಳ ಉಪಕರಣವೇ ಆಗಿ ಬಿಟ್ಟಿರುವವರಲ್ಲವೆ ? ಆದ್ದರಿಂದ, ಯಾವುದೋ ಒಂದು ಉದ್ದೇಶವನ್ನು ಪರಿಪೂರ್ಣಗೊಳಿಸುವು ದಕ್ಕೋಸ್ಕರ ಅವಳೇ ಈ ಕಾಯಿಲೆಯನ್ನು ಬರಿಸಿದ್ದಾಳೆ” ಎಂದು. ಇನ್ನೊಂದು ಗುಂಪಿನವರು ಹೇಳುತ್ತಿದ್ದರು : “ಇಲ್ಲ, ಇಲ್ಲ ; ಈ ಕಾಯಿಲೆಯನ್ನು ಶ್ರೀರಾಮಕೃಷ್ಣರು ತಾವೇ ತಂದುಕೊಂಡಿ ದ್ದಾರೆ. ಅವರ ಪ್ರತಿಯೊಂದು ಕ್ರಿಯೆಯೂ ಜನತೆಯ ಹಿತಕ್ಕಾಗಿಯೇ. ಆದ್ದರಿಂದ ಇದನ್ನೂ ಅವರು ತಮ್ಮ ಮೇಲೆ ತಾವೇ ತಂದುಕೊಂಡಿದ್ದಾರೆ, ಅಷ್ಟೆ.” ಆದರೆ ಮೂರನೆಯ ಗುಂಪಿನವರು ಬೇರೆಯೇ ರೀತಿಯಲ್ಲಿ ಯೋಚಿಸಿ ಒಂದು ನಿರ್ಧಾರಕ್ಕೆ ಬಂದಿದ್ದರು–ಏನೆಂದರೆ, ಜನ್ಮ- ಜರಾ-ರೋಗಗಳು ಮನುಷ್ಯ ಶರೀರಕ್ಕೆ ಸಹಜವಾಗಿಯೇ ಸಂಭವಿಸುವಂಥವುಗಳು ; ಇವಕ್ಕೆಲ್ಲ ಅತೀಂದ್ರಿಯವಾದ ಕಾರಣಗಳನ್ನು ಹುಡುಕುವುದಾಗಲಿ, ದೈವಿಕ ಕಾರಣವನ್ನು ಕೊಡುವುದಾಗಲಿ ಅನಗತ್ಯ ಎಂದು. ಈ ರೀತಿಯಾಗಿ ಚಿಂತಿಸಿದವರು ಸುಶಿಕ್ಷಿತರಾದ ಯುವಕಶಿಷ್ಯರು. ಆದರೆ ಅವರು ಈ ಕಾಯಿಲೆ ಮಾನವಸಹಜವಾದದ್ದೆಂದು ನಂಬಿದ್ದರೂ, ಗುರು ಮಹಿಮೆಯಲ್ಲಿ ಕಿಂಚಿತ್ತೂ ಅವಿಶ್ವಾಸ ತಾಳದೆ ತಮ್ಮ ಸರ್ವಸ್ವವನ್ನೂ ತ್ಯಾಗ ಮಾಡಿ, ಶ್ರೀರಾಮಕೃಷ್ಣರ ಸೇವೆ ಮಾಡಲು ಟೊಂಕ ಕಟ್ಟಿ ನಿಂತಿದ್ದರು. ಹೀಗೆ ಗುರುಸೇವೆಯ ಮೂಲಕವೇ ಭಗವತ್ಸಾಕ್ಷಾತ್ಕಾರವೆಂಬ ಆದರ್ಶ ವನ್ನು ಸಿದ್ಧಿಸಿಕೊಳ್ಳುವ ಸಂಕಲ್ಪ ಮಾಡಿದ್ದರು. ಇವರಿಗೆಲ್ಲ ನರೇಂದ್ರನೇ ನಾಯಕನೆಂದು ಹೇಳಬೇಕಾಗಿಯೇ ಇಲ್ಲ. ಹೀಗೆ ಈ ಮೂರು ವರ್ಗದ ಭಕ್ತರು ಶ್ರೀರಾಮಕೃಷ್ಣರನ್ನು ‘ಭಗವ ದವತಾರ,’ ‘ಅತಿಮಾನವ’ ಮತ್ತು ‘ದೇವತಾಮನುಷ್ಯ’ ಎಂದು ಬೇರೆಬೇರೆಯಾಗಿ ಪರಿಭಾವಿಸು ತ್ತಿದ್ದರಾದರೂ, ಇವರೆಲ್ಲರಿಗೂ ಒಂದು ವಿಷಯವಂತೂ ಸ್ಪಷ್ಟವಾಗಿತ್ತು. ಅದೇನೆಂದರೆ, ಶ್ರೀ ರಾಮಕೃಷ್ಣರ ಬೋಧನೆಯನ್ನು ಪರಿಪಾಲಿಸುತ್ತ, ಅವರು ತೋರಿಸಿಕೊಟ್ಟ ಆದರ್ಶಗಳನ್ನು ಅನು ಷ್ಠಾನ ಮಾಡುತ್ತ, ಅವರಿಗೆ ಸೇವೆ ಸಲ್ಲಿಸುತ್ತಿದ್ದರೆ ತಾವು ತಮ್ಮ ಗುರಿ ಸೇರುವುದರಲ್ಲಿ ಸಂದೇಹವೇ ಇಲ್ಲ ಎಂದು. </p>
  <p>ಹೆಚ್ಚಿನ ಸಂಖ್ಯೆಯ ಭಕ್ತರು ಶ್ರೀರಾಮಕೃಷ್ಣರನ್ನು ಅವತಾರವೆಂದು ಕರೆಯುತ್ತಿದ್ದರೂ, ಅವರು ಅವತಾರಪುರುಷರೋ ಅಲ್ಲವೋ ಎಂಬುದು ತಮ್ಮ ತಿಳಿವಳಿಕೆಗೆ ಎಟುಕದ ವಿಷಯ ಎಂಬುದು ನರೇಂದ್ರನ ಅಭಿಮತ. ಆದರೆ ಅವನು ಆ ವಿಚಾರದಲ್ಲಿ ಹಟವಾದಿಯಲ್ಲ. ಸಾಮಾನ್ಯ ಮರ್ತ್ಯ ನಂತೆ ಕಣ್ಣೆದುರಿನಲ್ಲೇ ಕಾಯಿಲೆಯಿಂದ ನರಳುತ್ತ ಮಲಗಿರುವ ಶ್ರೀರಾಮಕೃಷ್ಣರು ಮರುಕ್ಷಣ ದಲ್ಲೇ ದೈವೀಪುರುಷನಾಗಿ ವ್ಯಕ್ತರಾಗಬಲ್ಲರು ಎಂಬುದನ್ನು ಅವನು ಒಪ್ಪಲೇಬೇಕಾಗಿತ್ತು. ಅವರ ವ್ಯಕ್ತಿತ್ವದಲ್ಲಿ ಮಾನವತ್ವ-ದೈವತ್ವಗಳನ್ನು ವಿಂಗಡಿಸಲೇ ಸಾಧ್ಯವಿಲ್ಲದಂತಹ ಸ್ಥಿತಿಯೊಂದನ್ನು ಅವನು ಕಾಣಲಾರಂಭಿಸಿದ್ದ. ನಿಯತ ಸಾಧನೆಯ ಮೂಲಕ ನಮ್ಮನಮ್ಮ ವ್ಯಕ್ತಿತ್ವದ ಸಂಕುಚಿತತೆ ಯಿಂದ ಪಾರಾಗಿ ಅನಂತತೆಯ ಅನುಭವ ಮಾಡಿಕೊಳ್ಳುವುದೇ ‘ಧರ್ಮ’ ಎಂಬುದರ ನಿಜವಾದ ಅರ್ಥ : ಇದನ್ನು ಅವನು ಶ್ರೀರಾಮಕೃಷ್ಣರ ಜೀವನದಲ್ಲಿ ಪ್ರತಿದಿನವೆಂಬಂತೆ ಕಾಣತೊಡಗಿದ್ದ. ಹೀಗೆ ಅವರ ಸಾನ್ನಿಧ್ಯದಲ್ಲಿರುತ್ತ ಸಕಲ ವೇದೋಪನಿಷತ್ತುಗಳ ಸಾರವನ್ನೇ ಅವರಲ್ಲಿ ಕಂಡು ಕೊಂಡ.</p>
  <p>ಆದರೆ ಅವನು ಶ್ರೀರಾಮಕೃಷ್ಣರನ್ನು ‘ಅವತಾರ’ವೆಂದೂ ಸಾರಲಿಲ್ಲ, ‘ಸಾಮಾನ್ಯ ಮಾನವ’ ನೆಂದೂ ಕರೆಯಲಿಲ್ಲ. ಒಮ್ಮೆ ಡಾ ॥ ಸರ್ಕಾರ್ ಈ ವಿಷಯದ ಪ್ರಸ್ತಾಪವೆತ್ತಿದಾಗ ಅವನೆನ್ನು ತ್ತಾನೆ : “ನಾವು ಶ್ರೀರಾಮಕೃಷ್ಣರನ್ನು ‘ಭಗವತ್ಸದೃಶ ವ್ಯಕ್ತಿ’ ಎಂದು ಭಾವಿಸುತ್ತೇವೆ. ಇದು ಹೇಗೆಂದರೆ ಸಸ್ಯವಲಯಕ್ಕೂ ಪ್ರಾಣಿವಲಯಕ್ಕೂ ಮಧ್ಯೆ ಒಂದು ಸ್ಥಿತಿ ಇದೆ. ಈ ಮಧ್ಯಂತರ ಸ್ಥಿತಿಯಲ್ಲಿರುವ ಜೀವಿಗಳನ್ನು ಸಸ್ಯವರ್ಗಕ್ಕೆ ಸೇರಿಸಬೇಕೆ ಅಥವಾ ಪ್ರಾಣಿವರ್ಗಕ್ಕೆ ಸೇರಿಸಬೇಕೆ ಎಂಬುದನ್ನು ನಿರ್ಧರಿಸುವುದು ಕಷ್ಟ. ಅದೇ ತರಹ ಮಾನವಪ್ರಪಂಚಕ್ಕೂ ದೈವಪ್ರಪಂಚಕ್ಕೂ ಮಧ್ಯೆ ಒಂದು ಸ್ಥಿತಿಯಿದೆ. ಈ ಮಧ್ಯಂತರ ಸ್ಥಿತಿಯ ವ್ಯಕ್ತಿಯನ್ನು ಮನುಷ್ಯ ಎಂದು ತಿಳಿಯಬೇಕೆ ಅಥವಾ ದೇವರು ಎಂದು ತಿಳಿಯಬೇಕೆ ಅಂತ ನಿರ್ಧರಿಸುವುದು ಬಹಳ ಕಷ್ಟ. ಹಾಗಾಗಿ ನಾನು ಇವರನ್ನು ಭಗವಂತ ಅಂತ ಹೇಳಲಾರೆ. ಆದರೆ ಇವರು ದೇವರಂತಹ ಮನುಷ್ಯ. ಆದ್ದರಿಂದ ನಾವು ಇವರನ್ನು ಪೂಜಿಸುತ್ತಿದ್ದೇವೆ.”</p>
  <p>ಆದರೆ ಶ್ರೀರಾಮಕೃಷ್ಣರು ನಿಜಕ್ಕೂ ಯಾರು ಎಂಬುದನ್ನು ಅವನು ತಿಳಿಯುವ ಕಾಲ ಶೀಘ್ರದಲ್ಲೇ ಬರಲಿದೆ !</p>
  <p>ತಮ್ಮ ಇಹಲೋಕಲೀಲೆಯ ಪರಿಸಮಾಪ್ತಿಯ ದಿನ ಬಹುಬೇಗ ಸಮೀಪಿಸುತ್ತಿದೆಯೆಂಬು ದನ್ನು ಕಂಡು ಶ್ರೀರಾಮಕೃಷ್ಣರು ತಮ್ಮ ಶಿಷ್ಯರಲ್ಲಿ ಭಗವತ್ಸಾಕ್ಷಾತ್ಕಾರ ವ್ಯಾಕುಲತೆಯನ್ನು ಪ್ರಜ್ವಲಿಸುವಂತೆ ಮಾಡಲು ಇನ್ನಷ್ಟು ಕಾತರರಾಗಿದ್ದರು. ‘ಈ ಜನ್ಮದಲ್ಲೇ ಭಗವಂತನ ಸಾಕ್ಷಾ ತ್ಕಾರ ಮಾಡಿಕೊಳ್ಳುತ್ತೇನೆ’ ಎನ್ನುವ ತೀವ್ರ ವ್ಯಾಕುಲತೆಯಿದ್ದರೆ ಮಾತ್ರ ಮನುಷ್ಯ ತನ್ನ ಸಾಧನೆ ಯನ್ನು ಅಷ್ಟೇ ತೀವ್ರಗೊಳಿಸುತ್ತಾನೆ. ಆದ್ದರಿಂದಲೇ ಶ್ರೀರಾಮಕೃಷ್ಣರ ಆ ಕಾತರ. ಕಾಮಕಾಂಚನ ಗಳ ಮೇಲಿನ ಮೋಹವನ್ನು ಸಂಪೂರ್ಣ ನಾಶಗೊಳಿಸಿದರೆ ಮಾತ್ರ ಸಾಕ್ಷಾತ್ಕಾರ ಸಾಧ್ಯ ಎಂಬ ಸತ್ಯವನ್ನು ಅವರು ಮನಸ್ಸಿಗೆ ನಾಟುವಂತೆ ತಿಳಿಸುತ್ತಿದ್ದರು. ಶ್ಯಾಮಪುಕುರವಾಸದ ಈ ದಿನಗಳಲ್ಲಿ ಅವರ ಮಾತುಗಳೆಲ್ಲವೂ ವಿಶೇಷವಾಗಿ ವೈರಾಗ್ಯಪ್ರಚೋದಕವಾಗಿದ್ದುವು. ಅವರ ಅಕಳಂಕ ಜೀವನ, ಅವರ ಶಕ್ತಿಪೂರ್ಣವಾದ ಬೋಧನೆ, ಅವರು ಭಗವದ್ಭಾವದಲ್ಲಿ ಮುಳುಗೇಳುವ ಮತ್ತು ಸಹಜವಾಗಿ ಸಮಾಧಿಸ್ಥಿತಿಗೇರುವ ದೃಶ್ಯ–ಇವೆಲ್ಲವೂ ಉಜ್ಜ್ವಲ ಜ್ಯೋತಿಯಂತೆ ಶಿಷ್ಯರ ಗಮನ ವನ್ನು ಭವ್ಯವಾದ ಆಧ್ಯಾತ್ಮಿಕ ಆದರ್ಶದೆಡೆಗೆ ಸೆಳೆಯುತ್ತಿದ್ದುವು. ನಾನಾ ಬಗೆಯ ತುಮುಲಗಳಲ್ಲಿ ಸಿಲುಕಿ ತೊಳಲುತ್ತಿದ್ದ ನರೇಂದ್ರನ ಮನಸ್ಸು ಕೂಡ ಈಗ ಶ್ರೀರಾಮಕೃಷ್ಣರ ವ್ಯಕ್ತಿತ್ವ-ಜೀವನ- ಬೋಧನೆಗಳಲ್ಲೇ ನೆಲೆನಿಲ್ಲುವಂತಾಯಿತು. ಅವರ ಬೋಧನೆಗಳು ಆತನ ಹೃದಯದಲ್ಲಿ ಆಳವಾಗಿ ಬೇರೂರಿ ಸ್ಥಿರವಾಗಿ ನಿಂತುವು.</p>
  <p>ಶ್ರೀರಾಮಕೃಷ್ಣರ ಚಿಕಿತ್ಸೆಯನ್ನು ಕೈಗೊಂಡಿದ್ದ ಡಾ ॥ ಸರ್ಕಾರ ಮಹಾ ಮೇಧಾವಿ, ವಿಚಾರ ವಂತ, ಸಹೃದಯಿ. ಶ್ರೀರಾಮಕೃಷ್ಣರನ್ನೂ ಅವರ ಭಕ್ತಗಣವನ್ನೂ ಇವನು ತನ್ನ ಸೂಕ್ಷ್ಮ ವಿಮರ್ಶಾದೃಷ್ಟಿಯಿಂದ ನೋಡುತ್ತ, ಅವರೆಲ್ಲರ ಬಗ್ಗೆ ತನ್ನ ಅನಿಸಿಕೆಗಳನ್ನು ನಿಶ್ಶಂಕೆಯಿಂದ ವ್ಯಕ್ತಪಡಿಸುತ್ತಿದ್ದ. ನರೇಂದ್ರನ ಪರಿಚಯವಾದ ಮೇಲೆ ಇಬ್ಬರ ನಡುವೆ ಆಗಾಗ ಅನೇಕ ವಿಷಯಗಳ ಬಗ್ಗೆ ಮಾತುಕತೆ ನಡೆಯಿತು. ನರೇಂದ್ರನ ಹರಿತ ಬುದ್ಧಿ, ಪ್ರಾಮಾಣಿಕತೆ ಮತ್ತು ಸಂಭಾಷಣಾ ಸಾಮರ್ಥ್ಯಗಳನ್ನು ಕಂಡ ಸರ್ಕಾರ ಬಹಳ ಸಂತೋಷಪಟ್ಟ. ಒಮ್ಮೆಯಂತೂ ಅವನ ಬಾಯಿಂದ ಹಾಡುಗಳನ್ನು ಕೇಳಿ ಆನಂದಾತಿಶಯದಿಂದ ಅವನನ್ನು ಆಲಿಂಗಿಸಿಕೊಂಡುಬಿಟ್ಟ. ಬಳಿಕ ಶ್ರೀರಾಮಕೃಷ್ಣರಿಗೆ ಹೇಳುತ್ತಾನೆ : “ನಿಮ್ಮ ಬಳಿಗೆ ಆಧ್ಯಾತ್ಮಿಕ ಶಿಕ್ಷಣ ಪಡೆಯಲು ಬರು ತ್ತಿರುವವರು ಇವನಂತಹ ಯುವಕರು ಎಂಬುದನ್ನು ಕಂಡು ನನಗೆ ಬಹಳ ಸಂತೋಷವಾಗುತ್ತಿದೆ. ನರೇಂದ್ರ ಒಂದು ನಿಜವಾದ ರತ್ನ. ಅವನು ಜೀವನದ ಯಾವುದೇ ಕ್ಷೇತ್ರದಲ್ಲಿ ಕಾಲಿಟ್ಟರೂ ಅಲ್ಲಿ ಬೆಳಗಬಲ್ಲ.” ಆಗ ಶ್ರೀರಾಮಕೃಷ್ಣರು ಮೆಚ್ಚುಗೆಯಿಂದ ನರೇಂದ್ರನನ್ನೇ ಈಕ್ಷಿಸುತ್ತ ಹೇಳುತ್ತಾರೆ: “ಅದ್ವೈತಗೋಸ್ವಾಮಿಯ ವ್ಯಾಕುಲ ಭಕ್ತಿಯ ಕರೆಗೆ ಓಗೊಟ್ಟು ಶ್ರೀಕೃಷ್ಣಚೈತನ್ಯನು ಅವತಾರ ತಾಳಿದ ಎನ್ನುವ ಮಾತಿದೆ. ಹಾಗೆಯೇ ನರೇಂದ್ರನಿಗಾಗಿ ಇಲ್ಲಿನ ಆವಿರ್ಭಾವ.”</p>
  <p>ಶ್ರೀರಾಮಕೃಷ್ಣರಾಡಿದ ಈ ಒಂದು ಪುಟ್ಟ ವಾಕ್ಯದ ಭಾವ ಅಗಾಧವಾಗಿದೆ. ‘ನರೇಂದ್ರನಿಗಾಗಿ ಇಲ್ಲಿನ ಆವಿರ್ಭಾವ  !’ ಯಾರನ್ನು ಜಗತ್ತು ಇಂದು ದೇವಮಾನವನೆಂದು ಅವತಾರವರಿಷ್ಠನೆಂದು ಸ್ತುತಿಸುತ್ತಿದೆಯೋ ಅಂತಹ ಶ್ರೀರಾಮಕೃಷ್ಣರು ಹೇಳುತ್ತಿದ್ದಾರೆ–ತಾವು ಈ ಅವತಾರವನ್ನು ತಾಳಲು ನರೇಂದ್ರನೇ ಕಾರಣ ಎಂದು. ತಮ್ಮ ಅವತಾರ ಕಾರ್ಯೋದ್ದೇಶ ಪೂರ್ಣವಾಗುವುದ ರಲ್ಲಿ ನರೇಂದ್ರನ ಮಹತ್ವದ ಪಾತ್ರವಿದೆ ಎಂಬುದನ್ನು ಈ ಮೂಲಕ ತಿಳಿಸಿಕೊಡುತ್ತಿದ್ದಾರೆ. ಇದು ಕೇವಲ ಹೊಗಳಿಕೆಯ ಮಾತಲ್ಲ. ಈ ಮಾತಿನ ಪೂರ್ಣ ಸತ್ಯವನ್ನು ಮುಂದೆ ನಾವು ನೋಡಲಿ ದ್ದೇವೆ.</p>
  <p>ವಯಸ್ಸಿನಿಂದ ನರೇಂದ್ರ ಕಿರಿಯನಾದರೂ ತನ್ನ ಅಸಾಧಾರಣ ವಿವೇಚನಾ ಶಕ್ತಿಯಿಂದಲೂ, ಬುದ್ಧಿಮತ್ತೆಯಿಂದಲೂ ಉಳಿದೆಲ್ಲ ಶಿಷ್ಯರಿಗೆ ಹಾಗೂ ಭಕ್ತರಿಗೆ ಸಹಜವಾಗಿಯೇ ನಾಯಕನಾಗಿ, ಅವರಿಗೆ ಮಾರ್ಗದರ್ಶನ ನೀಡಲು ಸಮರ್ಥನಾಗಿದ್ದ. ಅಷ್ಟೇ ಅಲ್ಲದೆ, ಆವಶ್ಯಕತೆ ಕಂಡುಬಂದಾಗ ಅವರನ್ನು ತಿದ್ದಲು ಛೀಮಾರಿ ಹಾಕಿ ಬುದ್ಧಿ ಹೇಳುವ ಸಾಮರ್ಥ್ಯ-ಯೋಗ್ಯತೆ ಅವನಲ್ಲಿತ್ತು. ತನ್ನ ಆ ಸಾಮರ್ಥ್ಯವನ್ನು ಅವನು ಪ್ರಯೋಗಿಸಬೇಕಾದ ಪ್ರಸಂಗವೊಂದು ಒದಗಿಬಂತು.</p>
  <p>ಈ ನಡುವೆ ಭಕ್ತರೆಲ್ಲ ತುಂಬ ಉತ್ಸಾಹ ಶ್ರದ್ಧೆಗಳಿಂದ ಶ್ರೀರಾಮಕೃಷ್ಣರ ಸೇವೆಯಲ್ಲಿ ನಿರತ ರಾಗಿಬಿಟ್ಟಿದ್ದರು. ಅವರ ದಿವ್ಯ ಸಾನ್ನಿಧ್ಯದ ಪರಿಣಾಮವಾಗಿ ಭಕ್ತರ ಭಕ್ತಿ ಭಾವಾವೇಶ ವೃದ್ಧಿಯಾಗ ತೊಡಗಿತ್ತು. ಭಕ್ತಿ-ಶ್ರದ್ಧೆಗಳು ಒಳ್ಳೆಯವೇ ; ಆದರೆ ಅದರ ಆವೇಶ ಎಂಬುದು ಭಕ್ತರನ್ನು ಅವರ ಅರಿವಿಗೇ ಬಾರದಂತೆ ಅಪಾಯದ ಹಾದಿಯಲ್ಲಿ ನಡೆಸಿಕೊಂಡು ಹೋಗುತ್ತಿತ್ತು. ಶ್ರೀರಾಮಕೃಷ್ಣರ ಸತ್ಸಹವಾಸದ ಸಹಾಯದಿಂದ ಬಹುಬೇಗ ಆಧ್ಯಾತ್ಮಿಕ ಉನ್ನತಿಯನ್ನು ಹೊಂದಬೇಕೆಂಬ ಆವೇಶ ಅವರಲ್ಲುಂಟಾಗಿಬಿಟ್ಟಿತ್ತು. ಆದರೆ ಈ ಉತ್ಸಾಹದ ಭರದಲ್ಲಿ ಅವರಿಗರಿವಿಲ್ಲದಂತೆಯೇ ಅವರಲ್ಲಿ ಭಾವಾವೇಗ ಹೆಚ್ಚುತ್ತಿತ್ತೇ ಹೊರತು ನಿಜವಾದ ಪ್ರಪತ್ತಿಯಾಗಲಿ ಆತ್ಮಸಂಯಮವಾಗಲಿ ಕಂಡು ಬರುತ್ತಿರಲಿಲ್ಲ. ಆತ್ಮಸಂಯಮ ಮತ್ತು ಪ್ರೀತಿಪೂರ್ವಕ ಶರಣಾಗತಿ–ಇವೇ ಆಧ್ಯಾತ್ಮಿಕ ಜೀವನದ ಯಶಸ್ಸಿಗೆ ಪ್ರಬಲ ಅಡಿಗಲ್ಲುಗಳು. ಆದರೆ ಈ ಭಕ್ತರು ಭಕ್ತಿಯ ಹೆಸರಿನಲ್ಲಿ ಭಾವಾವೇಗಕ್ಕೆ ಬಲಿಯಾಗಲಾರಂಭಿಸಿದ್ದರು. ಆಧ್ಯಾತ್ಮಿಕ ಸಾಧನೆಯಲ್ಲಿ, ಅದರಲ್ಲೂ ಭಕ್ತಿಸಾಧನೆ ಯಲ್ಲಿ ಭಾವೋತ್ಕರ್ಷಕ್ಕೂ ಒಂದು ಸ್ಥಾನವಿದೆ, ಇಲ್ಲವೆಂದಲ್ಲ. ಆದರೆ ಈ ಭಾವಾವೇಗವನ್ನೇ ಪ್ರಧಾನವಾಗಿ ಮಾಡಿಕೊಂಡುಬಿಟ್ಟರೆ ಗುರಿ ತಪ್ಪುವುದೇ ಖಂಡಿತ. ಸಾಮಾನ್ಯವಾಗಿ ಸಾಧಕರೂ ಸಾಧಕರಲ್ಲದವರೂ ಈ ಬಗೆಯ ಭಾವಾವೇಗವನ್ನೇ ಆಧ್ಯಾತ್ಮಿಕತೆಯೆಂದು ಭ್ರಮಿಸುವ ಸಂಭವ ಹೆಚ್ಚು. ಸಾಮಾನ್ಯ ಜನರು, ಸಾಧನೆಗಿಳಿದಾಗಲೂ ಕೂಡ ಇಂದ್ರಿಯಗಳ ಬಯಕೆಗಳನ್ನು ನಿರೋ ಧಿಸಿ ಉದಾತ್ತೀಕರಿಸುವ ಕಷ್ಟವನ್ನು ಇಷ್ಟಪಡುವುದಿಲ್ಲ. ಅವರು ಇಂದ್ರಿಯಗಳ ಅಭಿಲಾಷೆಗೆ ಅನುಕೂಲಕರವಾದ ಮಾರ್ಗವನ್ನೇ ಬಯಸುತ್ತಾರೆ. ಆದ್ದರಿಂದ ಭಗವಂತ ಹಾಗೂ ಪ್ರಪಂಚ– ಇವೆರಡರ ನಡುವಿನ ಒಂದು ಮಾರ್ಗವನ್ನು ಕಂಡುಕೊಳ್ಳುತ್ತಾರೆ. ನಿಜವಾದ ತ್ಯಾಗಕ್ಕೆ ಅವರ ಮನಸ್ಸು ಒಪ್ಪದಿರುವುದರಿಂದ ಪ್ರಾಪಂಚಿಕ ಭೋಗ ಮತ್ತು ಆಧ್ಯಾತ್ಮಿಕ ಯೋಗಗಳ ಮಧ್ಯದ ಮಾರ್ಗವೊಂದು ಅವರಿಗೆ ಬೇಕು. ಈ ಭೋಗ-ಯೋಗಗಳ ನಡುವಿನ ಮಾರ್ಗವೇ ಭಾವಾವೇಗ! ಆದರೆ ಭಾವಾವೇಗದ ಆಧಿಕ್ಯದಿಂದ ಎಂತಹ ವಿಪರೀತ ಹಾಗೂ ವಿರುದ್ಧ ಪರಿಣಾಮವುಂಟಾ ದೀತೆಂಬ ಕಲ್ಪನೆಯೇ ಅವರಿಗಿರುವುದಿಲ್ಲ. ಈ ಭಾವಾವೇಗದ ಸಹಾಯದಿಂದ ಒಂದಿಷ್ಟು ತಾತ್ಕಾಲಿಕ ಸುಖ ಲಭಿಸಿದರೆ ಅಷ್ಟಕ್ಕೇ ತೃಪ್ತರಾಗಿಬಿಡುತ್ತಾರೆ. ಆದ್ದರಿಂದಲೇ ಶ್ರೀರಾಮಕೃಷ್ಣರು ತಮ್ಮ ಬಳಿಗೆ ಬರುತ್ತಿದ್ದ ಜಿಜ್ಞಾಸುಗಳನ್ನು, ಭಕ್ತರನ್ನು ಚೆನ್ನಾಗಿ ಪರೀಕ್ಷಿಸಿ ನೋಡುತ್ತಿದ್ದರು– ‘ಇವರೇನು ಅನುಕೂಲಕರ ವೇದಾಂತ ಬೇಕೆಂಬವರೋ ಅಥವಾ ಕಟ್ಟುನಿಟ್ಟನ ಸಾಧನೆ ಮಾಡಲು ಸಿದ್ಧರಾಗಿ ಬಂದವರೋ’ ಎಂದು. ತಮ್ಮ ಪ್ರಾಪಂಚಿಕ ಭೋಗಕ್ಕೆ ಧಕ್ಕೆ ಬಾರದಂತೆ ಯೋಗವನ್ನು ಕಲಿಸಿಕೊಡಬೇಕು ಎಂದು ಬಯಸುವವರಾದರೆ, ಅಂಥವರಿಗೆ ಶ್ರೀರಾಮಕೃಷ್ಣರು ಸಂಪೂರ್ಣ ತ್ಯಾಗವನ್ನು ಬೋಧಿಸುತ್ತಿರಲಿಲ್ಲ. ಅವರಿಂದ ಆಧ್ಯಾತ್ಮಿಕ ಆದರ್ಶಗಳನ್ನು ಎಷ್ಟರಮಟ್ಟಿಗೆ ಗ್ರಹಿಸಿ ಪಾಲಿಸಿಕೊಂಡು ಬರಲು ಸಾಧ್ಯವೋ ಅಷ್ಟನ್ನು ಮಾತ್ರ ಬೋಧಿಸುತ್ತಿದ್ದರು. ಆದ್ದರಿಂದಲೇ ಶ್ರೀರಾಮಕೃಷ್ಣರು ಕಾಮಕಾಂಚನದಿಂದ ಕಲುಷಿತರಾಗದ ಯುವಕಶಿಷ್ಯರಿಗೆ ನೀಡುತ್ತಿದ್ದ ಬೋಧನೆಗಿಂತ ಗೃಹಸ್ಥರಿಗೆ ನೀಡುತ್ತಿದ್ದ ಬೋಧನೆ ಭಿನ್ನವಾಗಿರುತ್ತಿತ್ತು. ಇದಲ್ಲದೆ ಸಾಮಾನ್ಯ ವಾಗಿ ಎಲ್ಲರೂ ಅನುಸರಿಸಬಹುದಾದಂತಹ ಬೋಧನೆಗಳನ್ನೂ ನೀಡುತ್ತಿದ್ದರು. ಉದಾಹರಣೆಗೆ, ಅವರು ಕೆಲವೊಮ್ಮೆ ಹೇಳುತ್ತಿದ್ದರು : “ಕಲಿಯುಗದಲ್ಲಿ ಭಕ್ತಿಯನ್ನು ಬೆಳೆಸಿಕೊಳ್ಳಲು ನಾಮ ಸಂಕೀರ್ತನೆಯೇ ಸುಲಭದ ದಾರಿ ; ನಾರದೀಯ ಭಕ್ತಿಮಾರ್ಗವೇ ಸುಲಭೋಪಾಯ” ಎಂದು. ಈ ಮಾತಿನ ಸಂಪೂರ್ಣ ಅರ್ಥ-ಮಹತ್ವ ಹೆಚ್ಚಿನ ಭಕ್ತರಿಗೆ ತಿಳಿಯಲಿಲ್ಲವೆಂದೇ ಹೇಳಬೇಕಾಗು ತ್ತದೆ. ಏಕೆಂದರೆ ನಾರದೀಯ ಭಕ್ತಿಮಾರ್ಗವು ಬೋಧಿಸುವುದಾದರೂ ಭಗವತ್ಪ್ರೇಮದ ಮೂಲಕ ಸಂಪೂರ್ಣ ತ್ಯಾಗವನ್ನೇ. ನಾರದೀಯ ಭಕ್ತಿಮಾರ್ಗದ ಪ್ರಕಾರ, ಎಂತಹ ಭೋಗಿಗಳೇ ಆದರೂ ಭಗವನ್ನಾಮ ಸಂಕೀರ್ತನೆಯ ಮೂಲಕ ಕೊನೆಗೊಂದು ದಿನ ತ್ಯಾಗದ ಆದರ್ಶವನ್ನೇ ಮುಟ್ಟು ತ್ತಾರೆ. ನಾಮಸಂಕೀರ್ತನೆ ಮಾಡುತ್ತ ಹೋದಂತೆ ಭಗವಂತನಲ್ಲಿ ಅನುರಕ್ತಿಯುಂಟಾಗುತ್ತದೆ. ಭಗವಂತನಲ್ಲಿ ಅನುರಕ್ತಿಯುಂಟಾದಂತೆಲ್ಲ ಪ್ರಾಪಂಚಿಕ ಭೋಗಗಳಲ್ಲಿ ವಿರಕ್ತಿಯುಂಟಾಗು ತ್ತದೆ. ಆದ್ದರಿಂದ ನಾರದೀಯ ಭಕ್ತಿಮಾರ್ಗದಲ್ಲಿ ಪರ್ಯಾಯವಾಗಿ ತ್ಯಾಗವೈರಾಗ್ಯಗಳನ್ನೇ ಬೋಧಿಸಲಾಗಿದೆ.</p>
  <p>ಈ ಭಕ್ತರು ಭಾವಾವೇಗದ ಆಕರ್ಷಣೆಗೆ ಬಲಿಯಾಗಲು ಇನ್ನೊಂದು ಕಾರಣವೂ ಇತ್ತು. ಇವರೆಲ್ಲ ಶ್ರೀರಾಮಕೃಷ್ಣರು ಭಾವಾವೇಶಭರಿತರಾಗಿ ನರ್ತಿಸುವುದನ್ನು ಕಂಡವರು ; ಭಗವನ್ನಾಮ ಸಂಕೀರ್ತನೆಯನ್ನು ಕೇಳಿ ಕಣ್ಣೀರು ಸುರಿಸುವುದನ್ನು ಕಂಡವರು ; ಅವರು ಆನಂದಭರಿತರಾಗಿ ನಗುವುದನ್ನು, ಸಮಾಧಿಗೇರುವುದನ್ನು ದಿನನಿತ್ಯವೆಂಬಂತೆ ಕಂಡವರು. ಆದರೆ ಶ್ರೀರಾಮಕೃಷ್ಣರ ತಪೋಮಯ ಜೀವನವನ್ನು ಸಮಗ್ರವಾಗಿ ಕಂಡವರಲ್ಲ, ಕಾಣುವ ಯತ್ನವನ್ನೂ ಮಾಡಿದವರಲ್ಲ. ಅವರ ಭಾವಾವೇಶವೆಂಬುದು ಇತರರ ಅಗ್ಗದ ಭಾವಾವೇಶದಂತಲ್ಲ, ಅದರ ಹಿನ್ನೆಲೆಯಲ್ಲಿ ಅದ್ಭುತ ತಪಸ್ಸು ಇತ್ತು, ಮಹಾ ತ್ಯಾಗವಿತ್ತು ಎಂಬುದು ಇವರಿಗೆ ತಿಳಿಯದು. ಆದರೆ ಶ್ರೀರಾಮಕೃಷ್ಣರು ನರ್ತಿಸುವುದನ್ನು ನೋಡಿ ತಾವೂ ನರ್ತಿಸಲಾರಂಭಿಸಿದರು ; ಅವರು ನಗುವು ದನ್ನು ನೋಡಿ ತಾವೂ ನಗಲಾರಂಭಿಸಿದರು. ಆದರೆ ಇವರು ಅವರಂತೆ ಆಧ್ಯಾತ್ಮಿಕ ಜೀವನದ ಅಂತಿಮಾವಸ್ಥೆಯಾದ ಸಮಾಧಿಸ್ಥಿತಿಯನ್ನು ಮುಟ್ಟಬಲ್ಲರೆ ! ಅದಕ್ಕೆ ವರ್ಷಾಂತರಗಳ, ಜನ್ಮಾಂತರಗಳ ತಪಸ್ಸು ಬೇಕು, ಶಿಸ್ತುಬದ್ಧ ಸಾಧನೆ ಬೇಕು. ಆದರೆ ಈ ಭಕ್ತರ ಹತ್ತಿರ ಇದ್ದುದೆಲ್ಲ ಬರಿಯ ಭಾವಾವೇಗ !</p>
  <p>ಈ ಮಧ್ಯೆ, ಪರಮಭಕ್ತನಾದ ಗಿರೀಶಚಂದ್ರ ಘೋಷ್ ಶ್ರೀರಾಮಕೃಷ್ಣರನ್ನು ಭಗವಂತನ ಅವತಾರ ಎಂದು ಘಂಟಾಘೋಷವಾಗಿ ಸಾರಲಾರಂಭಿಸಿದ. ಅಲ್ಲದೆ ಇತರರನ್ನೂ ತನ್ನ ನಂಬಿಕೆಯಲ್ಲಿ ಸಹಭಾಗಿಗಳಾಗುವಂತೆ ಪ್ರಚೋದಿಸಿದ. ಇದರಿಂದ ಭಕ್ತಾದಿಗಳಲ್ಲಿ ಒಂದು ಹೊಸ ಆವೇಶವುಂಟಾಯಿತು. ಗಿರೀಶನಂತಹ ಮಹಾಭಕ್ತನೇ ಹೇಳುತ್ತಿರುವಾಗ ಇನ್ನೇನು ಎಂದು ತಾವೂ ಅಹುದಹುದೆಂದು ತಲೆದೂಗಿದರು. ಆದರೆ ಗಿರೀಶನ ವಿಷಯವೇ ಬೇರೆ. ಅವನ ಶ್ರದ್ಧೆಯ ಮಟ್ಟವೇ ಬೇರೆ. ಭಕ್ತರನೇಕರಲ್ಲಿ ಅವನಲ್ಲಿದ್ದಂತಹ ಪ್ರಾಮಾಣಿಕ ಶ್ರದ್ಧೆಯಿರಲಿಲ್ಲ. ಆದರೆ ಅವನಂತೆಯೇ ತಾವೂ ಶ್ರೀರಾಮಕೃಷ್ಣರಿಗೆ ತಮ್ಮ ಆಧ್ಯಾತ್ಮಿಕ ಜೀವನದ ವಕಾಲತ್ತನ್ನು ವಹಿಸಿ ಬಿಟ್ಟಿರುವುದಾಗಿಯೂ, ಆದ್ದರಿಂದ ತಾವಿನ್ನು ಯಾವ ಸಾಧನೆಯನ್ನೂ ಮಾಡಬೇಕಾಗಿಲ್ಲ ಎಂದೂ ಹೇಳಿಕೊಂಡು ತಿರುಗಲಾರಂಭಿಸಿದರು.</p>
  <p>ಇದೆಲ್ಲದರ ಜೊತೆಗೆ ಬ್ರಾಹ್ಮಸಮಾಜದ ಮುಖಂಡರಲ್ಲೊಬ್ಬನಾದ ವಿಜಯಕೃಷ್ಣ ಗೋಸ್ವಾಮಿ ಶ್ರೀರಾಮಕೃಷ್ಣರ ಕುರಿತಾಗಿ ವ್ಯಕ್ತಪಡಿಸಿದ ಅಭಿಪ್ರಾಯದಿಂದಾಗಿ ಭಕ್ತಜನರಲ್ಲಿ ಒಂದು ಕೋಲಾಹಲವೇ ಎದ್ದಿತು. ಈತ ಅನೇಕ ವರ್ಷಗಳಿಂದಲೂ ಅವರ ವಿಶ್ವಾಸಿಗನಾಗಿ ದ್ದವನೇ. ಆದರೆ ಈಗ ಅವನಿಗೆ ಅವರ ವಿಚಾರದಲ್ಲಿದ್ದ ಭಕ್ತಿ-ಗೌರವ ಇದ್ದಕ್ಕಿದ್ದಂತೆ ತೀವ್ರವಾಗ ತೊಡಗಿತ್ತು. ಇದಕ್ಕೆ ಮುಖ್ಯ ಕಾರಣ ಆತ ದರ್ಶನವೊಂದರಲ್ಲಿ ಅವರನ್ನು ಕಂಡದ್ದು. ಆತ ಶ್ರೀರಾಮಕೃಷ್ಣರ ಬಳಿಗೆ ಬಂದು ತನ್ನ ದರ್ಶನಾನುಭವವನ್ನು ಬಣ್ಣಿಸಿ, “ನೀವು ನಿಜಕ್ಕೂ ಆಧ್ಯಾತ್ಮಿಕತೆಯ ತುದಿಗೇರಿದವರು ಎಂದು ನನಗೆ ಭರವಸೆಯುಂಟಾಗಿದೆ. ನಾನು ಕಂಡಿರುವ ಯಾವ ಸಾಧು-ಸಂತರೂ ನಿಮ್ಮ ಮಟ್ಟಕ್ಕೆ ಬರಲಾರರು. ಆದರೆ ನಿಮ್ಮ ನಿಜಸ್ವರೂಪವನ್ನು ಜನಗಳು ಅರಿತುಕೊಂಡಿಲ್ಲ, ಅಷ್ಟೇ” ಎಂದು ನುಡಿದ. ಸ್ವತಃ ಶ್ರೀರಾಮಕೃಷ್ಣರು ಅವನ ಮಾತನ್ನು ಸಮರ್ಥಿಸಲಿಲ್ಲವಾದರೂ ಭಕ್ತರಿಗೆಲ್ಲ ಅದು ಸಂಪೂರ್ಣ ಸಮ್ಮತವಾಯಿತು.</p>
  <p>ಹೀಗೆ ಶ್ರೀರಾಮಕೃಷ್ಣರು ಅವತಾರಪುರುಷರೆಂಬ ನಂಬಿಕೆ ಬಹುಬೇಗ ಹರಡಿತು. ಕೆಲವರಂತೂ ಶ್ರೀರಾಮಕೃಷ್ಣರು ತಮ್ಮ ಅಲೌಕಿಕ ಶಕ್ತಿಯನ್ನು ವ್ಯಕ್ತಪಡಿಸುವ ಪವಾಡವನ್ನೇನಾದರೂ ಎಸಗ ಬಹುದೆಂಬ ನಿರೀಕ್ಷೆಯಲ್ಲೇ ಸದಾ ಇರತೊಡಗಿದರು. ಇನ್ನು ಕೆಲವರು ಭಗವತ್ಸಂಬಂಧವಾದ ಹಾಡುಗಳನ್ನು, ಮಾತುಗಳನ್ನು ಕೇಳಿದೊಡನೆ ಭಾವಾವೇಶಭರಿತರಾಗಿ ಅರೆಪ್ರಜ್ಞಾವಸ್ಥೆಯನ್ನು ತಾಳಲಾರಂಭಿಸಿದರು.</p>
  <p>ನರೇಂದ್ರ ಪರಿಸ್ಥಿತಿಯನ್ನು ಸೂಕ್ಷ್ಮವಾಗಿ ಗಮನಿಸುತ್ತಿದ್ದ. ಭಕ್ತರೆಲ್ಲ ಆತ್ಮಸಂಯಮಪೂರ್ಣ ವಾದ ಸಾಧನೆಯನ್ನು ಬದಿಗೊತ್ತಿ ಕೇವಲ ಭಾವಾವೇಗಕ್ಕೆ ಬಲಿಯಾಗುತ್ತಿರುವುದರ ಅಪಾಯವನ್ನು ಅವನು ನಿಚ್ಚಳವಾಗಿ ಕಂಡ. ತಾನೀಗ ಪರಿಸ್ಥಿತಿಯನ್ನು ಕೈಗೆತ್ತಿಕೊಳ್ಳದಿದ್ದರೆ ಇದೆಲ್ಲ ವಿಕೋಪಕ್ಕೆ ಹೋಗಬಹುದು ಎಂದು ಊಹಿಸಿದ. ಹಿರಿಯರನ್ನು ತಿದ್ದುವುದು ಕಷ್ಟಸಾಧ್ಯವಾದ್ದರಿಂದ ಯುವಕ ರನ್ನಾದರೂ ಈ ಅಪಾಯದಿಂದ ಪಾರುಮಾಡಬೇಕು ಎಂದು ಆಲೋಚಿಸಿ ತನ್ನ ಯುವಮಿತ್ರರಿಗೆ ಎಚ್ಚರಿಕೆ ಹೇಳಿದ :</p>
  <p>“ನೋಡಿ, ನಮ್ಮ ವ್ಯಕ್ತಿತ್ವದಲ್ಲಿ ಸತ್ಪರಿವರ್ತನೆಯನ್ನು ಉಂಟುಮಾಡಲಾಗದ ಈ ಕೇವಲ ಭಾವಾವೇಗದಿಂದ ಏನೂ ಪ್ರಯೋಜನವಿಲ್ಲ. ಮನುಷ್ಯನು ಭಾವಾವೇಗ ಕೆರಳಿದ ಕ್ಷಣದಲ್ಲಿ ಸಾಕ್ಷಾತ್ಕಾರಕ್ಕಾಗಿ ವ್ಯಾಕುಲತೆಯನ್ನು ವ್ಯಕ್ತಪಡಿಸಬಹುದು. ಆದರೆ, ಕಾಮಕಾಂಚನಾಸಕ್ತಿಯಿಂದ ಬಿಡುಗಡೆ ಹೊಂದಬಲ್ಲ ಸಾಮರ್ಥ್ಯವನ್ನು ತಂದುಕೊಡದಿದ್ದರೆ ಅದರಲ್ಲಿ ಏನೇನೂ ಸತ್ತ್ವವಿಲ್ಲ ಎಂಬುದನ್ನು ತಿಳಿದುಕೊಳ್ಳಿ. ಆದ್ದರಿಂದ ಇಂತಹ ಭಾವಾವೇಗದಿಂದ ಆಧ್ಯಾತ್ಮಿಕ ಜೀವನಕ್ಕೆ ಯಾವ ಸಹಾಯವೂ ಇಲ್ಲ, ಪ್ರಯೋಜನವೂ ಇಲ್ಲ. ಈ ಭಾವಾವೇಗದ ಪರಿಣಾಮವಾಗಿ ಕೆಲವರಿಗೆ ಕಣ್ಣೀರು ಸುರಿಯಬಹುದು ; ರೋಮಾಂಚನದ ಅನುಭವವಾಗಬಹುದು ; ಅಥವಾ ತಾತ್ಕಾಲಿಕವಾಗಿ ಶರೀರಪ್ರಜ್ಞೆ ಕೂಡ ತಪ್ಪಬಹುದು. ಆದರೆ ನಾನು ಸ್ಪಷ್ಟವಾಗಿ ಹೇಳುತ್ತೇನೆ ಕೇಳಿ, ಇದೆಲ್ಲ ಕೇವಲ ನರದೌರ್ಬಲ್ಯದ ಲಕ್ಷಣಗಳೇ ಹೊರತು ನಿಜವಾದ ಆಧ್ಯಾತ್ಮಿಕ ಅನುಭವ ಗಳಲ್ಲವೇ ಅಲ್ಲ, ಮತ್ತು ಇವು ಕೇವಲ ಕೃತಕ, ಅಸಹಜ. ಒಂದು ವೇಳೆ ಮನುಷ್ಯನಿಗೆ ತನ್ನ ಭಾವೋದ್ರೇಕವನ್ನು ಹತೋಟಿಯಲ್ಲಿಡಲು ಸಾಧ್ಯವಾಗದೆ ಹೋದರೆ ಅವನು ನಿಸ್ಸಂಕೋಚವಾಗಿ ವೈದ್ಯರ ಸಲಹೆ ಪಡೆಯಬೇಕು. ಪೌಷ್ಟಿಕ ಆಹಾರವನ್ನು ಸೇವಿಸಿ ಶರೀರವನ್ನು ಬಲಪಡಿಸಿಕೊಳ್ಳ ಬೇಕು. ನಮ್ಮ ಮನಸ್ಸಿನ ಮೇಲೆ ನಮಗೆ ಒಂದು ಬಲವಾದ ಹತೋಟಿ ಸಿಕ್ಕಾಗ ಮಾತ್ರ ನಮ್ಮಲ್ಲಿ ಉದಿಸುವ ಭಾವಗಳು ಪ್ರಾಮಾಣಿಕವಾದವುಗಳು ಎನ್ನಬಹುದು, ಅವುಗಳಲ್ಲಿ ಸತ್ತ್ವವಿದೆ ಎನ್ನ ಬಹುದು. ಎಲ್ಲೋ ಕೆಲವು ವ್ಯಕ್ತಿಗಳಲ್ಲಿ ಮಾತ್ರ ಅವರ ಪ್ರಬಲವಾದ ಆಧ್ಯಾತ್ಮಿಕ ಭಾವಲಹರಿಯು ಅವರೆಷ್ಟೇ ತಡೆಹಿಡಿದರೂ ಕೂಡ ಹೊರಹೊಮ್ಮಿ ಬಂದೀತು. ಆಗ ಅವರಲ್ಲಿ ರೋಮಾಂಚ, ಆನಂದಬಾಷ್ಟ, ಭಾವಪರವಶತೆ–ಇವುಗಳನ್ನೆಲ್ಲ ಕಾಣಬಹುದು, ತಾತ್ಕಾಲಿಕವಾಗಿ ಬಾಹ್ಯಪ್ರಜ್ಞೆ ತಪ್ಪುವುದನ್ನೂ ಕಾಣಬಹುದು, ಆದರೆ ಅಲ್ಪಬುದ್ಧಿಯ ಸಾಮಾನ್ಯ ಜನ ಇದನ್ನೇ ವಿಪರೀತವಾಗಿ ಅರ್ಥಮಾಡಿಕೊಂಡು, ಹೀಗೆಲ್ಲ ಆದರೆ ಮಾತ್ರವೇ ಅದು ಉನ್ನತ ಆಧ್ಯಾತ್ಮಿಕ ಸ್ಥಿತಿ ಎಂದು ಭಾವಿಸುತ್ತಾರೆ ಮತ್ತು ತಾವೂ ಅಂಥ ಲಕ್ಷಣಗಳನ್ನೆಲ್ಲ ತೋರಿಸಲು ತೊಡಗುತ್ತಾರೆ. ತಮ್ಮಲ್ಲಿ ಆಧ್ಯಾತ್ಮಿಕ ಉನ್ನತಿ ಆಗಿರುವುದನ್ನು ಇತರರು ತಿಳಿದುಕೊಳ್ಳಬೇಕು ಎನ್ನುವುದೇ ಅವರ ಉದ್ದೇಶ. ಕಾಲಕ್ರಮದಲ್ಲಿ ಅವರಿಗೆ ಈ ವರ್ತನೆಗಳೆಲ್ಲ ಒಗ್ಗಿಹೋಗುತ್ತದೆ ; ಇದರ ಪರಿಣಾಮವಾಗಿ ಅವರ ನರಮಂಡಲ ದುರ್ಬಲಗೊಂಡು ಸ್ವಲ್ಪ ಭಾವಪ್ರಚೋದನೆಯಾದರೂ ಸಾಕು–ತನ್ನಷ್ಟಕ್ಕೇ ಕಣ್ಣಲ್ಲಿ ನೀರು ಬಂದುಬಿಡುತ್ತದೆ, ರೋಮಾಂಚನವಾಗಿಬಿಡುತ್ತದೆ ! ಕ್ರಮೇಣ ಅವರು ಇನ್ನಷ್ಟು ದುರ್ಬಲರಾಗಿ ಬುದ್ಧಿಸ್ವಾಸ್ಥ್ಯವನ್ನು ಕಳೆದುಕೊಂಡು ನಿಷ್ಪ್ರಯೋಜಕರಾಗುತ್ತಾರೆ. ಹೀಗೆ ಭಗ ವಂತನ ಸಾಕ್ಷಾತ್ಕಾರಕ್ಕಾಗಿ ಪ್ರಯತ್ನ ಮಾಡುವವರಲ್ಲಿ ನೂರಕ್ಕೆ ಎಂಬತ್ತು ಜನ ಬೂಟಾಟಿಕೆ ದಾಸಯ್ಯಗಳಾಗಿಬಿಡುತ್ತಾರೆ, ಹದಿನೈದು ಜನ ತಲೆಕೆಡಿಸಿಕೊಂಡು ಹುಚ್ಚರಾಗುತ್ತಾರೆ. ಇನ್ನುಳಿದ ಐದು ಜನ ಮಾತ್ರ ಸಾಕ್ಷಾತ್ಕಾರ ಮಾಡಿಕೊಂಡು ಕೃತಾರ್ಥರಾಗುತ್ತಾರೆ, ಆದ್ದರಿಂದ ಎಚ್ಚರಿಕೆ ಯಿರಲಿ !”</p>
  <p>ಮೊದಮೊದಲು ಉಳಿದ ತರುಣ ಶಿಷ್ಯರು ನರೇಂದ್ರನ ಈ ಅಭಿಪ್ರಾಯಗಳನ್ನು ಒಪ್ಪಲಿಲ್ಲ. ಇದೆಲ್ಲ ಅವನ ಕಲ್ಪನೆಗಳು ಮಾತ್ರ ಎಂದುಕೊಂಡರು. ಆದರೆ ಕೆಲವು ಭಕ್ತರನ್ನು ಸೂಕ್ಷ್ಮವಾಗಿ ಗಮನಿಸಿ ನೋಡಿದಾಗ ಗುಟ್ಟೆಲ್ಲ ಹೊರಗೆ ಬಂತು ! ಇವರುಗಳು ಕಣ್ಣಲ್ಲಿ ನೀರು ಸುರಿಸುವುದನ್ನು, ಭಾವಪರವಶರಾದಂತೆ ಬೀಳುವುದನ್ನು ಮನೆಯಲ್ಲಿ ಚೆನ್ನಾಗಿ ಅಭ್ಯಾಸ ಮಾಡಿಕೊಂಡು ಬರು ತ್ತಿದ್ದರು ! ಇನ್ನು ಕೆಲವರು ಸುಮ್ಮನೆ ಇತರರನ್ನು ಅನುಕರಿಸುತ್ತಿದ್ದರು. ನರೇಂದ್ರನ ಸಸ್ನೇಹ ಬುದ್ಧಿವಾದಕ್ಕೆ ಕಿವಿಗೊಟ್ಟು ಪೌಷ್ಟಿಕ ಆಹಾರವನ್ನು ಸೇವಿಸಿ, ಆತ್ಮಸಂಯಮವನ್ನು ಅಭ್ಯಾಸ ಮಾಡಿದಾಗ ಇವರಲ್ಲಿ ಒಂದಿಬ್ಬರ ಭಾವೋದ್ರೇಕವೆಲ್ಲ ಉಪಶಮನವಾದುದನ್ನು ಶಿಷ್ಯರು ಕಂಡರು. ಆದರೆ ಇನ್ನು ಕೆಲವರ ಬಳಿ ಈ ಉಪಾಯಗಳೂ ಫಲಿಸಲಿಲ್ಲ. ಅವರು ಭಾವೋದ್ರೇಕದ ಪ್ರದರ್ಶನವನ್ನು ನಿಲ್ಲಿಸಲೇ ಇಲ್ಲ. ಆಗ ನರೇಂದ್ರ ಅಂಥವರನ್ನು ಸ್ವಲ್ಪ ರೇಗಿಸುವುದರ ಮೂಲಕ ಸರಿದಾರಿಗೆ ತರಲು ಪ್ರಯತ್ನಿಸಿದ. ಈ ಸೋಗುಗಾರಿಕೆಯ ಬದಲಾಗಿ ತಮ್ಮ ಅಂತಶ್ಶಕ್ತಿಯನ್ನು ಬೆಳೆಸಿಕೊಳ್ಳುವಂತೆ ಅವರಿಗೆ ಬೋಧಿಸಿದ. ಆ ಯುವಕರನ್ನೆಲ್ಲ ಸೇರಿಸಿ ಜ್ಞಾನ-ಭಕ್ತಿ-ವಿವೇಕ- ವೈರಾಗ್ಯಪರವಾದ ಹಾಡುಗಳನ್ನು ಹೇಳಿಸುತ್ತಿದ್ದ. ತನ್ಮೂಲಕ ಅವರಲ್ಲಿ ಧ್ಯಾನ ಜಪ ತಪಗಳ ಆದರ್ಶಗಳನ್ನು ಜ್ವಲಂತಗೊಳಿಸಿದ. ಪ್ರಾಪಂಚಿಕ ಭೋಗಗಳ ವಿಚಾರದಲ್ಲಿ ವೈರಾಗ್ಯ ತಾಳುವಂತೆ ಪ್ರಚೋದಿಸಿದ, ಕೆಲವೊಮ್ಮೆ ಶ್ರೀರಾಮಕೃಷ್ಣರ ಅದ್ಭುತ ಭಕ್ತಿಯ ದ್ಯೋತಕವಾದ ಅವರ ಜೀವನದ ಘಟನೆಗಳನ್ನು ಅತ್ಯಂತ ವರ್ಣಮಯವಾಗಿ, ಮನನಾಟುವಂತೆ ಚಿತ್ರಿಸುತ್ತಿದ್ದ. ಅವರ ದಿವ್ಯತೆಯನ್ನು ಅವನು ವರ್ಣಿಸುವ ಕ್ರಮವನ್ನು ಕಂಡೇ ಅವನ ಸ್ನೇಹಿತರು ಬೆಕ್ಕಸ ಬೆರಗಾಗು ತ್ತಿದ್ದರು. ಇನ್ನು ಕೆಲವು ಬಾರಿ <span class="en">Imitation of Christ</span> ಎಂಬ ಪುಸ್ತಕದ ಸಾಲುಗಳನ್ನು ಉದಾಹರಿಸಿ ಹೇಳುತ್ತಿದ್ದ, “ಯಾವನು ಭಗವಂತನನ್ನು ನಿಜವಾಗಿಯೂ ಪ್ರೀತಿಸುತ್ತಾನೆಯೋ ಅಂಥವನ ಜೀವನವೂ ಸ್ವಯಂ ಭಗವಂತನ ರೀತಿಯಲ್ಲಿಯೇ ರೂಪುಗೊಳ್ಳುತ್ತದೆ. ಎಂದರೆ, ಆ ದೈವೀ ಗುಣಗಳು ಅವನಲ್ಲೂ ಪ್ರಕಟಗೊಳ್ಳುತ್ತವೆ. ಆದ್ದರಿಂದ, ನಾವು ಶ್ರೀರಾಮಕೃಷ್ಣರನ್ನು ನಿಜ ವಾಗಿಯೂ ಪ್ರೀತಿಸುತ್ತೇವೆಯೋ ಇಲ್ಲವೋ ಎಂಬುದು ಈ ಒಂದು ಪರೀಕ್ಷೆಯಿಂದಲೇ ಗೊತ್ತಾಗಿಬಿಡುತ್ತದೆ. ನಮಗೆ ಅವರಲ್ಲಿ ನಿಜವಾದ ಭಕ್ತಿ-ಪ್ರೀತಿ ಇರುವುದಾದಲ್ಲಿ, ನಾವು ಅವರನ್ನು ಸುಮ್ಮನೆ ಸ್ತುತಿಸಿದರೆ ಆಗಲಿಲ್ಲ ; ಬದಲಾಗಿ ಅವರ ಆ ಪರಮಾದ್ಭುತ ಗುಣವಿಶೇಷಗಳನ್ನು ನಾವೂ ಕಿಂಚಿತ್ತಾದರೂ ಅಳವಡಿಸಿಕೊಂಡು ತೋರಿಸಬೇಕು.” ಮತ್ತು, ಶ್ರೀರಾಮಕೃಷ್ಣರು ಆಗಾಗ ಹೇಳುತ್ತಿದ್ದ ಈ ಅರ್ಥಗರ್ಭಿತ ಮಾತನ್ನು ನೆನಪಿಸಿಕೊಡುತ್ತಿದ್ದ : “ಮೊತ್ತಮೊದಲು ಅದ್ವೈತಜ್ಞಾನ ವನ್ನು ನಿಮ್ಮ ಬಟ್ಟೆಯ ತುದಿಗೆ ಗಂಟುಕಟ್ಟಿಕೊಳ್ಳಿ ; ಅನಂತರ ನಿಮಗೆ ಇಷ್ಟಬಂದಂತೆ ಮಾಡಿ.” ಶ್ರೀರಾಮಕೃಷ್ಣರ ಭಾವಸಮಾಧಿಯ ಹಿನ್ನಲೆಯಲ್ಲಿ ಈ ಅದ್ವೈತಜ್ಞಾನವೆಂಬುದು ಹೇಗೆ ನೆಲೆ ಗೊಂಡಿದೆ ಎಂಬುದನ್ನು ಅವರಿಗೆ ವಿವರಿಸಿ, “ನಾವೂ ಆ ಬಗೆಯ ಜ್ಞಾನವನ್ನು ಮೊದಲು ಪಡೆದುಕೊಳ್ಳುವ ಪ್ರಯತ್ನ ಮಾಡಬೇಕು !” ಎಂದು ಸಹಶಿಷ್ಯರನ್ನು ಪ್ರೇರೇಪಿಸುತ್ತಿದ್ದ. </p>
  <h1>15</h1>
  <p>ಮಹಾತ್ಯಾಗದ ಮುನ್ನೋಟ</p>
  <p>ಹೀಗೆ ನರೇಂದ್ರ ತನ್ನ ಯುವಸ್ನೇಹಿತರ ಶೀಲವನ್ನು ತಿದ್ದುತ್ತ ಅವರ ಜೀವನಗಳನ್ನು ರೂಪಿಸುತ್ತಿದ್ದ ; ಜೊತೆಗೆ ತಾನೂ ಸಾಧನಾನಿರತನಾಗಿದ್ದು, ಗುರುಸೇವೆಯನ್ನೂ ಮಾಡುತ್ತ ಬಂದ. ಆದರೆ ಈ ಕಡೆ ಶ್ರೀರಾಮಕೃಷ್ಣರ ದೇಹಾರೋಗ್ಯ ಉತ್ತಮಗೊಳ್ಳುವುದರ ಬದಲಿಗೆ ದಿನದಿಂದ ದಿನಕ್ಕೆ ಕೆಡುತ್ತಲೇ ಬಂತು. ಔಷಧಗಳಾವೂವೂ ಪರಿಣಾಮಕಾರಿಯಾಗದೆ ಹೋದುವು. ಇದನ್ನು ಗಮನಿಸಿದ ಡಾಕ್ಟರ್ ಮಹೇಂದ್ರಲಾಲ್ ಸರ್ಕಾರ ಆಲೋಚಿಸಿದ–ಬಹುಶಃ ಕಲ್ಕತ್ತದ ಮಲಿನ ವಾತಾವರಣವೇ ಇದಕ್ಕೆ ಕಾರಣ ; ಅವರನ್ನು ಯಾವುದಾದರೂ ಉದ್ಯಾನಗೃಹದಲ್ಲಿಟ್ಟರೆ ಅವರು ಗುಣಮುಖರಾಗಲು ಅನುಕೂಲವಾದೀತು ಎಂದು. ಭಕ್ತರಿಗೆಲ್ಲ ಇದು ಒಪ್ಪಿಗೆಯಾಯಿತು. ಸರಿ, ಕೂಡಲೇ ಎಲ್ಲರೂ ಅಂತಹ ಒಂದು ಜಾಗಕ್ಕಾಗಿ ಹುಡುಕಾಟ ನಡೆಸಿ ಉತ್ತರ ಕಲ್ಕತ್ತದ ಕಾಶೀಪುರ ಎಂಬಲ್ಲಿನ ಉದ್ಯಾನಗೃಹವೊಂದನ್ನು ಗೊತ್ತುಮಾಡಿದರು. 1885ರ ಡಿಸೆಂಬರ್ ತಿಂಗಳಲ್ಲಿ ಶ್ರೀರಾಮಕೃಷ್ಣರನ್ನು ಇಲ್ಲಿಗೆ ಕರೆತೆರಲಾಯಿತು. ಈ ಮನೆ, ಗಿಡಮರಬಳ್ಳಿಗಳ ನಡವೆ, ವಿಶಾಲವಾದ ಹಜಾರಗಳಿಂದ ಕೂಡಿದ್ದು ಬಹಳ ಸುಂದರವಾಗಿತ್ತು. ಇಲ್ಲಿನ ಶುದ್ಧವಾದ ಗಾಳಿ, ಪ್ರಶಾಂತವಾದ ವಾತಾವರಣ ಇವುಗಳಿಂದ ಅವರಿಗೆ ಎಷ್ಟೋ ಹಿತವೆನಿಸಿತು.</p>
  <p>ಆದರೆ ಈ ಕಾಶೀಪುರದ ಉದ್ಯಾನಗೃಹವಾಸವೇ ಶ್ರೀರಾಮಕೃಷ್ಣರ ಜೀವನ ನಾಟಕದ ಕೊನೆಯ ದೃಶ್ಯ. ಅವರು ಗಂಟಲು ಬೇನೆಯಿಂದ ಅಧಿಕವಾಗಿ ನರಳಿದ್ದೂ ಇಲ್ಲೇ. ಹಾಗೆಯೇ ಭಕ್ತವೃಂದದ ಪಾಲಿಗೆ ಆನಂದಮಯವಾದ ಕೆಲವು ದಿನಗಳನ್ನು ಕಳೆದದ್ದೂ ಈ ಸ್ಥಳದಲ್ಲೇ. ಅವರು ತಮ್ಮ ಅವತಾರೋದ್ದೇಶದ ಕಾರ್ಯವನ್ನು ಪೂರ್ಣಗೊಳಿಸಿದ್ದೂ ಈ ದಿನಗಳಲ್ಲೇ. ಮತ್ತು ಮುಂದೆ ತಮ್ಮ ದಿವ್ಯಸಂದೇಶಗಳನ್ನು ಸಾರಲಿರುವಂತಹ ಸರ್ವಸಂಗ ಪರಿತ್ಯಾಗಗಿಗಳಾದ ಯುವಕರನ್ನು ಸೇರಿಸಿ ಸಂಘಟನೆ ಮಾಡಿದ್ದೂ ಈ ಸ್ಥಳದಲ್ಲೇ. ಈಗ ಅವರ ನಿರೀಕ್ಷೆ-ಭರವಸೆಗಳೆಲ್ಲ ನರೇಂದ್ರನಲ್ಲೇ ಕೇಂದ್ರೀಕೃತವಾಗಿವೆ. ತಾವು ಮರಣಶಯ್ಯೆಯಲ್ಲಿ ಮಲಗಿದ್ದರೂ ನರೇಂದ್ರ ಹಾಗೂ ಇತರ ಶಿಷ್ಯರನ್ನು ಮಹಾಕಾರ್ಯವೆಸಗಬಲ್ಲ ಮಹಿಮಾವಂತರನ್ನಾಗಿ ಸಿದ್ಧಗೊಳಿಸುವ ಕಾರ್ಯದಲ್ಲಿ ಅವರೀಗ ನಿರತರಾದರು.</p>
  <p>ತಮ್ಮ ಅವತಾರಸಮಾಪ್ತಿಯ ಕಾಲದ ಬಗ್ಗೆ ಹಿಂದೆ ಅವರೇ ಅನೇಕ ಸೂಚನೆಗಳನ್ನು ಕೊಟ್ಟಿದ್ದರು : “ಯಾವಾಗ ಅಸಂಖ್ಯಾತ ಜನರು ಇಲ್ಲಿನ (ತಮ್ಮ) ಮಹಿಮೆಯ ಕುರಿತಾಗಿ ಮಾತನಾಡಿಕೊಳ್ಳಲು ತೊಡಗುತ್ತಾರೆಯೋ ಆಗ ಜಗನ್ಮಾತೆ ಈ ಶರೀರವನ್ನು ಹಿಂದೆಗೆದುಕೊಂಡುಬಿಡುತ್ತಾಳೆ.” “ನಾನು ಹೊರಡುವ ಮೊದಲು ಎಲ್ಲವನ್ನೂ (ಎಂದರೆ ತಮ್ಮ ದಿವ್ಯತೆಯನ್ನು) ಬಹಿರಂಗ ಪಡಿಸುತ್ತೇನೆ.” “ನನ್ನ ಜೀವನದ ಕೊನೆಯ ದಿನಗಳಲ್ಲಿ ಭಕ್ತರು ಎರಡು ಗುಂಪುಗಳಾಗಿ ಬೇರ್ಪಡೆಯಾಗುತ್ತಾರೆ–ಒಂದು ಗುಂಪು ನನ್ನ ಅಂತರಂಗಕ್ಕೆ ಸೇರಿದವರು, ಇನ್ನೊಂದು ಗುಂಪು ಬಹಿರಂಗ ವಲಯಕ್ಕೆ ಸೇರಿದವರದು.” ಈ ಬಗೆಯಲ್ಲಿ ಅವರೇ ನೀಡಿದ ಹಲವಾರು ಮುನ್ಸೂಚನೆಗಳು ಒಂದೊಂದಾಗಿ ನಿಜವಾಗುತ್ತ ಬರುವುದನ್ನು ಶಿಷ್ಯರು ಅಸಹಾಯಕರಾಗಿ ನೋಡುತ್ತಿದ್ದರು.</p>
  <p>ತಮ್ಮ ಈ ಅಪಾಯ ಯಾತನೆಯ ನಡುವೆಯೂ ಶ್ರೀರಾಮಕೃಷ್ಣರು ನರೇಂದ್ರನಿಗೆ ವಿಶೇಷ ಆಧ್ಯಾತ್ಮಿಕ ತರಬೇತಿ ನೀಡುತ್ತಿದ್ದರು. ನರೇಂದ್ರನ ಆಧ್ಯಾತ್ಮಿಕ ಶಕ್ತಿ ವೃದ್ಧಿಯಾಗುತ್ತಿದ್ದಂತೆಯೇ ಅವರ ಶರೀರಶಕ್ತಿ ಕುಂದಿಹೋಗುತ್ತಿತ್ತು. ಆದರೆ ದೈವಿಕತೆ ಮಾತ್ರ ಇನ್ನಷ್ಟು ಹೆಚ್ಚಾಗಿಯೇ ಪ್ರಕಟವಾಗುತ್ತಿತ್ತು ಎನ್ನಬಹುದು. ಇಂತಹಘೋರ ವ್ಯಾಧಿಯ ಸಮಯದಲ್ಲೂ ಅವರಿಂದ ಅಪರಿಮಿತ ಆಧ್ಯಾತ್ಮಿಕ ಶಕ್ತಿ-ಆಧ್ಯಾತ್ಮಿಕ ಆನಂದ ಹೊರಸೂಸುತ್ತಿರುವುದನ್ನು ಪ್ರತ್ಯಕ್ಷವಾಗಿ ಕಂಡು ಅನುಭವಿಸುತ್ತ ಭಕ್ತರಲ್ಲಿ ಹೊಸ ಉತ್ಸಾಹ ಉಕ್ಕುತ್ತಿತ್ತು. ಯುವಶಿಷ್ಯರು ಗುರುವಿನ ಸೇವೆಯನ್ನು ಹೃತ್ಪೂರ್ವಕವಾಗಿ ಪೂಜೆಯೋ ಪಾದಿಯಲ್ಲಿ ಮಾಡಿಕೊಂಡು ಬರುತ್ತಿದ್ದರು. ಆದರೆ ದಿನದಿನಕ್ಕೆ ಉಲ್ಬಣಿಸುತ್ತಿದ್ದ ಗಂಟಲ ಬೇನೆಯನ್ನು ತಡೆಗಟ್ಟಲು ಮಾತ್ರ ಯಾರಿದಂಲೂ ಸಾಧ್ಯವಿರಲಿಲ್ಲ. ಶ್ರೀರಾಮಕೃಷ್ಣರು ಮಾತನಾಡಿ ಗಂಟಲಿಗೆ ಆಯಾಸ ಮಾಡಿಕೊಳ್ಳಬಾರದು ಎಂದು ಡಾಕ್ಟರು ಪುನಃ ಪುನಃ ಎಚ್ಚರಿಕೆ ಹೇಳುತ್ತಲೇ ಇದ್ದರು. ಆದರೆ ಹಗಲಿರುಳೆನ್ನದೆ ಧಾವಿಸಿ ಬಂದು ಮುತ್ತುತ್ತಿರುವ ಮುಮುಕ್ಷುಗಳಿಗೆ, ತಮ್ಮ ಅನಂತ ಆಧ್ಯಾತ್ಮಿಕ ಜ್ಞಾನವನ್ನು, ಆನಂದವನ್ನು ಹಂಚಿಕೊಡದೆ ಸುಮ್ಮನಿರಲು ಶ್ರೀರಾಮಕೃಷ್ಣರಿಂದ ಹೇಗೆ ತಾನೆ ಸಾಧ್ಯವಾದೀತು ?</p>
  <p>ನರೇಂದ್ರನ ನೇತೃತ್ವದಲ್ಲಿ ನಿರಂತರ ಸೇವೆಯಲ್ಲಿ ತೊಡಗಿದ್ದ ಯುವಶಿಷ್ಯರು ಕಾಶೀಪುರದ ಮನೆಯಲ್ಲೇ ಉಳಿದುಕೊಳ್ಳಬೇಕಾಗಿ ಬಂತು. ಇದರಿಂದಾಗಿ ಸಹಜವಾಗಿಯೇ ಅವರ ತಾಯ್ತಂದೆಯರಿಗೆ ಬಹಳ ಅಸಮಾಧಾನವಾಯಿತು. ಹುಡುಗರು ಓದುಬರಹ ಬಿಟ್ಟು ಗುರುಸೇವೆ ಮಾಡುತ್ತೇವೆಂದು ಅಲ್ಲಿಯೇ ಕುಳಿತುಬಿಟ್ಟದ್ದು ಅವರಿಗೆ ಇಷ್ಟವಾಗಲಿಲ್ಲ ; ಪ್ರತಿಭಟಿಸಿದರು. ಆದರೂ ಯುವಕರು ಜಗ್ಗಲಿಲ್ಲ. ಈ ನಡುವೆ ನರೇಂದ್ರನಿಗೂ ಕಾನೂನು ಪರೀಕ್ಷೆ ಸನ್ನಿಹಿತವಾಗುತ್ತಿತ್ತು. ಜೊತೆಗೆ ಮನೆಗೆ ಸಂಬಂಧಿಸಿದ ಕೋರ್ಟ ವ್ಯವಹಾರ ಬೇರೆ ನಡೆಯುತ್ತಿತ್ತು. ಆದ್ದರಿಂದ ಅವನು ಆಗಾಗ ಕಲ್ಕತ್ತಕ್ಕೆ ಹೋಗಿಬರಬೇಕಾಗುತ್ತಿತ್ತು. ಹೀಗಿದ್ದರೂ ಅವನು ಶ್ರೀಗುರುಸೇವೆಯನ್ನೇ ತನ್ನ ಆದ್ಯ ಕರ್ತವ್ಯವೆಂದು ಭಾವಿಸಿ ಕಾಶೀಪುರದಲ್ಲಿ ದೃಢಮನಸ್ಕನಾಗಿ ನಿಂತುಬಿಟ್ಟ. ಬಿಡುವಿನ ವೇಳೆಯಲ್ಲಿ ಓದಿ ಪರೀಕ್ಷೆಗೆ ತಯಾರಿ ಮಾಡಿಕೊಳ್ಳುತ್ತಿದ್ದ.</p>
  <p>ಈಗ ಶ್ರೀರಾಮಕೃಷ್ಣರು ಕಾಶೀಪುರದ ಉದ್ಯಾನಗೃಹದಲ್ಲಿ ಕೇವಲ ತಮ್ಮ ಅಂತರಂಗ ಶಿಷ್ಯರ ನಡುವೆ ವಾಸವಾಗಿದ್ದಾರೆ. ಎಲ್ಲರೂ ಬಿಸಿರಕ್ತದ ಯುವಕರು. ಅವರಲ್ಲಿ ಮುಖ್ಯರಾದ ಹನ್ನೆರಡು ಜನರೆಂದರೆ ನರೇಂದ್ರ, ರಾಖಾಲ, ಬಾಬುರಾಮ್, ನಿರಂಜನ, ಯೋಗೀಂದ್ರ, ಲಾಟು, ತಾರಕನಾಥ, ಕಾಳೀಪ್ರಸಾದ, ಹಿರಿಯ ಗೋಪಾಲ(ಇವರೊಬ್ಬರೇ ವಯಸ್ಕರು), ಶಶಿಭೂಷಣ, ಶರಚ್ಚಂದ್ರ ಮತ್ತು ಕಿರಿಯ ಗೋಪಾಲ. ಶ್ರೀರಾಮಕೃಷ್ಣರ ಸೇವೆಗಾಗಿ ತಮ್ಮ ಮನೆಮಂದಿಯನ್ನೂ ಶಾಲಾಕಾಲೇಜುಗಳನ್ನೂ ತೊರೆದುಬರುವಂತೆ ಇವರನ್ನೆಲ್ಲ ಪ್ರೋತ್ಸಾಹಿಸಿದ್ದು ನರೇಂದ್ರನೇ. ಅತ್ತ ಶ್ರೀರಾಮಕೃಷ್ಣರ ಸೆಳೆತ ಇದ್ದೇ ಇದೆ, ಜೊತೆಗೆ ಇತ್ತ ನರೇಂದ್ರನಿಂದಲೂ ಸ್ಫೂರ್ತಿ ಸಿಗುತ್ತಿದೆ. ಎಲ್ಲರೂ ಬಿಡುವಾಗಿದ್ದಾಗಲೆಲ್ಲ ಅವನು ಅವರನ್ನು ಒಟ್ಟಗೂಡಿಸಿ ವೇದಶಾಸ್ತ್ರಗಳ ಅಧ್ಯಯನ ನಡೆಸುತ್ತಿದ್ದ. ಸಂಕೀರ್ತನೆ ಮಾಡಿಸುತ್ತಿದ್ದ. ಅವರು ಶ್ರೀರಾಮಕೃಷ್ಣರ ಜೀವನ-ವ್ಯಕ್ತಿತ್ವ-ಬೋಧನೆಗಳ ಕುರಿತಾಗಿ ಸಮಾಲೋಚಿಸುತ್ತಿದ್ದರು. ಹೀಗೆ ತಮ್ಮ ಬೌದ್ಧಿಕ-ಆಧ್ಯಾತ್ಮಿಕ ಉನ್ನತಿಗಾಗಿ ಶ್ರಮಿಸುತ್ತಿದ್ದರು. ಆ ಯುವಕರ ಕೌಟುಂಬಿಕ ಹಿನ್ನೆಲೆಗಳು, ಸಂಸ್ಕಾರಗಳು, ಅಭಿರುಚಿಗಳು ಎಲ್ಲ ಬೇರಬೇರೆ, ಆದರೆ ನರೇಂದ್ರ ತನ್ನ ಉಜ್ವಲ-ಪ್ರಖರ ವ್ಯಕ್ತಿತ್ವದ ಕಾವಿನಿಂದ ಇಂತಹ ವಿಭಿನ್ನ ವ್ಯಕ್ತಿತ್ವಗಳನ್ನು ಬೆಸೆದು, ಅವರಲ್ಲೊಂದು ಮಧುರ ಸಮರಸತೆಯನ್ನು ತರಲೆತ್ನಿಸಿದ. ತ್ಯಾಗದಲ್ಲಾಗಲಿ, ಶ್ರದ್ಧಾಭಕ್ತಿಗಳಲ್ಲಾಗಲಿ ಒಬ್ಬರಿಗಿಂತ ಒಬ್ಬರು ಶ್ರೇಷ್ಠರು. ಇಂತಹ ಆ ತೇಜಸ್ವೀ ಯುವಕರನ್ನೆಲ್ಲ ಒಟುಟಗೂಡಿಸಿ, ಅವರೆಲ್ಲ ಒಂದೇ ಶರೀರ ಒಂದೇ ಆತ್ಮ ಎಂಬಂತೆ ಮಾಡಿಬಿಟ್ಟ ನರೇಂದ್ರ. ಮುಂದೆ ಇವರೊಂದಿಗೇ ಸಂನ್ಯಾಸ ಸ್ವೀಕರಿಸಿದ ಇತರ ಮೂರ್ನಾಲ್ಕು ಯುವಶಿಷ್ಯರು ಮನೆಯವರ ಒತ್ತಡ ಹೆಚ್ಚಾದುದರಿಂದ ಈಗ ಮನೆಗಳಿಗೆ ಹಿಂದಿರುಗಿದ್ದರಾದರೂ ಆಗಾಗ ಬಂದುಹೋಗುತ್ತಿದ್ದರು.</p>
  <p>ಶ್ರೀರಾಮಕೃಷ್ಣರ ಇಹಜೀವನ ಕೊನೆಗೊಳ್ಳುತ್ತದ್ದಂತೆ ನರೇಂದ್ರನಲ್ಲಿ ಭಗವತ್ಸಾಕ್ಷಾತ್ಕಾರದ ಹಂಬಲ ಭುಗಿಲೆದ್ದುಬಿಟ್ಟಿತು. ಒಂದು ದಿನ, ರಾತ್ರಿಯ ಕೆಲಸಕಾರ್ಯಗಳನ್ನೆಲ್ಲ ಮುಗಿಸಿ ಮಲಗಿಕೊಳ್ಳಲು ಸಿದ್ಧನಾದ ; ಬೆಳಗಾಗೆದ್ದು ಮನೆಗೆ ಹಿಂದಿರುಗಿ ಒಂದೆರಡು ದಿನಗಳ ಮಟ್ಟಿಗೆ ಇದ್ದು, ಕೆಲವು ತುರ್ತು ಕೆಲಸಗಳನ್ನು ಮುಗಿಸಿಕೊಂಡು ಬರಬೇಕೆಂದು ನಿಶ್ಚಯಿಸಿದ್ದ. ಆದರೆ ಮಲಗಿಕೊಂಡರೆ ನಿದ್ರೆಯೇ ಬರುತ್ತಿಲ್ಲ. ಆಗ ಅವನು, ಇನ್ನೂ ಎಚ್ಚರವಾಗಿದ್ದ ಶರತ್, ಕಿರಿಯ ಗೋಪಾಲ ಮತ್ತಿತರ ಗೆಳೆಯರನ್ನು ಎಬ್ಬಿಸಿ, “ಬನ್ನಿ, ಇಲ್ಲೇ ತೋಟದಲ್ಲಿ ಸ್ವಲ್ಪ ಸುತ್ತಾಡೋಣ” ಎಂದು ಕರೆದ. ಹಾಗೇ ಅಡ್ಡಾಡುತ್ತ ಮಾತನಾಡಲಾರಂಭಿಸಿದ : “ಶ್ರೀರಾಮಕೃಷ್ಣರ ಕಾಯಿಲೆ ನಿಜಕ್ಕೂ ತುಂಬ ಗಂಭೀರವಾಗಿದೆ. ಅವರು ತಮ್ಮ ದೇಹವನ್ನು ತ್ಯಜಿಸಿಬಿಡುವ ನಿರ್ಧಾರ ಮಾಡದಿರಲಿ ! ಆದರೆ ಪರಿಸ್ಥಿತಿ ಕೈಮೀರುವ ಮೊದಲೇ ನಾವು ಅವರ ಸೇವೆಯನ್ನು ಮಾಡುವುದರ ಮೂಲಕ ಮತ್ತು ಪ್ರಾರ್ಥನೆ-ಧ್ಯಾನಗಳನ್ನು ತೀವ್ರಗೊಳಿಸುವುದರ ಮೂಲಕ, ಭಗವಂತನ ಸಾಕ್ಷಾತ್ಕಾರವನ್ನು ಮಾಡಿಕೊಂಡುಬಿಡಬೇಕು. ಶ್ರೀರಾಮಕೃಷ್ಣರು ಶರೀರ ಬಿಟ್ಟು ಹೋದ ಮೇಲೆ ಎಷ್ಟೇ ಪಶ್ಚಾತ್ತಾಪ-ಪರಿತಾಪ ಪಟ್ಟರೂ ಪ್ರಯೋಜನವಿಲ್ಲ.‘ಈ ಕೆಲಸವನ್ನು ಮಾಡಿ ಮುಗಿಸಿಬಿಡುತ್ತೇನೆ ; ಅದೊಂದು ಕೆಲಸ ಬಾಕಿ ಇದೆ, ಅದನ್ನು ಮುಗಿಸಿದ ಮೇಲೆ ಸಮಯ ಮಾಡಿಕೊಂಡು ಜಪ-ಧ್ಯಾನ ಮಾಡೋಣ’ ಅಂತ ಯೋಸಿಸುತ್ತಿದೇವೆ. ಆದರೆ ಇದು ಕೇವಲ ಭ್ರಮೆ. ಹೀಗೆ ಭ್ರಮಿಸುತ್ತ ಅತ್ಯಮೂಲ್ಯವಾದ ಸಮಯವನ್ನು ವ್ಯರ್ಥ ಮಾಡುತ್ತಿದ್ದೇವೆ. ಅಲ್ಲದೆ ಆಶಾಪಾಶಗಳು ನಮ್ಮನ್ನು ಇನ್ನಷ್ಟು ಬಲವಾಗಿ ಬಿಗಿಯುತ್ತವೆ. ಈ ಆಸೆಗಳೇ ಮೃತ್ಯು. ಆದ್ದರಿಂದ ಈ ಆಸೆಗಳನ್ನು ಬೇರು ಸಹಿತ ಕ್ತಿತುಹಾಕಿ ಮುಕ್ತರಾಗೋಣ.”</p>
  <p>ಅದೊಂದು ಚಳಿಗಾಲದ ರಾತ್ರಿ ; ಆಗಸ ನಿರ್ಮಲವಾಗಿದೆ ; ನಕ್ಷತ್ರಗಳು ಮಿನುಗುತ್ತಿದವೆ. ಆ ಪ್ರಶಾಂತ ವಾತಾವರಣದಲ್ಲಿ, ಧ್ಯಾನಮಗ್ನರಾಗಿ ಕುಳಿತುಬಿಡಬೇಕೆಂಬ ತೀವ್ರ ಬಯಕೆ ಅವರಲ್ಲಿ ಜಾಗೃತವಾಯಿತು. ಹತ್ತಿರದಲ್ಲಿ ಬಿದ್ದಿದ್ದ ಒಣ ಕಡ್ಡಿ-ಕೊಂಬೆಗಳನ್ನು ನೋಡಿದಾಗ ನರೇಂದ್ರನಿಗೊಂದು ಆಲೋಚನೆ ಹೊಳೆಯಿತು. ತನ್ನ ಮಾತನ್ನು ಮುಂದುವರಿಸುತ್ತ ಅವನೆಂದ : “ಈ ಒಣ ಕಡ್ಡಿಗಳಿಗೆ ಬೆಂಕಿ ಹೊತ್ತಿಸಿ ಕುಳಿತುಕೊಳ್ಳೋಣ. ಸಂನ್ಯಾಸಿಗಳು ಧುನಿಯನ್ನು*ಹಚ್ಚಿಕೊಂಡು ಧ್ಯಾನ ಮಾಡುವುದೂ ಈ ಹೊತ್ತಿನಲ್ಲೇ. ನಾವೂ ಹಾಗೆಯೇ ಧುನಿ ಹೊತ್ತಿಸಿಕೊಂಡು ನಮ್ಮ ಆಸೆ-ಆಕಾಂಕ್ಷೆಗಳನ್ನು ಅದರೊಳಗೆಸೆದು ಸುಟ್ಟುಬಿಡೋಣ !” ಅಂತೆಯೇ ಧುನಿಯನ್ನು ಹಚ್ಚಿಕೊಂಡು ಯುವಶಿಷ್ಯರೆಲ್ಲರೂ ಅದರ ಸುತ್ತ ಕುಳಿತರು. ಧಗಧಗಿಸುತ್ತಿದ್ದ ಆ ಬೆಂಕಿಯನ್ನು ನೋಡುತ್ತ, ‘ನಮ್ಮ ಸಮಸ್ತ ಆಸೆಗಳನ್ನು ಅಗ್ನಿಯಲ್ಲಿ ಆಹುತಿಕೊಟ್ಟು ಹೋಮ ಮಾಡಿಬಿಟ್ಟೆವು ; ಈಗ ನಮ್ಮ ಮನಸ್ಸಿನಿಂದ ಎಲ್ಲ ಕುಸಂಸ್ಕಾರಗಳು, ಎಲ್ಲ ಪಾಪಗಳು ಸುಟ್ಟುಹೋಗಿ ಮನಸ್ಸು ಪರಮ ಪರಿಶುದ್ಧವಾಗಿಬಿಟ್ಟಿದೆ’ ಎಂಬ ಭಾವನೆ ಅವರಲ್ಲಿ ತಾನೇತಾನಾಗಿ ಉಂಟಾಯಿತು. ಇದು ಅವರ ಪಾಲಿಗೊಂದು ಹೊಸ, ಉತ್ತೇಜನಕರ ಅನುಭವ.</p>
  <p>ನರೇಂದ್ರನಿಗೆ ಶ್ರೀರಾಮಕೃಷ್ಣರು ಹಲವಾರು ಬೋಧನೆಗಳನ್ನು ನೀಜಿ ಹಲವಾರು ಆಧ್ಯಾತ್ಮಿಕ ಅನುಭವಗಳನ್ನು ಮಾಡಿಸಿಕೊಟ್ಟಿದ್ದರೂ, ಅವನಿಗೆ ಮಂತ್ರದೀಕ್ಷೆ ಕೊಟ್ಟಿರಲಿಲ್ಲ. ಪ್ರಾಯಶಃ ಈಗ ಅದಕ್ಕೆ ಸೂಕ್ತ ಕಾಲ ಸನ್ನಿಹಿತವಾಗಿತ್ತು. ಈ ದಿನಗಳಲ್ಲೊಮ್ಮೆ ಅವರು ನರೇಂದ್ರನನ್ನು ಕುಳ್ಳಿರಿಸಿಕೊಂಡು ರಾಮಮಂತ್ರವನ್ನು ಉಪದೇಶ ಮಾಡುತ್ತ, “ಇಗೋ, ಇದು ನಿನ್ನ ಇಷ್ಟಮಂತ್ರ. ಇದು ನನಗೆ ನನ್ನ ಗುರುವಿನಿಂದ ಸಿಕ್ಕಿದ ಮಂತ್ರ” ಎಂದು ತಿಳಿಸಿದರು. ಆ ಮಂತ್ರವನ್ನು ಸ್ವೀಕರಿಸಿದಾಗ ಅವನಲ್ಲುಂಟಾದ ಪರಿಣಾಮ ಮಹಾದ್ಭುತವಾಗಿತ್ತು. ಸ್ವತಃ ಆ ಮಂತ್ರವೋ ಸಿದ್ಧಮಂತ್ರ ; ಅದನ್ನು ಉಪದೇಶಿಸಿದವರೋ ಮಂತ್ರಸಿದ್ಧರು ; ಆ ಮಂತ್ರವನ್ನು ಪಡೆದವನೋ ನಿತ್ಯಸಿದ್ಧ ! ಹೀಗಿರುವಾಗ ಅಲ್ಲಿ ಅದ್ಭುತವಾದ ಪರಿಣಾಮವುಂಟಾದುದರಲ್ಲಿ ಆಶ್ಚರ್ಯವೇನಿದೆ ? ಮಂತ್ರವನ್ನು ಪಡೆದುಕೊಂಡ ಕೂಡಲೇ ಅವನಲ್ಲಿ ಆಧ್ಯಾತ್ಮಿಕ ಭಾವವನ್ನು ಬಡಿದೆಬ್ಬಿಸಿದಂತಾಯಿತು. ಅಂದು ಸಂಜೆಯೆಲ್ಲ ಅವನು ರಾಮನಾಮವನ್ನು ಗಟ್ಟಿಯಾಗಿ ಉಚ್ಚರಿಸುತ್ತ ಉದ್ಯಾನ ಗೃಹದ ಸುತ್ತ ಪ್ರದಕ್ಷಿಣೆ ಹಾಕಲಾರಂಭಿಸಿದ ! ಒಂದೇ ಸಮನೆ ‘ರಾಮ, ರಾಮ’ ಎನ್ನುತ್ತ ಆನಂದೋತ್ಸಾಹಭರಿತನಾಗಿ ಮತ್ತೆಮತ್ತೆ ಸುತ್ತುಬರತೊಡಗಿದ. ನೋಡಿದರೆ ಬಾಹ್ಯಪ್ರಜ್ಞೆಯನ್ನೇ ಕಳೆದುಕೊಂಡಂತೆ ತೋರುತ್ತಿತ್ತು. ಇದನ್ನು ಕಂಡ ಗುರುಭಾಯಿಗಳಿಗೆ ಅತ್ಯಾಶ್ಚರ್ಯ. ಅವರಿಗೆ ಅವನನ್ನು ಸಮೀಪಿಸಲೂ ಧೆರ್ಯ ಸಾಲದು. ಶ್ರೀರಾಮಕೃಷ್ಣರಿಗೆ ಈ ವಿಷಯವನ್ನು ತಿಳಿಸಿದಾಗ ಅವರು,“ಇರಲಿ, ಎಲ್ಲಸರಿಹೋಗುತ್ತದೆ” ಎಂದುತ್ತರಿಸಿದರು. ನರೇಂದ್ರ ಅದೇ ಆನಂದಭರಿತ ಸ್ಥಿತಿಯಲ್ಲಿ ರಾಮಮಂತ್ರವನ್ನುಚ್ಚರಿಸುತ್ತ ಕೆಲವು ಗಂಟೆಗಳ ಕಾಲ ಮತ್ತೆಮತ್ತೆ ಪ್ರದಕ್ಷಿಣೆ ಬರುತ್ತಲೇ ಇದ್ದ. ಆಮೇಲೆ ಅವನ ಉನ್ಮತ್ತತೆ ನಿಧಾನವಾಗಿ ಇಳಿಯುತ್ತ ಬಂತು. ಬಳಿಕ ಅವನು ಎಂದಿನಂತಾದ.</p>
  <p>ಕಾಶೀಪುರದ ಉದ್ಯಾನಗೃಹ ಈ ಶಿಷ್ಯರ ಪಾಲಿಗೆ ಒಂದು ದೇವಾಲಯವೂ ಆಗಿದೆ  ; ಒಂದು ವಿಶ್ವವಿದ್ಯಾನಿಲಯವೂ ಆಗಿದೆ. ಕೆಲವೊಮ್ಮೆ ಅಲ್ಲಿ ತತ್ತ್ವಶಾಸ್ತ್ರಗಳ ಅಧ್ಯಯನ ನಡೆದರೆ, ಇನ್ನು ಕೆಲವೊಮ್ಮೆ ಭಕ್ತಿಭಾವದ ಹೊನಲು ಹರಿಯುತ್ತದೆ. ನರೇಂದ್ರನೂ ಅವನ ಸ್ನೇಹಿತರೂ ಸೇರಿ ಭಜನೆ-ಪ್ರಾರ್ಥನೆ-ಧ್ಯಾನ ಮಾಡುತ್ತಾರೆ ; ವೇದೋಪನಿಷತ್ತುಗಳ ಕುರಿತಾಗಿ ಸಂಭಾಷಣೆ ನಡೆಸುತ್ತಾರೆ. ಶಿಷ್ಯರೆಲ್ಲ ಹೀಗೆ ಸಾಧನೆ ಮಾಡಿ ಭಗವಂತನ ಕೃಪೆಯನ್ನು ಬೇಡಿದಾಗ, ಆ‘ದೇವಲಾಯ’ದ ದೇವಮೂರ್ತಿ ಶ್ರೀರಾಮಕೃಷ್ಣರು ಅನುಗ್ರಹ ಮಾಡುವ ರೀತಿ ಅಪೂರ್ವ ! ನೋಡುವವರ ಕಣ್ಣಿಗೆ ರೋಗಗ್ರಸ್ತ ದೀನ ವ್ಯಕ್ತಿಯಾಗಿ ಕಂಡುಬಂದರೂ ಅರು ಸಕಲರಿಗೂ ಆನಂದವನ್ನು ಕರುಣಿಸಬಲ್ಲ ಆನಂದಮೂರ್ತಿ. ಆ ಕರುಣಾಮಯನ ಕೃಪಾಪ್ರವಾಹ ವಿಶೇಷವಾಗಿ ಹರಿದು, ಕೃಪಾಕಾಂಕ್ಷಿಗಳಾದ ಭಕ್ತರೆಲ್ಲ ಆ ಪ್ರವಾಹದಲ್ಲಿ ಮಿಂದು ಪುನೀತರಾದಂತಹ ರೋಮಾಂಚಕಾರಿಯಾದ ಘಟನೆಯೊಂದು ಕಾಶೀಪುರದ ತೋಟದ ಮನೆಯಲ್ಲಿ ನಡೆಯಿತು.</p>
  <p>ಅಂದು 1886ನೇ ಇಸವಿಯ ಜನವರಿ ಒಂದನೇ ತಾರೀಕು. ಕೆಲದಿನಗಳ ಹಿಂದೆ ತಾನೆ ಕಲ್ಕತ್ತದ ಪ್ರಸಿದ್ಧ ಹೋಮಿಯೋಪತಿ ವೈದ್ಯರಾದ ರಾಜೇಂದ್ರಲಾಲ್ ದತ್ತ ಎಂಬುವರು ಶ್ರೀರಾಮಕೃಷ್ಣರ ದೇಹಸ್ಥಿತಿಯನ್ನು ಚೆನ್ನಾಗಿ ಪರೀಕ್ಷೆ ಮಾಡಿ ಹೊಸದೊಂದು ಔಷಧಿಯನ್ನು ಕೊಟ್ಟಿದ್ದರು. ಇದರ ಪರಿಣಾಮವಾಗಿ ಕಾಯಿಲೆ ಎಷ್ಟೋ ಉಪಶಮನವಾದಂತಿತ್ತು. ಹೀಗೆ ದೇಹಸ್ಥಿತಿ ಸ್ವಲ್ಪ ಸುಧಾರಿಸಿದ್ದರಿಂದ ಶ್ರೀರಾಮಕೃಷ್ಣರು ಉದ್ಯಾನವನದಲ್ಲಿ ಮೂರು ಗಂಟೆಯ ಸಮಯ. ಯುವಶಿಷ್ಯರು ರಾತ್ರಿಯ ವೇಳೆಯಲ್ಲಿ ಸೇವಾಕಾರ್ಯಗಳಲ್ಲೂ ಸಾಧನೆಗಳಲ್ಲೂ ನಿರತರಾಗಿ ಬಹಳ ಹೊತ್ತು ಎದ್ದಿರುತ್ತಿದ್ದುದರಿಂದ ಈಗ ಕೆಳಗೆ ಹಜಾರದಲ್ಲಿ ವಿಶ್ರಮಿಸುತ್ತಿದ್ದರು. ಜನವರಿ ಒಂದನೇ ತಾರೀಕು ಇಂಗ್ಲಿಷ್ ವರ್ಷದ ಮೊದಲನೇ ದಿನ ; ಆದ್ದರಿಂದ ಅಂದು ಎಲ್ಲರಿಗೂ ರಜಾದಿಸ. ಹಲವಾರು ಜನ ಗೃಹಸ್ಥರು ಶ್ರೀರಾಮಕೃಷ್ಣರ ದರ್ಶನಕ್ಕಾಗಿ ಕಾಶೀಪುರಕ್ಕೆ ಬಂದಿದ್ದರು. ಗಿರೀಶಚಂದ್ರನೂ ಬಂದಿದ್ದ ; ಅಲ್ಲೇ ಮಾವಿನಮರದ ಬುಡದಲ್ಲಿ ಕುಳಿತುಕೊಂಡು ರಾಮಚಂದ್ರ ದತ್ತ ಹಾಗೂ ಇನ್ನಿತರ ಭಕ್ತರೊಂದಿಗೆ ಮಾತನಾಡುತ್ತಿದ್ದ. ಆಗ ಅಲ್ಲಿಗೆ ಶ್ರೀರಾಮಕೃಷ್ಣರು ಕೆಲವು ಭಕ್ತರೊಡನೆ ಮೆಲ್ಲಗೆ ನಡೆದು ಬಂದರು. ಗಿರೀಶನನ್ನು ಕಂಡು ಇದ್ದಕ್ಕಿದ್ದಂತೆ ನುಡಿದರು :</p>
  <p>“ಗಿರೀಶ್, ನೀನು ನನ್ನ ವಿಷಯವಾಗಿ ಎಲ್ಲರೆದುರಿನಲ್ಲೂ ಏನೇನೂ (ಅವರು ಅವತಾರ ಪುರುಷರು ಎಂದು ) ಸಾರುತ್ತಿದ್ದೀಯಲ್ಲ, ನೀನು ಅಂಥಾದ್ದೇನನ್ನು ಕಂಡೆ ನನ್ನಲ್ಲಿ ?”</p>
  <p>ಶ್ರೀರಾಮಕೃಷ್ಣರ ದೈವತ್ವದಲ್ಲಿ ಅಪಾರ ಶ್ರದ್ಧೆಯಿಟ್ಟಿದ್ದ ಗಿರೀಶ ತಕ್ಷಣ ಕೈ ಜೋಡಿಸಿ, ಭಾವಭರಿತನಾಗಿ ಗದ್ಗದ ಸ್ವರದಿಂದ ಉದ್ಗರಿಸಿದ :</p>
  <p>“ಯಾರ ಮಹಿಮೆಯನ್ನು ವರ್ಣಿಸುವಲ್ಲಿ ವ್ಯಾಸ-ವಾಲ್ಮೀಕಿಗಳೂ ಅಸಮರ್ಥರಾಗಿದ್ದಾರೋ ಅಂತಹ ಮಹಾಮಹಿಮನ ವಿಚಾರವಾಗಿ ನನ್ನಂಥವನು ಏನುತಾನೆ ಹೇಳಬಲ್ಲ !</p>
  <p>ಗಿರೀಶಚಂದ್ರನ ಮಾತು ನಿಜಕ್ಕೂ ಎಷ್ಟು ಅದ್ಭುತ ! ಹಿಂದೆ ವಾಲ್ಮೀಕಿ-ವ್ಯಾಸ ಮಹರ್ಷಿಗಳು ರಾಮಾಯಣ-ಮಹಾಭಾರತಗಳೆಂಬ ಅಮರಗ್ರಂಥಗಳಲ್ಲಿ ಭಗವಾನೇ ವಿಷ್ಣುವಿನ ಅವತಾರಗಳಾದ ಶ್ರೀರಾಮನ ಮತ್ತು ಶ್ರೀಕೃಷ್ಣನ ಗುಣ-ಮಹಿಮೆಗಳನ್ನು ನಾನಾವಿಧವಾಗಿ ವರ್ಣಿಸಿ ದಣಿದರೂ ಆ ಗುಣಕಥನ ಮುಗಿಯಲಿಲ್ಲ. ಅಂತಹ ರಾಮ-ಕೃಷ್ಣರೇ ಈಗ ಶ್ರೀರಾಮಕೃಷ್ಣರಾಗಿ ಅವತಾರ ತಾಳಿರುವಾಗ ಅವರ ಮಹಿಮೆಯನ್ನು ತನ್ನಂಥ ಪಾಮರನೇನು ವರ್ಣಿಸಬಲ್ಲ ?– ಎಂಬುದು ಅವನ ಮಾತಿನ ಅಭಿಪ್ರಾಯ. ಅದನ್ನು ಕೇಳಿದ ತಕ್ಷಣ ಶ್ರೀರಾಮಕೃಷ್ಣರಲ್ಲಿ ಭಾವವುಕ್ಕಿ ಬಂದು ಗಾಢ ಸಮಾಧಿಸ್ಥರಾಗಿ ಬಿಟ್ಟರು. ಗಿರೀಶ ಇದನ್ನು ಕಂಡು ಆನಂದಭರಿತನಾಗಿ “ಜೈ ರಾಮಕೃಷ್ಣ ! ಜೈ ರಾಮಕೃಷ್ಣ !” ಎಂದು ಘೋಷಿಸುತ್ತ ಮತ್ತೆಮತ್ತೆ ಅವರ ಪಾದಧೂಳಿಯನ್ನು ತೆಗೆದುಕೊಂಡು ಹಣೆಗಿಟ್ಟುಕೊಂಡ. ಆಗ ಶ್ರೀರಾಮಕೃಷ್ಣರು ಅರೆಸಹಜಾವಸ್ಥೆಗಿಳಿದು ಮಂದಸ್ಮಿತವದನರಾಗಿ “ ನಾನಿನ್ನೇನು ತಾನೆ ಹೇಳಲಿ ! ನಿಮಗೆಲ್ಲರಿಗೂ ಆಧ್ಯಾತ್ಮಿಕ ಜಾಗೃತಿಯುಂಟಾಗಲಿ !” ಎಂದುದ್ಗರಿಸಿದರು. ಸುತ್ತ ನೆರೆದಿದ್ದ ಭಕ್ತಾದಿಗಳೆಲ್ಲ ಶ್ರೀರಾಮಕೃಷ್ಣರ ಆಶೀರ್ವಾದರೂಪದ ಈ ವಾಣಿಯನ್ನು ಕೇಳಿ ಆನಂದೋದ್ರೇಕದಿಂದ “ಜೈ ರಾಮಕೃಷ್ಣ, ಜೈ ರಾಮಕೃಷ್ಣ !” ಎಂದು ಉದ್ಗಾರ ಮಾಡುತ್ತ ಅವರಿಗೆ ಸಾಷ್ಟಾಂಗ ಪ್ರಣಾಮ ಮಾಡಿದರು. ಕೆಲವರು ಉದ್ಯಾನದಿಂದ ಹೂವುಗಳನ್ನು ಕಿತ್ತುತಂದು ಅವರ ಪಾದಗಳಿಗೆ ಸಮರ್ಪಿಸಿ ಪೂಜಿಸಿದರು. ಇನ್ನು ಕೆಲವರು ಸ್ತೋತ್ರ-ಮಂತ್ರಗಳನ್ನು ಉಚ್ಚರಿಸುತ್ತ ಅರ ಪಾಧೂಳಿಯನ್ನು ತೆಗೆದುಕೊಂಡು. ಶ್ರೀರಾಮಕೃಷ್ಣರು ತಮ್ಮ ಬಳಿಗೆ ಬಂದ ಪ್ರತಿಯೊಬ್ಬನ ಎದೆಯನ್ನೂ ಮುಟ್ಟಿ ‘ನಿನಗೆ ಆತ್ಮಜಾಗೃತಿಯುಂಟಾಗಲಿ” ಎಂದು ಹರಸಿದರು. ಅವರ ಆ ದಿವ್ಯಸ್ಪರ್ಶದಿಂದಾಗಿ ಪ್ರತಿಯೊಬ್ಬರಿಗೂ ಒಂದೊಂದು ಬಗೆಯ ಅದ್ಭುತ ಆಧ್ಯಾತ್ಮಿಕಾನುಭವಾಯಿತು ! ಕೆಲವರು ಆ ಆನಂದಾನುಭವದ ಉತ್ಕಟತೆಯನ್ನು ತಾಳಲಾರದೆ ಕುಸಿದುಬಿದ್ದರೆ, ಇನ್ನು ಕೆಲವರು ಹಾಡುತ್ತ ನರ್ತಿಸಲಾರಂಭಿಸಿದರು ! ನಿಮಿಷಾರ್ಧದಲ್ಲಿ ಅಲ್ಲೊದು ಆನಂದದ ಸಂತೆಯೇ ನಿರ್ಮಾಣವಾಯಿತು. ಹೀಗೆ ಭಕ್ತರೆಲ್ಲ ತಮ್ಮ ಮನೋರಥಗಳನ್ನು ಪೂರೈಸುವ ಕಲ್ಪತರುವಿನ ಕೃಪೆಗೆ ಪಾತ್ರರಾದರು. (ಇಂದಿಗೂ ಜನವರಿ ಒಂದರಂದು ಕಾಶೀಪುರದ ಆ ದಿವ್ಯ ಉದ್ಯಾನದಲ್ಲಿ ಲಕ್ಷಗಟ್ಟಲೆ ಜನ ಸೇರಿ ಅತ್ಯುತ್ಸಾಹದಿಂದ ‘ಕಲ್ಪತರು ದಿನಾಚರಣೆ’ಯನನು ನೆರವೇರಿಸುತ್ತಾರೆ.)</p>
  <p>ತಾನು ಕೆಲವು ವರ್ಷಗಳವರೆಗಾದರೂ ವಕೀಲನಾಗಿ ದುಡಿದು, ಚೆನ್ನಾಗಿ ಹಣ ಸಂಪಾದಿಸಿ, ತನ್ನ ಮನೆಮಂದಿಯ ಜೀವನೋಪಾಯಕ್ಕಾಗಿ ವ್ಯವಸ್ಥೆ ಮಾಡಿಟ್ಟು, ಅನಂತರ ಸಂಸಾರತ್ಯಾಗ ಮಾಡಿ ಸಂನ್ಯಾಸಿಯಾಗಬೇಕು ಎಂಬ ಆಕಾಂಕ್ಷೆ ನರೇಂದ್ರನದಾಗಿತ್ತು. ಆದರೆ ಶ್ರೀರಾಮಕೃಷ್ಣರ ದಿವ್ಯ ಸಾನ್ನಿಧ್ಯದಲ್ಲಿ ಬದುಕುತ್ತ, ದಿನ ಕಳೆದಂತೆ ಅವನ ಮನೋಭಾವದಲ್ಲಿ ತೀವ್ರ ಬದಲಾವಣೆಯುಂಟಾಗಿಬಿಟ್ಟಿತು. ಪ್ರಾಪಂಚಿಕ ಬಂಧನಗಳನ್ನೆಲ್ಲ ಕಡಿದುಕೊಂಡು ಧ್ಯಾನ-ಸಮಾಧಿಯ ಆನಂದದಲ್ಲಿ ಮುಳುಗಿಬಿಡಲು ಹಾತೊರೆಯಲಾರಂಭಿಸಿದ. ಅದನ್ನು ಗುರುತಿಸಿದ ಶ್ರೀರಾಮಕೃಷ್ಣರು ಒಂದು ದಿನ (ಜನವರಿ ನಾಲ್ಕರಂದು) ಅವನನ್ನು ಅರ್ಧಹಾಸ್ಯವಾಗಿ ಕೇಳುತ್ತಾರೆ : “ಏನು, ನಿನ್ನ ಅಧ್ಯಯನವನ್ನು ಮುಂದುವರಿಸುವುದಿಲ್ಲವೆ?” ಆಗ ಅವನು ಗಂಭೀರವಾಗಿ ಉತ್ತರಿಸುತ್ತಾನೆ : “ಮಹಾಶಯರೇ, ನಾನು ಈಗಾಗಲೇ ಓದಿರುವುದನ್ನೆಲ್ಲ ಮರೆತುಬಿಡುವಂತೆ ಮಾಡುವ ಔಷಧಿಯೇನಾದರೂ ಇದ್ದಿದ್ದರೆ ಅದನ್ನು ತೆಗೆದುಕೊಂಡು ನೆಮ್ಮದಿಯಿಂದಿರುತ್ತಿದ್ದೆ !”</p>
  <p>ಅದೇ ದಿನ ಸಾಯಂಕಾಲ ಮಹೇಂದ್ರನಾಥನ ಗುಪ್ತನ ಜೊತೆಯಲ್ಲಿ ಏಕಾಂತದಲ್ಲಿ ಮಾತನಾಡುತ್ತಿರುವಾಗ ಅವನು ತನ್ನ ಚಡಪಡಿಕೆಯನ್ನು ತೋಡಿಕೊಳ್ಳುತ್ತಾನೆ :</p>
  <p>ನರೇಂದ್ರ :“ ಕಳೆದ ಶನಿವಾರ (ಜನವರಿ 2, 1886) ಧ್ಯಾನ ಮಾಡುತ್ತಿದ್ದಾಗ ನನ್ನ ಎದೆಯಲ್ಲಿ ಏನೋ ಒಂದು ವಿಚಿತ್ರ ಸಂವೇದನೆಯ ಅನುಭವವಾಯಿತು.”</p>
  <p>ಮಹೇಂದ್ರನಾಥ : “ಕುಂಡಲಿನಿ ಜಾಗೃತವಾಗಿದ್ದಿರಬೇಕು. ”</p>
  <p>ನರೇಂದ್ರ :“ ಇರಬಹುದೇನೋ. ನಾನಾ ಇಡಾ-ಪಿಂಗಳಾ ನಾಡಿಗಳ ಮಿಡಿತವನ್ನು ಸ್ಪಷ್ಟವಾಗಿ ಅನುಭವಿಸಿದೆ. ಆಗ ಅಲ್ಲಿದ್ದ ಹಾಜರಾನಿಗೆ ಹೇಳಿದೆ–ನನ್ನ ಎದೆಯನ್ನು ಮುಟ್ಟಿನೋಡು ಅಂತ. ನಿನ್ನೆ ಶ್ರೀರಾಮಕೃಷ್ಣರಿಗೂ ಈ ವಿಷಯವನ್ನೂ ತಿಳಿಸಿದೆ. ಬಳಿಕ ಹೇಳಿದೆ–‘ಅಂದು ಒಂದನೇ ತಾರೀಖಿನಂದು, ಎಲ್ಲರಿಗೂ ಸಾಕ್ಷಾತ್ಕಾರದ ಅನುಭವವಾಯಿತು. ಈಗ ನನಗೂ ಸ್ವಲ್ಪ ಸಾಕ್ಷಾತ್ಕಾರ ಮಾಡಿಸಿಕೊಡಿ. ಎಲ್ಲರಿಗೂ ಸಿದ್ಧಿಯಾಯಿತು. ನನಗೆ ಮಾತ್ರ ಏನೂ ಇಲ್ಲವೆ ?’ ಎಂದು. ಅದಕ್ಕೆ ಅವರು, ‘ಮೊದಲು ನಿನ್ನ ಮನೆಯವರಿಗೆ ಒಂದು ವ್ಯವಸ್ಥೆ ಮಾಡಿಟ್ಟು ಬಾ. ಆಮೇಲೆ ನಿನಗೇನೇನು ಬೇಕೋ ಎಲ್ಲವೂ ದೊರೆಯುತ್ತದೆ. ನಿನಗೀಗ ಬೇಕಾದುದಾದರೂ ಏನು ಹೇಳು ?’ ಎಂದರು. ನಾನೆಂದೆ–‘ನನಗೆ ಒಟ್ಟಿಗೆ ಮೂರು-ನಾಲ್ಕು ದಿನಗಳಾದರೂ ಸತತ ಸಮಾಧಿಸ್ಥಿತಿಯಲ್ಲೇ ಇದ್ದುಬಿಡಬೇಕೆನ್ನುವ ಆಸೆ. ಯಾವಾಗಲಾದರೂ ಒಂದೊಂದು ಸಲ ಶರೀರರಕ್ಷಣೆಗಾಗಿ ಸ್ವಲ್ಪ ಆಹಾರ ತೆಗೆದುಕೊಳ್ಳುವುದಕ್ಕೋಸ್ಕರ ಮಾತ್ರ ಸಮಾಧಿಯಿಂದ ಇಳಿದು ಬರುವಂತಾದರೆ ಸಾಕು’ ಅಂತ. ಆಗ ಅವರು,‘ಎಂಥಾ ಸಣ್ಣ ಬುದ್ಧಿ ನಿನ್ನದು ! ಆ ಸಮಾಧಿಸ್ಥಿತಿಗಿಂತಲೂ ಉನ್ನತವಾದ ಒಂದು ಸ್ಥಿತಿ ಇದೆ. “ಜಗತ್ತಿನಲ್ಲಿರುವುದೆಲ್ಲ ಆ ಭಗವಂತನೊಬ್ಬನೇ” ಎಂಬರ್ಥದ ಹಾಡನ್ನು ಯಾವಾಗಲೂ ಹೇಳುತ್ತಿರುತ್ತೀಯ ! ಮೊದಲು ನಿನ್ನ ಮನೊಯ ವ್ಯವಹಾರಗಳನ್ನೆಲ್ಲ ಮುಗಿಸಿಕೊಂಡು, ಅಮೇಲೆ ಇಲ್ಲಿಗೆ ಬಾ. ಸಮಾಧಿಗಿಂತಲೂ ಎತ್ತರದ ಸ್ಥಿತಿಗೇರುವಂತೆ’ ಎಂದು ಛೇಡಿಸಿ ಬುದ್ಧಿ ಹೇಳಿದರು.</p>
  <p>“ಇವತ್ತು ಬೆಳಗ್ಗೆ ಮನೆಗೆ ಹೋಗಿದ್ದೆ. ಮನೆಯಲ್ಲಿ ಎಲ್ಲರೂ ನನ್ನನ್ನು ಬೈದರು. ‘ಯಾಕೆ ಸುಮ್ಮನೆ ನಿಷ್ಪ್ರಯೋಜಕನಂತೆ ಅಲೆದಾಡುತ್ತಿದ್ದೀಯ ? ನಿನ್ನ ‘ಲಾ’ ಪರೀಕ್ಷೆ ಸಮೀಪಿಸುತ್ತಿದೆ; ಆದರೆ ನೀನು ಮಾತ್ರ ಓದಿನ ಕಡೆಗೆ ಸ್ವಲ್ಪವೂ ಗಮನ ಕೊಡುತ್ತಿಲ್ಲವಲ್ಲ ? ಸುಮ್ಮನೆ ಗೊತ್ತುಗುರಿಯಿಲ್ಲದೆ ಸುತ್ತಾಡುತ್ತಿದ್ದೀಯ !” ಅಂತ ಛೀಮಾರಿ ಹಾಕಿದರು. ನಾನು ಪುಸ್ತಕಗಳನ್ನು ಹಿಡಿದುಕೊಂಡು ಓದುವುದಕ್ಕೆ ಅಂತ ಅಜ್ಜಿಯ ಮನೆಗೆ ಹೋದೆ. ಪುಸ್ತಕ ತೆರೆದು ಓದಲು ಪ್ರಯತ್ನಪಟ್ಟೆ. ಆದರೆ ಯಾಕೋ ನನ್ನನ್ನು ಒಂದು ವಿಚಿತ್ರವಾದ ಭಯ ಅವರಿಸಿಕೊಂಡಿತು. ಇದನ್ನು ಓದುವುದೇ ಒಂದು ಭಯಂಕರ ಅಪರಾಧ ಅಂತ ಅನ್ನಿಸಿಬಿಟ್ಟಿತು. ನನ್ನ ಎದೆಯೊಳಗೆಲ್ಲ ಏನೋ ತಳಮಳ ! ಒಂದೇ ಸಮನೆ ಆಳತೊಡಗಿದೆ. ನನ್ನ ಜೀವಮಾನದಲ್ಲೇ ಎಂದೂ ಆ ರೀತಿ ಅತ್ತಿರಲಿಲ್ಲ ನಾನು. ಪುಸ್ತಕಗಳನ್ನೆಲ್ಲ ಅಲ್ಲೇ ಎಸೆದು ಅಲ್ಲಿಂದೆದ್ದು ಓಡಿದೆ. ಆ ರಭಸಕ್ಕೆ ಪಾದರಕ್ಷೆಗಳು ದಾರಿಯಲ್ಲೆಲ್ಲೋ ಕಳಚಿ ಬಿದ್ದುಹೋದುವು. ಹುಲ್ಲುಬಣವೆಗಳ ಸಂದಿಗೊಂದಿಯಲ್ಲೆಲ್ಲ ನುಗ್ಗಿದ್ದರಿಂದ ತಲೆ ಮೈ ಕೈಗಲ್ಲ, ಹುಲ್ಲುಗರಿಗಳು ಸಿಕ್ಕಿಕೊಂಡುಬಿಟ್ಟವು. ಒಂದೇ ಸಮನೆ ಓಡಿ, ಇಲ್ಲಿಗೆ ಬಂದು ನಿಂತೆ.”</p>
  <p>ನರೇಂದ್ರನ ಚಡಪಡಿಕೆಯನ್ನೂ ವೈರಾಗ್ಯದ ತೀವ್ರತೆಯನ್ನೂ ಗಮನಿಸಿ ಮಹೇಂದ್ರನಾತ ಅವಾಕ್ಕಾಗಿ ನಿಂತಿದ್ದ. ನರೇಂದ್ರ ತನ್ನ ಮಾತನ್ನು ಮುಂದುವರಿಸಿದ : “ವಿವೇಕಚೂಡಾಮಣಿಯನ್ನು ಓದಿದ ಮೇಲಂತೂ ನನ್ನ ಮನಸ್ಸು ಪೂರ್ತಿ ಕಲಕಿಹೋಗಿ ಬಿಟ್ಟಿದೆ. ಅದರಲ್ಲಿ ಶಂಕರಾಚಾರ್ಯರು ಹೇಳಿದ್ದಾರೆ : ಮನುಷ್ಯಜನ್ಮ, ಮುಮುಕ್ಷುತ್ವ ಮತ್ತು ಮಹಾಪುರುಷರ ಸಂಸರ್ಗ–ಇವು ಮೂರು ಲಭಿಸಬೇಕಾದರೆ, ಕಠಿಣ ತಪಸ್ಸಿನ ಮತ್ತು ಪೂರ್ವಜನ್ಮದ ಸತ್ಕರ್ಮಗಲ ಫಲದಿಂದ ಮಾತ್ರವೇ ಸಾಧ್ಯ ಅಂತ. ನನಗೆ ನಾನೇ ಹೇಳಿಕೊಂಡೆ: ‘ನನಗೆ ಇವು ಮೂರೂ ದೊರೆತಿವೆ–ಮಹಾತಪಸ್ಸಿನ ಬಲದಿಂದ ನನಗೆ ಮನುಷ್ಯಜನ್ಮ ದೊರೆತಿದೆ ; ನನ್ನ ಹೃದಯ ಮುಕ್ತಿಗಾಗಿ ತವಕಿಸುತ್ತಿದೆ. ಇಂಥ ಮಹಾಪುರುಷರ ಸಂಶ್ರಯವೂ ದೊರಕಿದೆ’ ಅಂತ . . . ಸಂಸಾರಜೀವನ ನನಗೆ ರುಚಿಸುತ್ತಿಲ್ಲ. ಒಬ್ಬಿಬ್ಬರನ್ನು ಬಿಟ್ಟರೆ ಉಳಿದ ಸಂಸಾರಿಗಳ ಸಹವಾಸವೂ ನನಗೆ ಹಿಡಿಸುತ್ತಿಲ್ಲ . . . ನನ್ನ ಜೀವ ಒಂದೇ ಸಮನೆ ತಳಮಳಗುಟ್ಟುತ್ತಿದೆ. ”</p>
  <p>ಅದೇ ದಿನ ರಾತ್ರ ಸುಮಾರು ಒಂಬತ್ತು ಗಂಟೆಯ ಹೊತ್ತಿಗೆ ನಿರಂಜನ ಮತ್ತು ಶಶಿಭೂಷಣ ಶ್ರೀರಾಮಕೃಷ್ಣರ ಬಳಿ ಕುಳಿತಿದ್ದರು. ಶ್ರೀರಾಮಕೃಷ್ಣರು ಮಾತುಮಾತಿಗೂ ನರೇಂದ್ರನ ವಿಷಯವಾಗಿ ಹೇಳುತ್ತಿದ್ದರು :“ಈಗೀಗ ಅವನ ಮನಸ್ಥಿತ ಎಷ್ಟು ಅದ್ಭುತವಾಗಿದೆ ನೋಡಿ ! ಇದೇ ನರೇಂದ್ರ ಹಿಂದೆ ದೇವರ ಸಾಕಾರತ್ವವನ್ನು ಸುತರಾಂ ನಂಬುತ್ತಿರಲಿಲ್ಲ. ಆದರೆ ಈಗ ನೋಡಿ, ದೇವರಿಗಾಗಿ ಎಷ್ಟು ವ್ಯಾಕುಲನಾಗಿದ್ದಾನೆ ! ಭಗವಂತನಿಗಾಗಿ ನಿಮ್ಮ ಜೀವ ತೀವ್ರ ವ್ಯಾಕುಲಗೊಂಡಾಗ, ಆತನ ದರ್ಶನಕ್ಕಾಗಿ ನೀವಿನ್ನು ಹೆಚ್ಚು ದಿ ಕಾಯಬೇಕಾಗಿಲ್ಲ. ದಿಗಂತದಲ್ಲಿ ಅರುಣೋದಯವಾದ ಮೇಲೆ ಸೂರ್ಯ ಉದಯಿಸಲು ಇನ್ನು ಹೆಚ್ಚು ಹೊತ್ತೇನೂ ಇಲ್ಲ. ”</p>
  <p>ಈ ಮಾತಿನ ಮೂಲಕ ಅವರು, ನರೇಂದ್ರ ಶೀಘ್ರದಲ್ಲೇ ತನ್ನ ಗುರಿಯನ್ನು ಸಿದ್ಧಿಸಿಕೊಳ್ಳುವವನಿದ್ದಾನೆ ಎಂಬುದನ್ನು ಸೂಚಿಸುತ್ತಿದ್ದಾರೆ. </p>
  <p>ಸಮಾಧಿಸ್ಥಿತಿಗಾಗಿ ನರೇಂದ್ರ ತೀವ್ರವಾಗಿ ಹಂಬಲಿಸುತ್ತಿರುವಾಗ ಶ್ರೀರಾಮಕಷ್ಣರು ಅವನ ಆ ಬಯಕೆಯನ್ನು ಪ್ರೋತ್ಸಾಹಿಸದಿರುವುದನ್ನು ಕಂಡು ನಮಗೆ ಅಚ್ಚರಿಯೆನಿಸಬಹುದು. ನಿಜಕ್ಕೂ ಅವನ ಹಂಬಲಿಕೆಯಲ್ಲಿ ಅಸಹಜವಾದದ್ದೇನೂ ಇಲ್ಲ. ಪ್ರಾಮಾಣಿಕರಾದ ಆಧ್ಯಾತ್ಮಸಾಧಕರು ಸಮಾಧಿಯ ಮೂಲಕ ಭಗವದಾನಂದದಲ್ಲಿ ಮುಳುಗಿರಲು ಹಂಬಲಿಸುವುದನ್ನು ಯುಗಯುಗಗಳಿಂದಲೂ ಕಾಣಬಹುದು. ಆದರೆ ನರೇಂದ್ರ ಜನ್ಮ ತಾಳಿರುವುದು ಕೇವಲ ಸಮಾಧಿಯನ್ನು ಗಳಿಸುವುದಕ್ಕಲ್ಲ. ಅವನು ಕೇವಲ ಸಿದ್ಧಪುರುಷನಾಗಿಬಿಟ್ಟರೆ ಸಾಲದು. ಅವನು ಜಗದೋದ್ಧಾರಕನೂ ಆಗಬೇಕಾಗಿದೆ. ಮಾಯಾಸಾಗರವನ್ನು ತಾನೊಬ್ಬನೇ ದಾಟಿಬಿಟ್ಟರೆ ಸಾಲದು, ಇತರರೂ ದಾಟಲು ಅವನು ನೆರವಾಗಬೇಕಾಗಿದೆ. ಆದ್ದರಿಂದ ಅವನು ತಾನೊಬ್ಬ ಮಾತ್ರ ಮುಕ್ತಿಯನ್ನು ಸಂಪಾದಿಸಿಕೊಂಡುಬಿಟ್ಟರೆ ಅದರಲ್ಲೇನೂ ಹಿಚ್ಚುಗಾರಿಕೆಯಿಲ್ಲ. ಅದರಲ್ಲೇನೂ ಮಹತ್ವವಿಲ್ಲ. ನರೇಂದ್ರ ಮಾಡಿಕೊಳ್ಳಬೇಕಾದ ಆಧ್ಯಾತ್ಮಿಕ ಅನುಭವವು ಎಷ್ಟು ಉನ್ನತವಾದುದೋ, ಅವನು ಮಾಡಬೇಕಾಗಿರುವ ಕಾರ್ಯವೂ ಅಷ್ಟೇ ವಿಶಾಲವಾದುದು. ಅಲ್ಲದೆ ತನಗೆ ಸಮಾಧಿಸ್ಥಿತಿಯನ್ನು ದೊರಕಿಸಿಕೊಡುವಂತೆ ಶ್ರೀರಾಮಕೃಷ್ಣರನ್ನು ಕೇಳಿಕೊಂಡಾಗ ಅವರು ಅವನಿಗೆ ಅದಕ್ಕಿಂತಲೂ ಉನ್ನತವಾದ ಸ್ಥಿತಿಯನ್ನು ಸಿದ್ಧಸಿಕೊಡುವುದಾಗಿ ಹೇಳಿದ್ದನ್ನು ನೋಡಿದೆವು. ಯಾವುದಿರಬಹುದು ಅದು ? ಅದು ವಿಜ್ಞಾನಸ್ಥಿತಿ. ಶ್ರೀರಾಮಕೃಷ್ಣರೇ ಹೇಳುವಂತೆ, ಹಾಲನ್ನು ಕಣ್ಣಿನಿಂದ ನೋಡಿ ಅದರ ಬಾಹ್ಯ ಗುಣಗಳ ಪರಿಚಯ ಮಾಡಿಕೊಳ್ಳುವುದು ಜ್ಞಾನವಾದರೆ, ಹಾಲನ್ನು ಕುಡಿದು ಪುಷ್ಟಿಯಾಗಿ ಬೆಳೆಯುವುದು ವಿಜ್ಞಾನ. ಅಂತೆಯೇ ಸಮಾಧಿಗೇರಿ ತನ್ನೊಳಗೆ ಭಗವಂತನನ್ನು ಕಾಣುವುದ ಜ್ಞಾನ ; ಸಮಾಧಿಯಿಂದಿಳಿದು, ಕಣ್ತೆರೆದು, ಸಕಲ ಜೀವಜಂತುಗಳಲ್ಲೂ ಅದೇ ಭಗವಂತನನ್ನು ಕಾಣುವುದೇ ವಿಜ್ಞಾನಸ್ಥಿತಿ. ಆದ್ದರಿಂದಲೇ ನರೇಂದ್ರ ಸಮಾಧಿಸ್ಥಿತಿಯನ್ನು ಬಯಸಿದಾಗ ಅವರು ಅವನಿಗೆ ಅದಕ್ಕಿಂತಲೂ ಉನ್ನತವಾದ ಸ್ಥಿತಿಯ ಅನುಭವ ಮಾಡಿಸಿಕೊಡುವುದಾಗಿ ಹೇಳುತ್ತಾರೆ.</p>
  <p>ಈ ನಡುವೆ ನರೇಂದ್ರ ಜಪ-ತಪ-ಧ್ಯಾನಗಳನ್ನು ಇನ್ನಷ್ಟು ತೀವ್ರಗೊಳಿಸಿದ್ದ. ಪ್ರತಿರಾತ್ರಿಯೂ ದಕ್ಷೀಣೇಶ್ವರಕ್ಕೆ ಹೋಗಿ ಪಂಚವಟಿಯಲ್ಲಿ ಧುನಿ ಹೊತ್ತಿಸಿಕೊಂಡು ಧ್ಯಾನನಿರತನಾಗಿಬಿಡುತ್ತಿದ್ದ. ಶ್ರೀರಾಮಕೃಷ್ಣರು ಅವನಿಗೆ ಹಲವಾರು ಆಧ್ಯಾತ್ಮಿಕ ಸಾಧನಾ ವಿಧಾನಗಳನ್ನು ಬೋಧಿಸುತ್ತಿದ್ದರು. ಆ ಸೂಚನೆಗಳನ್ನು ಅನುಸರಿಸುತ್ತ ಅವನು ಯಶಸ್ವಿಯಾಗಿ ಮುಂದುವರಿಯುತ್ತಿದ್ದ.</p>
  <p>ಇದರೊಂದಿಗೆ ಅವರು ಮೆಲ್ಲನೆ ನರೇಂದ್ರನನ್ನು ಉಳಿದೆಲ್ಲ ಯುವಶಿಷ್ಯರ ನಾಯಕನನ್ನಾಗಿ ಸಿದ್ಧಗೊಳಿಸುತ್ತಿದ್ದರು. ತಾವೆಲ್ಲರೂ ಭವ್ಯ ಆಧ್ಯಾತ್ಮಿಕ ವ್ಯಕ್ತಿತ್ವಗಳನ್ನು ರೂಪಿಸಿಕೊಂಡು ಸರ್ವಸಂಗ ಪರಿತ್ಯಾಗ ಮಾಡಿ ಶ್ರೀರಾಮಕೃಷ್ಣರ ಉದಾತ್ತ ಸಂದೇಶಗಳನ್ನು ಜಗತ್ತಿನಲ್ಲಿ ಪ್ರಸಾರ ಮಾಡಬೇಕಾಗಿದೆ ಎಂಬುದು ನರೇಂದ್ರನೂ ಸೇರಿದಂತೆ ಆ ಯುವಕರಾರಿಗೂ ಗೊತ್ತಿರಲಿಲ್ಲ. ಶ್ರೀರಾಮಕೃಷ್ಣರ ದಿವ್ಯ ದೃಷ್ಟಿಗೆ ಮಾತ್ರ ಇವೆಲ್ಲವೂ ಹಗಲಿನಷ್ಟು ಸ್ಪಷ್ಟ. ಆದರೆ ಆ ಯುವಕರೇನಾದರೂ ಹರಿಹಂಚಿಹೋದರೆ, ಬಳಿಕ ಅವರೆಲ್ಲ ತಮ್ಮ ಪಾಡಿಗೆ ತಾವು ಸಾಧನೆ ಮಾಡಿ ಎಂತಹ ಮಹಾತ್ಮರೇ ಆದರೂ, ಅವರಿಂದ ಲೋಕಕಲ್ಯಾಣಕಾರ್ಯವೆಂಬುದು ಸಾಧ್ಯವಾಗುವುದಿಲ್ಲ; ಅವರೆಲ್ಲರೂ ಒಗ್ಗಟ್ಟಿನಿಂದಿರಬೇಕಾದರೆ ಅವರೆಲ್ಲರನ್ನೂ ಮನವರಿತು ನಡೆಸಿಕೊಂಡು ಹೋಗಬಲ್ಲ ಒಬ್ಬ ನಾಯಕ ಬೇಕೇಬೇಕು ; ಮತ್ತು ಆ ಶಕ್ತಿ-ಸಾಧ್ಯತೆಗಳನ್ನುಳ್ಳವನು ನರೇಂದ್ರನೇ ಎಂಬುದೂ ಅವರಿಗೆ ತಿಳಿದಿತ್ತು. ಆದ್ದರಿಂದ ಮುಂದೆ ಅವನು ಆ ಶಿಷ್ಯರನ್ನೆಲ್ಲ ಸಮರ್ಥ ರೀತಿಯಲ್ಲಿ ಒಂದುಗೂಡಿಸಿ ಮುನ್ನಡೆಸಿ, ಅವರಿಂದ ಮಹಾಕಾರ್ಯಗಳನ್ನು ಸಾಧಿಸುವಂತೆ ಶ್ರೀರಾಮಕೃಷ್ಣರು ಅವನನ್ನು ತಯಾರುಗೊಳಿಸುತ್ತಿದ್ದರು. ಒಂದು ದಿನ ಅವರು ನರೇಂದ್ರನನ್ನು ಕರೆದು, “ನೋಡು, ನಾನು ಇವರನ್ನೆಲ್ಲ ನಿನ್ನ ರಕ್ಷಣೆಯಲ್ಲಿ ಬಿಟ್ಟು ಹೋಗುತ್ತಿದ್ದೇನೆ. ನಾನು ಶರೀರತ್ಯಾಗ ಮಾಡಿದ ಮೇಲೂ ಇವರು ಆಧ್ಯಾತ್ಮಿಕ ಸಾಧನೆ ಮಾಡುವಂತೆ ಮತ್ತು ಮನೆಗಳಿಗೆ ಹಿಂದಿರುಗಿ ಹೋಗದಂತೆ ನೋಡಿಕೋ” ಎಂಬ ಸ್ಪಷ್ಟ ಸೂಚನೆಯನ್ನಿತ್ತರು.</p>
  <p>ಅವರೆಲ್ಲರೂ ಮುಂದೆ ಸರ್ವಸಂಗ ಪರಿತ್ಯಾಗ ಮಾಡಿ ಸಂನ್ಯಾಸಿಗಳಾಗಬೇಕು ಎಂಬುದೇ ಶ್ರೀರಾಮಕೃಷ್ಣರ ಉದ್ದೇಶ . ಧರ್ಮಪ್ರಸಾರ ಮಾಡಬೇಕಾದವರಲ್ಲಿ ಇರಬೇಕಾದ ಪ್ರಧಾನ ಯೋಗ್ಯತೆಯೇ ತ್ಯಾಗ. ಜನಸಾಮಾನ್ಯರು ತಾವೇ ಸ್ವತಃ ತ್ಯಾಗ ಮಾಡಲು ಸಿದ್ಧರಾಗಿರದಿದ್ದರೂ ತ್ಯಾಗ ಮಾಡಿದವರನ್ನು ಕಂಡು ಮೆಚ್ಚಿಕೊಳ್ಳುವ ಗುಣ ಅವರಲ್ಲಿರುತ್ತದೆ. ಸ್ವತಃ ತಾವೇ ಭೋಗಿಗಳಾಗಿ ವಿಲಾಸದಲ್ಲೇ ಮುಳುಗಿರುವವರೂ ಕೂಡ ತಮಗೆ ಧರ್ಮವನ್ನು ಬೋಧಿಸುವವರು ತ್ಯಾಗಿಗಳಾಗಿರಬೇಕು ಎಂದು ನಿರೀಕ್ಷಿಸುತ್ತಾರೆ. ಇದು ತೀರ ಸಹಜ. ಭೋಗವನ್ನು ಅನುಭವಿಸುವವನು ಯೋಗದ ಮಾತನಾಡಿದರೆ ಯಾರು ಕೇಳುತ್ತಾರೆ ? ಆದ್ದರಿಂದ ಯೋಗವನ್ನು ಬೋಧಿಸುವವರು ತ್ಯಾಗಿಗಳಾಗಿರಬೇಕಾಗುತ್ತದೆ. ಅಲ್ಲದೆ ಜನಸೇವೆ ಮಾಡಬೇಕಾದರೂ ತ್ಯಾಗಿಗಳಾಗಿರಬೇಕಾಗುತ್ತದೆ. ಹೀಗೆ, ತ್ಯಾಗವಿಲ್ಲದೆ ಯಾವ ಮಹಾಕಾರ್ಯವನ್ನೂ ಸಾಧಿಸಲಾಗುವುದಿಲ್ಲ. ಅದರಲ್ಲೂ ಧರ್ಮಪ್ರಸಾರಕ್ಕಂತೂ ತ್ಯಾಗಮಯ ವ್ಯಕ್ತಿತ್ವವೇ ಬೇಕು. ಆದ್ದರಿಂದಲೇ ಶ್ರೀರಾಮಕೃಷ್ಣರು ಪರಿಶುದ್ಧ ಹೃದಯದ ಆ ಯುವಕರನ್ನು ಮನೆಗಳಿಗೆ ಹಿಂದುರುಗಗೊಡದೆ ತ್ಯಾಗಿಗಳನ್ನಾಗಿ ಮಾಡುತ್ತಿದ್ದಾರೆ. </p>
  <p>ಇಲ್ಲಿ ಇನ್ನೊಂದು ಬಹುಮಖ್ಯವಾದ ಅಂಶವನ್ನು ಗಮನಿಸಬೇಕಾದದ್ದಿದೆ. ಏನೆಂದರೆ, ಅಂತಹ ಯೌವನಭರಿತರಾದ, ಶಕ್ತಿಶಾಲಿಗಳಾದ ಯುವಕರನ್ನು ಭೋಗವಿಮುಕ್ತರನ್ನಾಗಿಸಿ ತ್ಯಾಗಿಗಳನ್ನಾಗಿ ಪರಿವರ್ತಿಸಬೇಕಾದರೆ ಶ್ರೀರಾಮಕೃಷ್ಣರ ಆಕರ್ಷಣಾ ಶಕ್ತಿ ಎಷ್ಟು ಪ್ರಬಲವಾಗಿದ್ದಿರಬೇಕು ! . . . ಅಲ್ಲದೆ, ಅವರ ನಿರ್ಯಾಣಾನಂತರ ಆ ಯುವಕರನ್ನು ತ್ಯಾಗಿಗಳನ್ನಾಗಿಯೇ ಉಳಿಸಿ ಹಿಡಿದಿಟ್ಟುಕೊಳ್ಳಬೇಕಾದರೆ ನರೇಂದ್ರನಲ್ಲಿ ಎಂತಹ ಸಾಮರ್ಥ್ಯ ಇದ್ದಿರಬೇಕು ! ಪ್ರಾಯಪ್ರಬುದ್ಧರಾದ ಯುವಕರು ತಮ್ಮ ಭವಿಷ್ಯ ಜೀವನದ ಸುಂದರ ಸ್ವಪ್ನಗಳನ್ನು ಕಾಣುತ್ತಿರುವುದೇ ಸಾಮಾನ್ಯ. ಅಲ್ಲದೆ ಅವರಿಗೆ ತಮ್ಮ ತಾಯ್ತಂದೆಯರ, ಕುಟುಂಬವರ್ಗದವರ ಪ್ರೀತಿ-ವಿಶ್ವಾಸದ ಬಂಧನ ಸಾಕಷ್ಟು ಬಲವಾಗಿಯೇ ಇರುತ್ತದೆ. ಹೀಗಿರುವಾಗ, ಶ್ರೀರಾಮಕೃಷ್ಣರು ಆ ಯುವಕರು ಸುಂದರ ಸ್ವಪ್ನಗಳನ್ನೆಲ್ಲ ಚೆದರಿಸಿ, ಸ್ವಜನಪ್ರೇಮದ ಬಂಧನದಿಂದ ಬಿಡಿಸಿ, ತಮ್ಮ ಧರ್ಮಪ್ರಸಾರ ಕಾರ್ಯಕ್ಕೆ ಅವರನ್ನು ನಿಯೋಜಿಸಬೇಕಾದರೆ ಅದೆಂತಹ ಆಕರ್ಷಣೆ, ಅದೆಂತಹ ವ್ಯಕ್ತಿತ್ವ ಶ್ರೀರಾಮಕೃಷ್ಣರದ್ದಾಗಿರಬೇಕು !</p>
  <p>ಶ್ರೀರಾಮಕೃಷ್ಣರು ತಮ್ಮ ಶಿಷ್ಯರನ್ನು ಮೆಲ್ಲನೆ ಸಂನ್ಯಾಸಿಜೀವನಕ್ಕೆ ಅಣಿಗೊಳಿಸುತ್ತಿದ್ದರು. ಅವರಲ್ಲಿ ಸೂಕ್ಷ್ಮ ರೂಪದಲ್ಲಿರಬಹುದಾದ ದೊಡ್ಡಸ್ತಿಕೆ, ಜಂಬ ಇವುಗಳನ್ನು ಹೋಗಲಾಡಿಸಿ, ಸಂನ್ಯಾಸದ ಕಷ್ಟ-ಕಾರ್ಪಣ್ಯಗಳ ಪರಿಚಯ ಮಾಡಿಕೊಡುವ ಉದ್ದೇಶದಿಂದ, ಒಂದು ದಿನ ಅವರನ್ನೆಲ್ಲ ಕರೆದು, ಮನೆಮನೆಗೆ ಹೋಗಿ ಭಿಕ್ಷೆ ಪಡೆದುಕೊಂಡು ಬರುವಂತೆ ಆದೇಶಿಸಿದರು.(ಸಾಧು-ಸಂನ್ಯಾಸಿಗಳು ಹೀಗೆ ಭಿಕ್ಷೆ ಬೇಡುವುದು ಭಾರತದಲ್ಲಿ ಅನಾದಿಕಾಲದಿಂದ ಬಂದಿರುವ ಪದ್ಧತಿ. ಇದಕ್ಕೆ ಶಾಸ್ತ್ರಗಳಲ್ಲಿ ‘ಮಧುಕರೀ ಭಿಕ್ಷೆ’* ಎಂಬ ಹೆಸರಿದೆ. ) ಕೂಡಲೇ ಆ ಶಿಷ್ಯರೆಲ್ಲ ಉತ್ಸಾಹದಿಂದ ಸಿದ್ಧರಾದರು. ಅವರೆಲ್ಲ ಒಳ್ಳೇ ವಿದ್ಯಾವಂತರು ; ಅನುಕೂಲಸ್ಥ ಕುಟುಂಬಗಳಿಂದ ಬಂದವರು. ಆದರೂ ನಾಚಿಕೆ-ಕಸಿವಿಸಿ ಪಟ್ಟುಕೊಳ್ಳದೆ, ಭಿಕ್ಷಾಪಾತ್ರೆ ಹಿಡಿದು ಹೊರಟು ಕಾಶೀಪುರದ ಕೆಲವು ಮನೆಗಳ ಮುಂದೆ ನಿಂತು ‘ನಾರಾಯಣ ಹರಿ !’ ಎನ್ನುತ್ತ ಭಿಕ್ಷೆ ಯಾಚಿಸಿದರು. ಆದರೆ ಒಂದನೆಯದಾಗಿ, ಅವರಾರೂ ಕಾವಿ ಧರಿಸಿರಲಿಲ್ಲ. ಎರಡನೆಯದಾಗಿ, ಗಟ್ಟಿ ಮುಟ್ಟಾದ ಯುವಕರು ! ಆದ್ದರಿಂದ ಕೆಲವು ಮನೆಯವರು,“ಏನ್ರಯ್ಯ, ಒಳ್ಳೆ ಕಟ್ಟುಮಸ್ತಾಗಿ ಬೆಳೆದಿದ್ದೀರಿ, ಭಿಕ್ಷೆ ಕೇಳಲು ಬರುತ್ತೀರಲ್ಲ ! ನಾಚಿಕೆಯಾಗುವುದಿಲ್ಲವೇ ? ಹೋಗಿ ಹೋಗಿ, ದುಡಿದು ತಿನ್ನಿ” ಎಂದು ಬೈದು ಅಟ್ಟಿದರು. ಇನ್ನು ಕೆಲವು ತಾಯಂದಿರು ಇವರನ್ನು ಕಂಡು “ಅಯ್ಯೋ ! ಇಂತಹ ಕುಲವಂತ ಹುಡುಗರಿಗೆ ಭಿಕ್ಷೆ ಬೇಡುವ ಗತಿ ಏಕಾದರೂ ಬಂತೋ !” ಎಂದು ಕಣ್ಣೀರು ಸುರಿಸಿದರೂ. ಅಂತೂ ಈ ಶಿಷ್ಯರೆಲ್ಲ ಸೇರಿ ಒಂದಿಷ್ಟು ಅಕ್ಕಿ-ಬೇಳೆಕಾಳುಗಳು ಭಿಕ್ಷೆ ಸಂಗ್ರಹಿಸಿ ತಂದರು. ಅದನ್ನು ಬೇಯಿಸಿ ಅಡಿಗೆ ಮಾಡಿ ಶ್ರೀರಾಮಕೃಷ್ಣರಿಗೆ ಸಮರ್ಪಿಸಿದರು. ಅವರು ಬಹಳ ಆನಂದ ಪಡುತ್ತ ಒಂದೆರಡು ಅಗುಳನ್ನು ಬಾಯಿಗೆ ಹಾಕಿಕೊಂಡು “ಆಹ್ ! ಬಹಳ ಒಳ್ಳೆಯ ಕೆಲಸ ಮಾಡಿದಿರಿ ; ಇದು ಅತ್ಯಂತ ಪರಿಶುದ್ಧವಾದ ಆಹಾರ ” ಎಂದು ಉದ್ಗರಿಸಿದರು. ಬಳಿಕ ಯುವಕರೆಲ್ಲ ಆ ಭಿಕ್ಷಾನ್ನವನ್ನು ಹಂಚಿಕೊಂಡರು. ಕಾಶೀಪುರದ ತೋಟದ ಮನೆಯ ವಾಸದ ಈ ಸಂದರ್ಭದಲ್ಲಿ ತನಗುಂಟಾದ ಒಂದು ಅಲೌಕಿಕ ಅನುಭವವನ್ನು ತಾರಕನಾಥ (ಮುಂದೆ ಸ್ವಾಮಿ ಶಿವಾನಂ) ಅನೇಕ ವರ್ಷಗಳ ಬಳಿಕ ಹೊರಗೆಡಹುತ್ತಾನೆ. ಶಿಷ್ಯರೆಲ್ಲ ಪ್ರತಿರಾತ್ರಿ ಒಟ್ಟಾಗಿಯೇ ಮಲಗುತ್ತಿದ್ದರು. ಹಾಸಿಗೆ ಬಟ್ಟೆಗಳ ಅನುಕೂಲತೆಯೂ ಹೆಚ್ಚಾಗಿರಲಿಲ್ಲ. ಆದ್ದರಿಂದ ಒಂದೇ ಸೊಳ್ಳೆಪರದೆಯೊಳಗೆ ಅನೇಕರು ಒಟ್ಟಾಗಿ ಮಲಗುತ್ತಿದ್ದರು. ಒಂದು ರಾತ್ರಿ ಎಂದಿನಂತೆ ತಾರಕ. ಶಶಿ, ನರೇಂದ್ರ ಮತ್ತಿತರು ಹೀಗೇ ಒಟ್ಟಾಗಿ ಮಲಗಿದ್ದಾರೆ. ಮಧ್ಯರಾತ್ರಿಯಲ್ಲಿ ತಾರಕನಿಗೆ ಅದೇಕೋ ಇದ್ದಕ್ಕಿದ್ದಂತೆ ಎಚ್ಚರವಾಯಿತು. ಕಣ್ತೆರೆದು ನೋಡುತ್ತಾನೆ, ಪರದೆಯ ಒಳಗೆಲ್ಲ ಏನೋ ಒಂದು ಅಲೌಕಿಕ ಬೆಳಕು ! ಪಕ್ಕಕ್ಕೆ ನೋಡಿದರೆ ಅಲ್ಲೇ ಮಲಗಿದ್ದ ನರೇಂದ್ರ ಈಗ ಕಾಣುತ್ತಲೇ ಇಲ್ಲ ;ಬದಲಾಗಿ ಶಿವನ ತದ್ರೂಪಿಗಳಾದ ಏಳೆಂಟು ವರ್ಷ ವಯಸ್ಸಿನ ಹಲವಾರು ಪುಟ್ಟಪುಟ್ಟ ಬಾಲಕರು ಮಲಗಿ ನಿದ್ರಿಸುತ್ತಿದ್ದಾರೆ ! ಎಲ್ಲರೂ ದಿಗಂಬರರಾಗಿ, ಜಟಾಜೂಟಧಾರಿಗಳಾಗಿ, ಶ್ವೇತವರ್ಣದಿಂದ ವಿರಾಜಿಸುತ್ತಿದ್ದಾರೆ ! ಪರದೆಯ ಒಳಗೆ ಹರಡಿಕೊಂಡಿರುವ ಬೆಳಕು ಇವರಿಂದಲೇ ಹೊಮ್ಮುತ್ತಿದೆ ! ತಾರಕನಿಗೆ ಮೊದಲು ತನ್ನ ನಿದ್ದೆಗಣ್ಣಿಗೆ ಏನೋ ಕಾಣಿಸುತ್ತಿರಬೇಕು ಎನ್ನಿಸಿತು. ಆದರೆ ಕಣ್ಣುಜ್ಜಿಕೊಂಡು ಪೂರ್ತಿ ಎಚ್ಚರಿಕೆಯಿಂದ ದಿಟ್ಟಿಸಿ ನೋಡಿದಾಗಲೂ ಅದೇ ದೃಶ್ಯ ಮತ್ತಷ್ಟು ಸ್ಪಷ್ಟವಾಗಿ ಕಾಣುತ್ತಿದೆ ! ತಾರಕ ಕಿಂಕರ್ತವ್ಯವಿಮೂಢನಾಗಿ ಹಾಗೇ ಕುಳಿತುಬಿಟ್ಟ. ಮತ್ತೆ ಮಲಗಲು ಮನಸ್ಸಾಗಲಿಲ್ಲ. ನಿದ್ರೆ ಆವರಿಸಿ, ಎಚ್ಚರ ತಪ್ಪಿ ಅವರಿಗೆ ತನ್ನ ಕಾಲು ತಗಲಿಬಿಟ್ಟರೆ !–ಎಂಬ ಭಯವುಂಟಾಯಿತು. ಬಳಿಕ ಅವನು ಆ ರಾತ್ರಿಯೆಲ್ಲ ಧ್ಯಾನ ಮಾಡುತ್ತ ಕುಳಿತಿದ್ದುಬಿಟ್ಟ. ಅರುಣೋದಯದ ವೇಳೆಗೆ ಕಣ್ತೆರೆದು ನೋಡುತ್ತಾನೆ–ಪಕ್ಕದಲ್ಲಿ ನರೇಂದ್ರ ರಾತ್ರಿ ಹೇಗೆ ಮಲಗಿದ್ದನೋ ಹಾಗೇ ಮಲಗಿದ್ದಾನೆ ! ಆದರೆ ತಾನು ಕಂಡದ್ದು ಶತಪಾಲು ಸತ್ಯವೆಂದು ತಾರಕನಿಗೆ ದೃಢವಾಗಿ ಬಿಟ್ಟಿತ್ತು. ನರೇಂದ್ರ ಎದ್ದಮೇಲೆ ತನ್ನ ಅನುಭವವನ್ನು ಅವನಿಗೆ ತಿಳಿಸಿದ. ಎಲ್ಲವನ್ನೂ ಕೇಳಿ ನರೇಂದ್ರ ಸುಮ್ಮನೆ ಗಟ್ಟಿಯಾಗಿ ನಕ್ಕುಬಿಟ್ಟ.</p>
</html>
