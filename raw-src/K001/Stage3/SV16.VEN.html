<?xml version="1.0"?>
<html>
  <p class="noindent">ಹ್ರಸ್ವರೂಪ) ನಿಜಕ್ಕೂ ನಾನು ನನ್ನನ್ನು ಪರೀಕ್ಷೆಮಾಡಿ ನೋಡಿಕೊಳ್ಳುವುದಕ್ಕೋಸ್ಕರವೇ ಹಾಗೆ ಮಾಡಿದೆ. ಸಂನ್ಯಾಸ ಸ್ವೀಕರಿಸಿದ ಮೇಲೆ ಪ್ರತಿಯೊಬ್ಬನೂ ತನ್ನನ್ನು ತಾನು ಪರೀಕ್ಷೆ ಮಾಡಿ ನೋಡಿಕೊಳ್ಳಬೇಕು–ತಾನು ಜಾತಿ-ಕುಲ-ಗೋತ್ರಗಳ ಬಂಧನದಿಂದ ಪಾರಾಗಿದ್ದೇನೆಯೋ ಇಲ್ಲವೋ ಎಂದು. ಸಂನ್ಯಾಸದ ಆದರ್ಶವನ್ನು ಕಟ್ಟುನಿಟ್ಟಾಗಿ ಪಾಲಿಸುವುದು ಬಹಳ ಕಷ್ಟ. ಮಾತಿಗೂ ಕೃತಿಗೂ ವ್ಯತ್ಯಾಸವಾಗದಂತೆ ನೋಡಿಕೊಳ್ಳಬೇಕು.” ಇನ್ನೊಮ್ಮೆ ಇದೇ ಘಟನೆಯನ್ನು ತಿಳಿಸುತ್ತ ಒಬ್ಬ ಶಿಷ್ಯನಿಗೆ ಹೇಳುತ್ತಾರೆ : “ಏನಪ್ಪ, ಸಂನ್ಯಾಸದ ಆದರ್ಶಗಳನ್ನು ನಿತ್ಯ ಜೀವನದಲ್ಲಿ ಪರಿಪಾಲಿಸಿಕೊಂಡು ಬರುವುದು ಸುಲಭದ ಕೆಲಸ ಅಂತಂದುಕೊಂಡೆಯಾ ? ಸಂನ್ಯಾಸ ಜೀವನ ದಷ್ಟು ಕಷ್ಟಕರವಾದ ಮಾರ್ಗ ಇನ್ನಾವುದೂ ಇಲ್ಲ. ಅತಿ ಎತ್ತರವಾದ, ಕಡಿದಾದ ಪರ್ವತ ಶಿಖರದ ಮೇಲೆ ನಡೆದುಹೋಗುತ್ತಿರುವಾಗ ಸ್ವಲ್ಪ ಜಾರಿದರೂ ನೀನು ಬೀಳುವುದೆಲ್ಲಿಗೆ ಹೇಳು ? ಕೆಳಗೆ ಆಳವಾದ ಕಣಿವೆಯಲ್ಲಿ ! ಯಾವಾಗ ವ್ಯಕ್ತಿಯೊಬ್ಬ ಸಂನ್ಯಾಸದ ಆದರ್ಶವನ್ನು ಸ್ವೀಕಾರ ಮಾಡುತ್ತಾನೋ ಅವನು ಪ್ರತಿದಿನ, ಪ್ರತಿಕ್ಷಣ ತನ್ನನ್ನು ತಾನು ಪರೀಕ್ಷಿಸಿ ನೋಡಿಕೊಳ್ಳುತ್ತಿರಬೇಕಾ ಗುತ್ತದೆ–ಜಾತ್ಯಭಿಮಾನ, ಕುಲಾಭಿಮಾನವೇ ಮೊದಲಾದ ಬಂಧನಗಳಿಂದ ತಾನು ಪಾರಾಗಿ ದ್ದೇನೆಯೇ ಎಂದು. ಆ ಘಟನೆ ನನಗೊಂದು ಒಳ್ಳೆಯ ಪಾಠ ಕಲಿಸಿತು–ನಾವು ಯಾರನ್ನೂ ಕಡೆಗಣಿಸಬಾರದು ; ಬದಲಾಗಿ ಎಲ್ಲರನ್ನೂ ಸಮಾನದೃಷ್ಟಿಯಿಂದ ಭಗವಂತನ ಮಕ್ಕಳೆಂದು ಭಾವಿಸಬೇಕು ಅಂತ.”</p>
  <div/>
  <p>ಬೃಂದಾವನಕ್ಕೆ ಬಂದ ಸ್ವಾಮೀಜಿ ಅಲ್ಲಿ ಬಲರಾಮ ಬಾಬುವಿನ ಪೂರ್ವಜರು ಕಟ್ಟಿಸಿದ್ದ ಸತ್ರದಲ್ಲಿ ಇಳಿದುಕೊಂಡರು. ಬೃಂದಾವನಕ್ಕೆ ಬಂದೊಡನೆ ಅವರಲ್ಲೊಂದು ದಿವ್ಯಭಾವ ಉತ್ಪನ್ನ ವಾಗಿಬಿಟ್ಟಿತು. ತಮ್ಮ ಹೃದಯದ ದ್ವಾರ ಸಂಪೂರ್ಣ ತೆರೆದುಕೊಂಡಂತೆ ಭಾಸವಾಯಿತು. ಶ್ರೀಕೃಷ್ಣನ ದಿವ್ಯ ಆಧ್ಯಾತ್ಮಿಕ ಲೀಲೆ ನಡೆದ ಸ್ಥಳವಲ್ಲವೆ ಅದು ? ಆ ಅದ್ಭುತ ಘಟನೆಗಳೆಲ್ಲ ನೆನಪಿಗೆ ಬಂದು ಅವರ ಹೃದಯ ಭಕ್ತಿಭಾವರಂಜಿತವಾಗಿಬಿಟ್ಟಿತು. ಶ್ರೀಕೃಷ್ಣನು ಲೀಲೆಯಾಡಿದ ಪ್ರತಿಯೊಂದು ಸ್ಥಳವನ್ನೂ ಸಂದರ್ಶಿಸುವ ನಿರ್ಧಾರ ಮಾಡಿದರು. ಏಕೆಂದರೆ, ಆ ಪ್ರತಿಯೊಂದು ಸ್ಥಳದ ಪರಿಸರದಲ್ಲೂ ಅವರಿಗೆ ಆ ದಿವ್ಯ ಲೀಲೆಗಳು ಈಗಲೂ ನಡೆಯುತ್ತಿವೆಯೋ ಎಂಬಷ್ಟು ಸಚೇತನವಾಗಿ ಕಾಣತೊಡಗಿತ್ತು.</p>
  <div/>
  <p>ಸ್ವಾಮೀಜಿ ಗೋವರ್ಧನ ಪರ್ವತಕ್ಕೆ ಪ್ರದಕ್ಷಿಣೆ ಹಾಕಲು ಹೊರಟರು. ಇದು ಬಹು ದೊಡ್ಡ ಪ್ರದಕ್ಷಿಣೆ. ಈ ಪ್ರದಕ್ಷಿಣೆ ಮಾಡುವ ಕಾಲದಲ್ಲಿ ತಾವು ಭಿಕ್ಷೆ ಬೇಡಬಾರದು ; ತಾನಾಗಿಯೇ ಏನು ಬರುತ್ತದೋ ಅದನ್ನೇ ಸ್ವೀಕರಿಸಬೇಕು ಎಂದು ತೀರ್ಮಾನಿಸಿದರು. ಮೊದಲ ದಿವಸ ಪ್ರದಕ್ಷಿಣೆ ಹೊರಟಿದ್ದಾರೆ ; ಮಧ್ಯಾಹ್ನದ ಹೊತ್ತಿಗೆ ಹಸಿವು ಪ್ರಾರಂಭವಾಯಿತು. ನಡೆದಂತೆಲ್ಲ ಹಸಿವು ಇನ್ನಷ್ಟು ತೀವ್ರವಾಯಿತು. ಜೊತೆಗೆ ಮಳೆ ಬೇರೆ ಸುರಿಯುತ್ತಿದೆ ! ಹಸಿವು, ಬಳಲಿಕೆ ಸೇರಿ ಬವಳಿ ಬಂದು ಬೀಳುವ ಹಾಗಾಯಿತು. ಆದರೂ ಅವಡುಗಚ್ಚಿ ಮುನ್ನಡೆದರು. ಭಿಕ್ಷೆ ಬೇಡಲಾರೆ ಎಂದು ಸಂಕಲ್ಪಮಾಡಿದ್ದರಿಂದ ಭಗವಂತನಲ್ಲಿ ಶರಣಾಗತರಾಗಿ ಸಾಗುತ್ತಿದ್ದಾರೆ. ಈ ಹೊತ್ತಿಗೆ ಹಿಂದಿ ನಿಂದ ಯಾವನೋ ಒಬ್ಬ “ಬಾಬಾಜಿ !” ಎಂದು ಕೂಗಿ ಕರೆದ ಶಬ್ದ ಕೇಳಿಸಿತು. ಆದರೆ ಸ್ವಾಮೀಜಿ ಅತ್ತ ಗಮನ ಕೊಡದೆ ಮುನ್ನಡೆಯುತ್ತಲೇ ಇದ್ದರು. ಕ್ರಮೇಣ ಆ ಧ್ವನಿ ಇನ್ನಷ್ಟು ಹತ್ತಿರ ಬಂದಿತು. ಆ ಮನುಷ್ಯ ಕೂಗುತ್ತಿದ್ದಾನೆ, “ಬಾಬಾಜಿ, ನಿಮಗೋಸ್ಕರ ಊಟ ತಂದಿದ್ದೇನೆ ; ದಯವಿಟ್ಟು ಸ್ವೀಕರಿಸಬೇಕು” ಎಂದು. ನಿಜಕ್ಕೂ ಇದು ಭಗವಂತನೇ ಕಳಿಸಿದ ಭಿಕ್ಷೆ ಎಂಬುದರಲ್ಲಿ ಸಂದೇಹವೇನಿದೆ ? ಆದರೂ ಸ್ವಾಮೀಜಿ ಇದನ್ನು ಪರೀಕ್ಷೆ ಮಾಡಿ ನೋಡಿಬಿಡೋಣ ಎಂದು ಓಡಲಾರಂಭಿಸಿದರು. ಆದರೆ ಆ ಮನುಷ್ಯ ಬಿಡದೆ, “ಸ್ವಲ್ಪ ತಾಳಿ, ಸ್ವಲ್ಪ ತಾಳಿ, ಬಾಬಾಜಿ” ಎಂದು ಕೂಗುತ್ತ ತಾನೂ ಓಡಿಬಂದ ! ಸ್ವಾಮೀಜಿ ವಿಪರೀತ ಹಸಿದು ಬಳಲಿದ್ದಾರೆ ; ಆದರೂ ಶಕ್ತಿಮೀರಿ ಓಡುತ್ತಿದ್ದಾರೆ ! ಈ ಓಟದ ಪಂದ್ಯ ಒಂದು ಮೈಲಿಯಷ್ಟು ದೂರ ನಡೆಯಿತು. ಕಡೆಗೂ ಆ ಮನುಷ್ಯ ಪಟ್ಟುಬಿಡದೆ, ಸ್ವಾಮೀಜಿಯನ್ನು ಸಮೀಪಿಸಿ, ಹಿಡಿದು ನಿಲ್ಲಿಸಿ, “ದಯವಿಟ್ಟು ಊಟ ವನ್ನು ಸ್ವೀಕರಿಸಬೇಕು” ಎಂದು ಅಂಗಲಾಚಿ ಬೇಡಿಕೊಂಡ. ಆಗ ಸ್ವಾಮೀಜಿ ಮರುಮಾತಿಲ್ಲದೆ ಊಟ ಮಾಡಿದರು. ಆ ಮನುಷ್ಯ ಹೊರಟ ಕೆಲವೇ ಕ್ಷಣಗಳಲ್ಲಿ ಸ್ವಾಮೀಜಿ ಅವನ ಕಡೆಗೆ ನೋಡುತ್ತಾರೆ–ಅವನು ಮಾಯವಾಗಿಬಿಟ್ಟಿದ್ದಾನೆ ! ಯಾರಿರಬಹುದು ಅವನು ? ! ಸ್ವಾಮೀಜಿಗೆ ಭಾವದುಂಬಿ ಬಂದಿತು. ಅನಾಥರಕ್ಷಕನಾದ ಭಗವಂತ ತನ್ನ ಭಕ್ತರನ್ನು ನೋಡಿಕೊಳ್ಳುವ ಪರಿಯನ್ನು ಕಂಡು ಅವರ ಕಂಗಳಿಂದ ನೀರು ಧಾರೆಯಾಗಿ ಹರಿಯಿತು. ಭಾವಾವೇಶದಿಂದ “ಜೈ ರಾಧೆ ! ಜೈ ಶ್ರೀಕೃಷ್ಣ !” ಎಂದು ಗಟ್ಟಿಯಾಗಿ ಜಯಕಾರ ಮಾಡಿದರು.</p>
  <p>ಗೋವರ್ಧನಗಿರಿಯಿಂದ ಸ್ವಾಮೀಜಿ ‘ರಾಧಾಕುಂಡ’ಕ್ಕೆ ಬಂದರು. ಅಲ್ಲಿನ ಕೆರೆಯಲ್ಲಿ ಸ್ನಾನ ಮಾಡಬೇಕೆಂದು ಅವರಿಗೆ ಮನಸ್ಸಾಯಿತು. ಆಗ ಅವರ ಮೈಮೇಲಿದ್ದ ಬಟ್ಟೆಯೆಂದರೆ ಒಂದು ತುಂಡು ಕೌಪೀನ ಮಾತ್ರ. ಆದ್ದರಿಂದ ಸ್ನಾನಕ್ಕೆ ಇಳಿಯುವ ಮೊದಲು ಕೌಪೀನವನ್ನು ಒಗೆದು ಕೆರೆಯ ದಡದ ಮೇಲೆ ಒಣಗಲು ಹಾಕಿದರು. ಆದರೆ ಸ್ನಾನ ಮುಗಿಸಿಕೊಂಡು ಬಂದು ನೋಡುತ್ತಾರೆ–ಕೌಪೀನ ಮಾಯ ! ಎಲ್ಲಿಗೆ ಹೋಗಿರಬಹುದು ಅದು ? ಗಾಳಿಗೆ ಹಾರಿಹೋಗಿರ ಬಹುದೆ ? ಆ ಕೌಪೀನಕ್ಕೆ ಇನ್ನು ಯಾವ ಕಳ್ಳ ಬಂದಾನು ! ಸ್ವಾಮೀಜಿ ಸುತ್ತಮುತ್ತ ನೋಡುತ್ತಾರೆ; ಅಲ್ಲೇ ಒಂದು ಮರದ ಮೇಲೆ ಕುಳಿತ ಒಂದು ಕೋತಿಯ ಕೈಯಲ್ಲಿದೆ ಕೌಪೀನ ! ಕೋತಿಯ ಚೇಷ್ಟೆಗೆ ಮಿತಿಯಿದೆಯೆ ! ಅಥವಾ . . . ಸ್ವಾಮೀಜಿಯ ಬ್ರಹ್ಮಚರ್ಯದ ತೇಜಸ್ಸನ್ನು ನೋಡಿ ಅದಕ್ಕೂ ಬ್ರಹ್ಮಚರ್ಯ ಪಾಲನೆ ಮಾಡುವ ಮನಸ್ಸಾಗಿರಬಹುದೆ ? ಸ್ವಾಮೀಜಿಗಂತೂ ಬಹಳ ಸಂಕಟವಾಯಿತು. ಆ ಕೋತಿ ಕೌಪೀನವನ್ನು ಬೀಳಿಸುವಂತೆ ಮಾಡಲು ನಾನಾ ಉಪಾಯಗಳನ್ನು ಪ್ರಯೋಗಿಸಿ ನೋಡಿದರು. ಆದರೆ ಕೋತಿ ಯಾಕೋ ದೃಢನಿಶ್ಚಯ ಮಾಡಿದಂತಿತ್ತು. ಕೌಪೀನ ವನ್ನು ಬೀಳಿಸಲೇ ಇಲ್ಲ. ಆಗ ಸ್ವಾಮೀಜಿಗೆ ಕೋಪ ಬಂದಿತು–ಕೋತಿಯ ಮೇಲಲ್ಲ, ರಾಧೆಯ ಮೇಲೆ ! ಅವಳೇ ಅಲ್ಲವೆ ಅಲ್ಲಿನ ಅಧಿಷ್ಠಾತೃ ದೇವತೆ ? ಅವಳ ಪ್ರಭಾವ ಇರುವಂತಹ ಈ ಸ್ಥಳದಲ್ಲಿಇಂತಹ ಅನ್ಯಾಯ ನಡೆಯಬಹುದೆ ಎಂದು ರಾಧೆಯ ಮೇಲೆ ಕೋಪ. ತಾನಿನ್ನು ನಗರಕ್ಕೆ ಹೋಗುವುದಿಲ್ಲ ; ಬದಲಾಗಿ ಕಾಡಿಗೆ ಹೋಗಿ ಅಲ್ಲೇ ಉಪವಾಸವಿದ್ದು ಪ್ರಾಣತ್ಯಾಗ ಮಾಡಿಬಿಡು ತ್ತೇನೆ ಎಂದು ನಿರ್ಧಾರ ಮಾಡಿಬಿಟ್ಟರು. ತಕ್ಷಣ ಕಾಡಿನ ಕಡೆಗೆ ನಡೆದರು. ಅಷ್ಟರಲ್ಲಿ ಎದುರುಗಡೆ ಯಿಂದ ಯಾರೋ ಒಬ್ಬ ಅಪರಿಚಿತ–ಇವನು ಆ ಘಟನೆಯನ್ನೆಲ್ಲ ನೋಡಿರಬೇಕು–ಒಂದು ತುಂಡು ಹೊಸ ಕಾವಿಬಟ್ಟೆಯನ್ನೂ ಸ್ವಲ್ಪ ಆಹಾರವನ್ನೂ ತಂದು ಅವರಿಗೆ ಅರ್ಪಿಸಿದ. ಇದನ್ನೆಲ್ಲ ಕಂಡು ಸ್ವಾಮೀಜಿಗೆ ಬಹಳ ಆಶ್ಚರ್ಯವಾಯಿತು. ಇದೊಂದು ಪವಾಡದಂತೆ ತೋರಿತು. ಊಟ ಮುಗಿಸಿಕೊಂಡು ಪುನಃ ಆ ಸರೋವರದ ಬಳಿಗೆ ಬಂದು ನೋಡುತ್ತಾರೆ–ಅವರ ಕೌಪೀನ ಯಥಾ ಸ್ಥಳದಲ್ಲಿ ಬಂದುಬಿದ್ದಿದೆ ! ಈಗ ಅವರಿಗೆ ಒಂದು ವಿಷಯ ದೃಢವಾಯಿತು : ಏನೆಂದರೆ, ತಮ್ಮ ಪ್ರೀತಿಯ ಭಗವಂತ ತಮ್ಮನ್ನು ಎಲ್ಲಿಗೆ ಹೋದರೂ ಬಿಡದೆ ಕಾಪಾಡುತ್ತಾನೆ ಎಂದು. ಅಂತೂ ಬೃಂದಾವನಕ್ಕೆ ಬಂದದ್ದರಿಂದ ಸ್ವಾಮೀಜಿಗೆ ಗೋಪಿಕಾವಸ್ತ್ರಾಪಹರಣದ ಒಂದು ಅನುಭವವಾದಂ ತಾಯಿತು.</p>
  <p>ಈಗ ಸ್ವಾಮೀಜಿಯ ಮನಸ್ಸು ಹರಿದ್ವಾರದ* ಕಡೆಗೆ ಹೊರಳಿತು. ಅಲ್ಲಿಂದ ಮುಂದೆ ಹಿಮಾಲಯದಲ್ಲಿರುವ ಬದರಿ ಕೇದಾರಗಳ ಯಾತ್ರೆ ಮಾಡಬೇಕೆಂದು ಅವರು ತೀರ್ಮಾನಿಸಿದರು. ಆದರೆ ತಮ್ಮ ಗುರುಭಾಯಿಯಾದ ಸ್ವಾಮಿ ಅದ್ವೈತಾನಂದರು ಬೃಂದಾವನಕ್ಕೆ ಬರುತ್ತಿದ್ದಾರೆಂಬ ಸುದ್ದಿ ತಲುಪಿದ್ದರಿಂದ ಇನ್ನೂ ಕೆಲವು ದಿನ ಬೃಂದಾವನದಲ್ಲೇ ಉಳಿದುಕೊಂಡು, ಅದ್ವೈತಾನಂದ ರನ್ನು ಭೇಟಿಮಾಡಿ ಬಳಿಕ ಹಿಮಾಲಯದ ಕಡೆಗೆ ಹೊರಟರು. </p>
  <p>ಹರಿದ್ವಾರಕ್ಕೆ ಹೋಗುವ ದಾರಿಯಲ್ಲಿ ಹತ್ರಾಸ್ ರೈಲುನಿಲ್ದಾಣ ಸಿಗುತ್ತದೆ. ಈ ನಿಲ್ದಾಣಕ್ಕೆ ಬಂದು ಒಂದೆಡೆ ಕುಳಿತುಬಿಟ್ಟಿದ್ದಾರೆ ಸ್ವಾಮೀಜಿ. ನಡೆದು ನಡೆದು ಹಸಿವು, ದಣಿವು ಸೇರಿದೆ ; ಇದು ಅವರನ್ನು ನೋಡಿದ ಕೂಡಲೇ ತಿಳಿಯುವಂತಿದೆ. ಶರಚ್ಚಂದ್ರಗುಪ್ತ ಎಂಬ ಉತ್ಸಾಹೀ ಯುವಕ ಆ ರೈಲುನಿಲ್ದಾಣದ ಅಸಿಸ್ಟೆಂಟ್ ಸ್ಟೇಷನ್ ಮಾಸ್ಟರ್. ಸ್ವಾಮೀಜಿ ದಣಿದು ಕುಳಿತಿರುವ ದೃಶ್ಯ ಅವನ ಕಣ್ಣಿಗೆ ಬಿತ್ತು. ಅವನೊಬ್ಬ ಅದ್ಭುತ ವ್ಯಕ್ತಿಯೆನ್ನಬೇಕು. ಅವನ ಇಡೀ ವ್ಯಕ್ತಿತ್ವವನ್ನು ಮೂರು ಪದಗಳಲ್ಲಿ ಕ್ರೋಡೀಕರಿಸಿ ಹೇಳಿಬಿಡಬಹುದು : ಮಾಧುರ್ಯ, ಪ್ರಾಮಾಣಿಕತೆ ಮತ್ತು ಪೌರುಷ. ಈತ ಸ್ವಾಮೀಜಿಯನ್ನು ಕಂಡ ಪ್ರಥಮ ನೋಟದಲ್ಲೇ ಅವರ ಸುತ್ತ ಒಂದು ಅಲೌಕಿಕ ಆಧ್ಯಾತ್ಮಿಕ ಪ್ರಕಾಶ ಸುತ್ತುವರಿದಿರುವುದನ್ನು ಕಂಡು ಅವರೆಡೆಗೆ ತೀವ್ರವಾಗಿ ಆಕರ್ಷಿತನಾದ. ಸ್ವಾಮೀಜಿ ಸಿದ್ಧಪುರುಷರು ; ಸ್ವತಃ ಶರಚ್ಚಂದ್ರನೂ ಶುದ್ಧಹೃದಯದ ಯುವಕ. ಆದ್ದರಿಂದ ಆತ ಅವರ ಆಧ್ಯಾತ್ಮಿಕ ಪ್ರಭೆಯನ್ನು ಗುರುತಿಸಿದ್ದರಲ್ಲಿ ಅಚ್ಚರಿಯೇನಿಲ್ಲ. ಅವರಿಗೆ ತನ್ನಿಂದೇನಾದರೂ ಸೇವೆಯಾಗುವಂತಿದ್ದರೆ ಮಾಡೋಣ ಎಂದು ಅವರ ಹತ್ತಿರಕ್ಕೆ ಬಂದು ನಮಸ್ಕರಿಸಿ, ತನ್ನ ಪರಿಚಯ ಹೇಳಿಕೊಂಡ. ಬಳಿಕ ಕೇಳಿದ, “ಸ್ವಾಮೀಜಿ, ನೀವು ಹಸಿದಿದ್ದೀರಿ, ಅಲ್ಲವೆ ?” “ಹೌದು ಹೌದು ; ಚೆನ್ನಾಗಿಯೇ ಹಸಿವಾಗಿದೆ !” ಎಂದರು ಸ್ವಾಮೀಜಿ. ಆಗ ಅವನು, “ಹಾಗಾದರೆ, ದಯ ವಿಟ್ಟು ನನ್ನ ಮನೆಗೆ ಬನ್ನಿ” ಎಂದು ಆಹ್ವಾನಿಸಿದ. ಆದರೆ ಅವನೆಷ್ಟಾದರೂ ಬ್ರಹ್ಮಚಾರಿ ; ಮನೆ ಯಲ್ಲಿ ಅವನೊಬ್ಬನೇ. ಅವನ ಮನೆಯಲ್ಲಿ ಇವರಿಗೇನು ಸಿಕ್ಕೀತು ? ಆದ್ದರಿಂದ ಸ್ವಾಮೀಜಿ ಮುಗುಳ್ನಗುತ್ತ ಕೇಳಿದರು, “ನಿಮ್ಮ ಮನೆಗೆ ಬಂದರೆ ತಿನ್ನಲು ನನಗೇನು ಕೊಡುತ್ತೀ ?” ತಕ್ಷಣ ಶರಚ್ಚಂದ್ರ ಪಾರಸೀ ಭಾಷೆಯ ಒಂದು ಕವನವನ್ನು ಉದ್ಧರಿಸಿದ. ಅದರ ಭಾವಾರ್ಥ ಇದು : “ಓ ನನ್ನ ಪ್ರಿಯಸಖನೆ, ಅತ್ಯಂತ ವಿಶ್ವಾಸದಿಂದ ನೀನು ನನ್ನ ಮನೆಗೆ ಬಂದಿರುವೆ ; ನಿನಗೆ ನಾನು ನನ್ನ ಹೃದಯದ ಮಾಂಸದಿಂದ ಅತ್ಯಂತ ರುಚಿಯಾದ ಭಕ್ಷ್ಯವನ್ನು ಮಾಡಿ ಬಡಿಸುತ್ತೇನೆ.” ಈ ಉತ್ತರದಿಂದ ಸಂತುಷ್ಟರಾದ ಸ್ವಾಮೀಜಿ, ಅವನ ಆಹ್ವಾನವನ್ನು ಮನ್ನಿಸಿ ಅವನೊಂದಿಗೆ ಹೋದರು. ಅವನು ತಯಾರಿಸಿ ಬಡಿಸಿದ ಅಡಿಗೆಯನ್ನು ಸಂತೋಷದಿಂದ ಭುಜಿಸಿದರು.</p>
  <p>ಶರಚ್ಚಂದ್ರ ತನ್ನ ಅಂದಿನ ಕೆಲಸಕಾರ್ಯಗಳನ್ನು ಮುಗಿಸಿಕೊಂಡು ಉಳಿದ ಸಮಯವೆಲ್ಲ ಸ್ವಾಮೀಜಿಯ ಬಳಿಯಲ್ಲೇ ಇದ್ದುಬಿಟ್ಟ. ಅವರ ಕಣ್ಣುಗಳೇ ಅವನನ್ನು ಸಂಪೂರ್ಣವಾಗಿ ಸೆರೆಹಿಡಿದುಬಿಟ್ಟಿದ್ದುವು ! ಆ ಆಕರ್ಷಣೆಯಿಂದ ಬಿಡಿಸಿಕೊಳ್ಳುವುದು ಅಸಾಧ್ಯವಾಗಿತ್ತು. ಆದ್ದ ರಿಂದ, ಕೆಲದಿನಗಳ ಮಟ್ಟಿಗಾದರೂ ತನ್ನ ಮನೆಯಲ್ಲಿದ್ದು ಆತಿಥ್ಯ ಸ್ವೀಕರಿಸಬೇಕು ಎಂದು ಬೇಡಿಕೊಂಡ. ಸ್ವಾಮೀಜಿ ಅದಕ್ಕೊಪ್ಪಿದರು. ಈಗ ಶರಚ್ಚಂದ್ರ, “ಸ್ವಾಮೀಜಿ, ನನಗೆ ಜ್ಞಾನವನ್ನು ಅನುಗ್ರಹಿಸಿ” ಎಂದು ಕೇಳಿಕೊಂಡ. ಅದಕ್ಕುತ್ತರವಾಗಿ ಸ್ವಾಮೀಜಿ, ‘ವಿದ್ಯಾ-ಸುಂದರ’ ಎಂಬ ಬಂಗಾಳೀ ಕೃತಿಯೊಂದರ ಮಾತನ್ನು ಉದ್ಧರಿಸಿದರು :</p>
  <p>“ನಿನಗೆ ‘ವಿದ್ಯಾ’ ಬೇಕೆನ್ನುವುದಾದರೆ,* ನಿನ್ನ ಸುಂದರ ಮುಖಕ್ಕೆ ಬೂದಿ ಬಳಿದುಕೊಂಡು ಬಾ. ಇಲ್ಲದಿದ್ದರೆ, ನಿನ್ನ ದಾರಿ ನೋಡಿಕೊ.”</p>
  <p>ಎರಡರ್ಥ ಬರುವಂತೆ ಸ್ವಾಮೀಜಿ ಈ ವಾಕ್ಯವನ್ನು ಬಳಸಿದ್ದರು. ಆದರೆ ಹೆಚ್ಚು ತಿಳಿಯದ ಶರಚ್ಚಂದ್ರ ಅದನ್ನು ಅಕ್ಷರಶಃ ಸ್ವೀಕರಿಸಿ, ಮುಖಕ್ಕೆ ಬೂದಿ ಬಳಿದುಕೊಂಡೇ ಬಂದುಬಿಟ್ಟ ! ಅದನ್ನು ಕಂಡು ಸ್ವಾಮೀಜಿ ಗಟ್ಟಿಯಾಗಿ ನಕ್ಕುಬಿಟ್ಟರು. ಆದರೆ ಆತನ ಸರಳಶ್ರದ್ಧೆಯನ್ನು ಅವರು ಮೆಚ್ಚಿಕೊಳ್ಳದಿರಲಿಲ್ಲ. ಆದರೆ, ನಿಜಕ್ಕೂ ಶರಚ್ಚಂದ್ರನಿಗೆ ಸಂನ್ಯಾಸದ ಕಲ್ಪನೆ ಹೊಸದೇನೂ ಅಲ್ಲ. ಹಿಂದೆಯೇ ಅವನ ಅಣ್ಣ ಸಂನ್ಯಾಸಿಯಾಗಿ ಹೊರಟುಹೋಗಿಬಿಟ್ಟಿದ್ದ.</p>
  <p>ಹತ್ರಾಸಿನಲ್ಲಿ ಬ್ರಜೇನ್​ಬಾಬು ಎಂಬ ತಮ್ಮ ಹಳೆಯ ಪರಿಚಯಸ್ಥನೊಬ್ಬನು ವಾಸವಾಗಿರು ವುದನ್ನು ತಿಳಿದು ಸ್ವಾಮೀಜಿ ತಾವಾಗಿಯೇ ಅವನ ಮನೆಯನ್ನು ಹುಡುಕಿಕೊಂಡು ಹೋದರು. ಆತ ಅವರನ್ನು ತಕ್ಷಣ ಗುರುತಿಸಿ ವಿಶ್ವಾಸದಿಂದ ಸ್ವಾಗತಿಸಿದನಲ್ಲದೆ, ತನ್ನ ಮನೆಯಲ್ಲೂ ಕೆಲವು ದಿನ ಇರಬೇಕು ಎಂದು ಕೇಳಿಕೊಂಡ. ಸ್ವಾಮೀಜಿ ಅದಕ್ಕೊಪ್ಪಿ, ಕೆಲವು ದಿನ ಈತನ ಮನೆಯ ಲ್ಲಿದ್ದು ಹಿಂದಿರುಗುವುದಾಗಿ ಶರಚ್ಚಂದ್ರನಿಗೆ ಹೇಳಿದರು. ಅವರು ಬ್ರಜೇನನ ಮನೆಯಲ್ಲಿ ಉಳಿದು ಕೊಂಡಿದ್ದಾಗ ಹತ್ರಾಸ್ ಪಟ್ಟಣದಲ್ಲಿ ವಾಸವಾಗಿದ್ದ ಬಂಗಾಳಿಗಳೆಲ್ಲರೂ ಅವರನ್ನು ನೋಡಲು, ಅವರ ದಿವ್ಯವಾಣಿಯನ್ನು ಕೇಳಲು ಧಾವಿಸಿ ಬರಲಾರಂಭಿಸಿದರು. ಆ ಜನಗಳೊಂದಿಗೆ ಸ್ವಾಮೀಜಿ ಹಿಂದೂಧರ್ಮದ ಬಗ್ಗೆ, ಭಾರತದ ಹಿರಿಮೆಯ ಬಗ್ಗೆ ಸ್ಫೂರ್ತಿಯುತವಾಗಿ ಮಾತನಾಡುತ್ತಿದ್ದರು. ಅದರಿಂದ ಈ ಬಂಗಾಳಿಗಳು ಎಷ್ಟು ಸ್ಫೂರ್ತಿಗೊಂಡರೆಂದರೆ, ಅವರ ಮಾತುಗಳನ್ನು ಕೇಳುತ್ತ ಗಂಟೆಗಟ್ಟಲೆ ಕುಳಿತುಬಿಡುತ್ತಿದ್ದರು. ಈ ದಿನಗಳ ಬಗ್ಗೆ ಶರಚ್ಚಂದ್ರನ ಸ್ನೇಹಿತನಾದ ನಟಕೃಷ್ಣ ಎಂಬವನು ಮುಂದೊಮ್ಮೆ ಹೇಳುತ್ತಾನೆ :</p>
  <p>“ಸ್ವಾಮೀಜಿಯೊಂದಿಗೆ ನಿರಂತರ ಆಧ್ಯಾತ್ಮಿಕ ಸಂಭಾಷಣೆಯಲ್ಲಿ ಭಾಗವಹಿಸುತ್ತ ಅವರ ಸತ್ಸಹವಾಸದಲ್ಲಿ ಕಳೆದ ಆ ದಿನಗಳು, ನಿಜಕ್ಕೂ ನಮ್ಮ ಜೀವಮಾನದಲ್ಲೇ ಅತ್ಯಂತ ಸಾರ್ಥಕ ದಿನಗಳು. ಅವರ ಪವಿತ್ರ ಸಹವಾಸದ ಪರಿಣಾಮವಾಗಿ ಆ ಊರಿನ ಬಂಗಾಳಿಗಳಲ್ಲಿದ್ದ ಒಳಜಗಳಗಳೆಲ್ಲ ತನ್ನಿಂತಾನೇ ಪರಿಹಾರವಾದುವು. ನಮ್ಮ ಸಮಾಜದಲ್ಲಿ, ತಾವು ವಯೋವೃದ್ಧ ರೆಂದೋ ಉನ್ನತ ಮನೆತನದವರೆಂದೋ ಹೆಮ್ಮೆ ಪಡುತ್ತಿದ್ದವರೂ ಕೂಡ, ಈ ತರುಣ ಸಂನ್ಯಾಸಿಯ ಮುಂದೆ ಮಕ್ಕಳಂತೆ ಕುಳಿತುಕೊಂಡು, ತಮ್ಮ ಅಧಿಕಾರಮದ, ಕುಲಮದ, ಧನಮದ ಗಳನ್ನೆಲ್ಲ ಮರೆತು, ಆಧ್ಯಾತ್ಮಿಕ ವಿಚಾರಗಳನ್ನು ಕೇಳಿ ತಿಳಿದುಕೊಳ್ಳುತ್ತಿದ್ದರು. ಸಂಜೆಯ ಹೊತ್ತಿಗೆ ಭಜನೆಯ ಕಾರ್ಯಕ್ರಮವಿರುತ್ತಿತ್ತು. ಸ್ವಾಮೀಜಿಯ ಮಧುರ ಕಂಠವನ್ನು ಕೇಳಿ, ಅಲ್ಲಿ ನೆರೆದಿದ್ದವ ರೆಲ್ಲ ಭಾವಪರವಶರಾಗುತ್ತಿದ್ದರು. ಅವರ ಕಂಠಸ್ವರವನ್ನು ಕೇಳಿದವರಿಗೆ ಇನ್ನಷ್ಟು ಕೇಳುವ ಹಂಬಲ ; ಕೇಳಿದಷ್ಟೂ ತೃಪ್ತಿಯಿಲ್ಲ.”</p>
  <p>ಆಗಾಗ ಸ್ವಾಮೀಜಿ ಯಾವುದೋ ಗಂಭೀರಚಿಂತನೆಯಲ್ಲಿ ಮುಳುಗಿ, ಮ್ಲಾನವದನರಾಗಿ ಕುಳಿತುಬಿಡುತ್ತಿದ್ದುದನ್ನು ಶರಚ್ಚಂದ್ರ ಗಮನಿಸುತ್ತಿದ್ದ. ಒಂದು ದಿನ ಅಂತಹ ಸಂದರ್ಭದಲ್ಲಿ ಆತ ಕೇಳಿಯೇಬಿಟ್ಟ, “ಸ್ವಾಮೀಜಿ, ನೀವೇಕೋ ತುಂಬ ಬೇಸರದಿಂದಿರುವಂತೆ ಕಾಣುತ್ತಿದ್ದೀರಿ ; ಏಕೆ ?” ಸ್ವಾಮೀಜಿ ಸ್ವಲ್ಪ ಹೊತ್ತು ಹಾಗೇ ಇದ್ದು, ಬಳಿಕ ನುಡಿದರು : “ಮಗು, ಒಂದು ಮಹಾ ಕಾರ್ಯವನ್ನು ಸಾಧಿಸಬೇಕಾದ ಹೊಣೆ ನನ್ನದಾಗಿದೆ. ಅದನ್ನು ಸಾಧಿಸಬೇಕೆಂಬುದು ನನ್ನ ಗುರುವಿನ ಆಜ್ಞೆ. ಆದರೆ ನನ್ನ ಅಸಾಮರ್ಥ್ಯವನ್ನೇ ಕಾಣುತ್ತ ನನಗೆ ನಿರಾಶೆಯಾಗಿದೆ. ಅದು ಯಾವ ಕಾರ್ಯ ಗೊತ್ತೇನು ? ನಮ್ಮ ಮಾತೃಭೂಮಿಯನ್ನು ಮೇಲೆತ್ತುವ ಬೃಹತ್​ಕಾರ್ಯ ! ಧರ್ಮ, ಆಧ್ಯಾತ್ಮಿಕತೆ ಗಳು ತೀರಾ ಅಧೋಗತಿಗಿಳಿದಿವೆ. ಎಲ್ಲೆಲ್ಲೂ ಹಸಿವಿನ ಮಾರಿ ತಾಂಡವವಾಡುತ್ತಿದೆ. ನನ್ನ ಭಾರತ ಸಶಕ್ತವಾಗಲೇಬೇಕು ; ಕ್ರಿಯಾಶೀಲವಾಗಲೇಬೇಕು. ಅದು ತನ್ನ ಆಧ್ಯಾತ್ಮಿಕ ಶಕ್ತಿಯಿಂದ ಇಡೀ ಪ್ರಪಂಚದಲ್ಲೆಲ್ಲ ಪ್ರಭಾವ ಬೀರುವಂತಾಗಬೇಕು.”</p>
  <p>ಈ ಮಾತುಗಳನ್ನು ಕೇಳಿ ವಿಸ್ಮಯಮೂಕನಾಗಿ ಕುಳಿತ ಶರಚ್ಚಂದ್ರ. ಬಳಿಕ ಅಷ್ಟೇ ರಭಸದಿಂದ, ಅಷ್ಟೇ ಉತ್ಸಾಹದಿಂದ ಹೇಳಿದ, “ಸ್ವಾಮೀಜಿ, ನಾನಿದ್ದೇನೆ ! ನನ್ನಿಂದೇನಾಗಬೇಕೋ ಹೇಳಿ.”</p>
  <p>ಸ್ವಾಮೀಜಿ (ಗಂಭೀರವಾಗಿ) : “ಕೈಯಲ್ಲಿ ಕಮಂಡಲು ಭಿಕ್ಷಾಪಾತ್ರೆಗಳನ್ನು ಹಿಡಿದು ಮಹೋ ದ್ದೇಶಕ್ಕಾಗಿ ದುಡಿಯಲು ಸಿದ್ಧನಿರುವೆಯಾ ? ಮನೆಮನೆಗೆ ಹೋಗಿ ಭಿಕ್ಷೆ ಎತ್ತಬಲ್ಲೆಯಾ?”</p>
  <p>ಶರಚ್ಚಂದ್ರ : “ಓ, ಖಂಡಿತವಾಗಿ ಸ್ವಾಮೀಜಿ !”</p>
  <p>ಶರಚ್ಚಂದ್ರನ ಧೈರ್ಯವನ್ನೂ ದೃಢಬುದ್ಧಿಯನ್ನೂ ಕಂಡು ಸ್ವಾಮೀಜಿ ಬಹಳ ಸಂತೋಷ ಪಟ್ಟರು.</p>
  <p>ಈ ಸಂಭಾಷಣೆಯನ್ನು ಕೇಳಿದಾಗ ಒಂದು ಪ್ರಶ್ನೆ ಏಳಬಹುದು. ರಾಷ್ಟ್ರೋದ್ಧಾರ ಮಾಡುವು ದಕ್ಕೂ, ಕಮಂಡಲ-ಭಿಕ್ಷಾಪಾತ್ರೆಗಳನ್ನು ಹಿಡಿದುಕೊಂಡು ಸಂನ್ಯಾಸಿಯಾಗುವುದಕ್ಕೂ ಏನು ಸಂಬಂಧ ? ರಾಷ್ಟ್ರವನ್ನು ಉದ್ಧಾರ ಮಾಡಬೇಕಾದರೆ ಹಣಬೇಕು ; ಆದ್ದರಿಂದ ‘ಚೆನ್ನಾಗಿ ಸಂಪಾದಿಸು’ ಎಂದು ಹೇಳಬೇಕಾಗಿತ್ತು ಸ್ವಾಮೀಜಿ. ರಾಷ್ಟ್ರವನ್ನು ಪ್ರಗತಿಯ ಹಾದಿಯಲ್ಲಿ ಕರೆದೊಯ್ಯಲು ಉನ್ನತ ಅಧಿಕಾರ ಬೇಕು ; ಆದ್ದರಿಂದ ಐ.ಎ.ಎಸ್. ಪರೀಕ್ಷೆ ಪಾಸುಮಾಡು ಎಂದೋ, ಮಂತ್ರಿಯಾಗು ಎಂದೋ ಹೇಳಬೇಕಾಗಿತ್ತಲ್ಲವೆ ? ಅದನ್ನು ಬಿಟ್ಟು, ‘ಸಂನ್ಯಾಸಿಯಾಗು ತ್ತೀಯಾ ?’ಎಂದೇಕೆ ಕೇಳಿದರು ? ಏಕೆಂದರೆ, ಯಾವನು ತ್ಯಾಗ ಮಾಡುತ್ತಾನೋ ಅವನು ಮಾತ್ರ ಮಹಾಕಾರ್ಯಗಳನ್ನು ಸಾಧಿಸಬಲ್ಲ. ಬುದ್ಧನು ರಾಜ್ಯಭೋಗವನ್ನು ತ್ಯಾಗಮಾಡಿ ಜ್ಞಾನ ಸಂಪಾದಿಸಿ ದ್ದರಿಂದ, ರಾಜನಾಗಿ ಮಾಡಬಹುದಾಗಿದ್ದ ಸೇವೆಗಿಂತಲೂ ಹೆಚ್ಚಿನ ಸೇವೆಯನ್ನು ಮಾಡಲು ಸಾಧ್ಯವಾಯಿತು. ಮಹಾತ್ಮಾ ಗಾಂಧೀಜಿಯವರು ಮಹಾತ್ಯಾಗ ಮಾಡಿದಮೇಲೆಯೇ ಸಮಗ್ರ ಭಾರತದ ಜನ ಅವರನ್ನು ಅನುಸರಿಸಿ ನಡೆದರು ; ಅವರೊಂದಿಗೆ ಸಹಕರಿಸಿದರು ; ಅವರೊಂದಿಗೆ ಪ್ರಾಣ ಕೊಟ್ಟರು ; ಸ್ವಾತಂತ್ರ್ಯವನ್ನು ಪಡೆದರು. ಆದ್ದರಿಂದ ನಿಜವಾದ ಮಹಾಕಾರ್ಯವೆಂಬುದೇ ನಾದರೂ ಸಾಧಿಸಲ್ಪಡಬೇಕಾದರೆ, ನಿಜವಾದ ಸೇವೆ ಸಲ್ಲಬೇಕಾದರೆ, ಅಲ್ಲಿ ಪರಿಪೂರ್ಣವಾದ ತ್ಯಾಗ ಇರಲೇ ಬೇಕಾಗುತ್ತದೆ. ಆತ್ಮೋದ್ಧಾರ ಮಾಡಿಕೊಳ್ಳಬೇಕಾದರೂ, ರಾಷ್ಟ್ರೋದ್ಧಾರ ಮಾಡಬೇಕಾದರೂ ಸ್ವಸುಖವನ್ನು ತ್ಯಾಗ ಮಾಡಬೇಕಾಗುತ್ತದೆ. ಇದನ್ನೇ ಸ್ವಾಮಿ ವಿವೇಕಾನಂದರು ಮುಂದೆ ಘಂಟಾಘೋಷವಾಗಿ ಸಾರುತ್ತಾರೆ–“ಮಹಾಕಾರ್ಯಗಳು ಮಹಾತ್ಯಾಗದಿಂದ ಮಾತ್ರ ಸಾಧ್ಯ !” ಎಂದು.</p>
  <p>ಹರಿದ್ವಾರಕ್ಕೆಂದು ಹೊರಟಿದ್ದ ಸ್ವಾಮೀಜಿ ಹತ್ರಾಸಿಗೆ ಬಂದು ಬಹಳ ದಿನಗಳಾಗಿ ಬಿಟ್ಟಿವೆ. ಆದ್ದರಿಂದ, ತಾವಿನ್ನು ಹೊರಟುಬಿಡಬೇಕೆಂದು ನಿಶ್ಚಯಿಸಿ, ಒಂದು ದಿನ ಶರಚ್ಚಂದ್ರನಿಗೆ ಹೇಳುತ್ತಾರೆ : “ನೋಡು, ನಾನಿನ್ನು ಇಲ್ಲಿ ನಿಲ್ಲಲಾರೆ. ಸಂನ್ಯಾಸಿಯಾದವನು ಒಂದೇ ಸ್ಥಳದಲ್ಲಿ ಬಹಳ ದಿನ ಇರಬಾರದು. ಅಲ್ಲದೆ ನನಗೆ ಈಗಾಗಲೇ ನಿಮ್ಮ ಮೇಲೆಲ್ಲ ಒಂದು ಬಗೆಯ ಆಸಕ್ತಿ ಬೆಳೆಯುತ್ತಿದೆ. ಆಧ್ಯಾತ್ಮಿಕ ಜೀವನದಲ್ಲಿ ಇದೂ ಒಂದು ಬಂಧನ.” ಶರಚ್ಚಂದ್ರನಿಗೆ ಸ್ವಾಮೀಜಿ ಯನ್ನು ಬಿಟ್ಟುಕೊಡಲು ಸ್ವಲ್ಪವೂ ಇಷ್ಟವಿಲ್ಲ. ಆದ್ದರಿಂದ ಅವರನ್ನು ಇನ್ನೂ ಕೆಲವು ದಿನ ಉಳಿದುಕೊಳ್ಳುವಂತೆ ಬೇಡಿಕೊಂಡ. ಅದಕ್ಕೆ ಅವರದೊಂದೇ ಉತ್ತರ : “ನನ್ನನ್ನು ಒತ್ತಾಯಿಸ ಬೇಡ.” ಶರಚ್ಚಂದ್ರನಿಗೆ ಅವರಲ್ಲಿ ಅಪಾರ ಪ್ರೀತಿ-ವಿಶ್ವಾಸ ಬೆಳೆದುಬಿಟ್ಟಿತ್ತು. ಅವರನ್ನು ಬಿಟ್ಟು ಕೊಡಲಾರದೆ, “ಸ್ವಾಮೀಜಿ, ನನಗೆ ಮಂತ್ರದೀಕ್ಷೆ ನೀಡಿ ನಿಮ್ಮ ಶಿಷ್ಯನಾಗಿ ಮಾಡಿಕೊಳ್ಳಿ” ಎಂದು ಗೋಗರೆದ. ಆಗ ಅವರೆಂದರು, “ಏನು, ನನ್ನ ಶಿಷ್ಯನಾದ ಮಾತ್ರಕ್ಕೆ ಆಧ್ಯಾತ್ಮಿಕ ಜೀವನದಲ್ಲಿ ಎಲ್ಲವನ್ನೂ ಸಿದ್ಧಿಸಿಕೊಂಡುಬಿಡಬಹುದು ಎಂದು ತಿಳಿದುಕೊಂಡೆಯಾ? ಭಗವಂತನೇ ಎಲ್ಲವೂ ಆಗಿದ್ದಾನೆ ಎಂಬುದನ್ನು ನೆನಪಿಟ್ಟುಕೋ. ಆಗ ನೀನು ಮಾಡಿದ ಪ್ರತಿಯೊಂದು ಕಾರ್ಯವೂ ನಿನ್ನ ಪ್ರಗತಿಗೆ ನೆರವಾಗುತ್ತದೆ. ನಾನು ಆಗಾಗ ಬಂದು ನಿನ್ನ ಜೊತೆಗಿರುತ್ತೇನೆ. ಈಗಂತೂ ನಾನು ಹಿಮಾಲಯದ ಕಡೆಗೆ ಹೋಗಲೇಬೇಕಾಗಿದೆ.” ಕಡೆಗೆ ಅವನು, “ಸ್ವಾಮೀಜಿ, ನೀವು ಏನು ಬೇಕಾದರೂ ಹೇಳಿಕೊಳ್ಳಿ ; ನೀವು ಎಲ್ಲಿಗೇ ಹೋದರೂ ನಾನೂ ನಿಮ್ಮನ್ನು ಹಿಂಬಾಲಿಸಿ ಬರುವವನೇ” ಎಂದುಬಿಟ್ಟ. ಸ್ವಾಮೀಜಿ ಅವನನ್ನೇ ಒಂದುಕ್ಷಣ ದಿಟ್ಟಿಸುತ್ತ ನುಡಿದರು, “ನಿಜಕ್ಕೂ ನನ್ನ ಜೊತೆಗೆ ಬರಬಲ್ಲೆಯಾ ? ಹಾಗಾದರೆ ಈಗಲೇ ನನ್ನ ಭಿಕ್ಷಾಪಾತ್ರೆಯನ್ನು ತೆಗೆದುಕೊಂಡು ಹೋಗಿ, ನಿನ್ನ ರೈಲ್ವೆ ಕೂಲಿಗಳ ಹತ್ತಿರ ಭಿಕ್ಷೆಬೇಡಿ ತೆಗೆದುಕೊಂಡು ಬಾ ನೋಡೋಣ !” ಸ್ವಾಮೀಜಿ ಹೀಗೆಂದದ್ದೇ ತಡ, ಶರಚ್ಚಂದ್ರ ಭಿಕ್ಷಾಪಾತ್ರೆಯನ್ನು ಹಿಡಿದು ರೈಲ್ವೆ ಕೂಲಿಗಳ ವಠಾರಕ್ಕೆ ನಡೆದೇ ಬಿಟ್ಟ ! ತನ್ನ ಗುರುವಿನ ಆಣತಿಯಂತೆ ಭಿಕ್ಷೆ ಸಂಗ್ರಹಿಸಿ ತಂದ. ಸ್ವಾಮೀಜಿಗೆ ಒಪ್ಪಿಗೆ ಯಾಯಿತು. ಅವನಿಗೆ ಮಂತ್ರದೀಕ್ಷೆ ನೀಡಿ ಅನುಗ್ರಹಿಸಿ, ತಮ್ಮ ಮೊಟ್ಟಮೊದಲ ಶಿಷ್ಯನಾಗಿ ಸ್ವೀಕರಿಸಿದರು.</p>
  <p>ಅವನೀಗ ತನ್ನ ಗುರುವನ್ನು ಅನುಸರಿಸಿ ಹೃಷೀಕೇಶಕ್ಕೆ ಹೊರಡಲು ಸಿದ್ಧನಾದ. ಆದರೆ ಅವನದು ಜವಾಬ್ದಾರಿಯ ಹುದ್ದೆ ; ಇದ್ದಕ್ಕಿದ್ದಂತೆ ರಜಾ ಹಾಕಿ ಹೋಗುವಂತಿಲ್ಲ. ಅವನ ಅದೃಷ್ಟಕ್ಕೆ, ಬದಲಿಗನೊಬ್ಬನ ನೇಮಕವಾಯಿತು. ಒಡನೆಯೇ ಅವನು ಸ್ವಾಮೀಜಿಯ ಜೊತೆಯಲ್ಲಿ ಹೃಷೀ ಕೇಶಕ್ಕೆ ಹೊರಟುಬಿಟ್ಟ. ಶಹರಾನ್​ಪುರದವರೆಗೆ (೨೩ಂ ಮೈಲಿ) ರೈಲುಪ್ರಯಾಣ ; ಅನಂತರ ಕಾಲ್ನಡಿಗೆ. ಅವನಿಗೆ ಇಂತಹ ಪ್ರಯಾಸಕರ ಪ್ರಯಾಣದ ಅಭ್ಯಾಸವಿರಲಿಲ್ಲ. ಸಾಲದ್ದಕ್ಕೆ ಹೆಗಲ ಮೇಲೆ ಭಾರದ ಗಂಟು. ಆದ್ದರಿಂದ ದಣಿವೋ ದಣಿವು. ಪರಿವ್ರಾಜಕ ಜೀವನ ಎಷ್ಟು ಕಠಿಣ ಎಂಬುದರ ಕಲ್ಪನೆಯಾಯಿತು ಅವನಿಗೆ. ಆದರೆ ಸ್ವಾಮೀಜಿಯ ಬಲದಿಂದ, ಅವರ ಪ್ರೇಮದ ಆರೈಕೆಯಿಂದ ಆ ಕಷ್ಟಗಳನ್ನು ಸಹಿಸಿಕೊಳ್ಳಲು ಸಾಧ್ಯವಾಯಿತು. ಸ್ವಾಮೀಜಿಯ ಮಾತುಕತೆಗಳನ್ನು ಆಲಿಸುತ್ತ, ಅವನಿಗೆ ಎಷ್ಟೋ ಸಲ ಪ್ರಯಾಣದ ಆಯಾಸವೆಲ್ಲ ಮರವೆಯಾಗುತ್ತಿತ್ತು. ಮುಂದೆ ಶರಚ್ಚಂದ್ರ ತನ್ನ ಸಂನ್ಯಾಸೀಬಂಧುಗಳ ಬಳಿ ಈ ದಿನಗಳ ಅನುಭವಗಳನ್ನು ವರ್ಣಿಸುತ್ತ ಹೇಳುತ್ತಾನೆ : “ಹಿಮಾಲಯ ಪ್ರದೇಶದಲ್ಲಿ ಸಂಚರಿಸುತ್ತಿದ್ದ ಆ ಸಮಯದಲ್ಲಿ ಒಂದು ದಿನ ನಾನು ಹಸಿವು-ಬಾಯಾರಿಕೆಗಳಿಂದ ಕಂಗಾಲಾಗಿ ಪ್ರಜ್ಞೆತಪ್ಪಿ ಬಿದ್ದೆ. ಆ ಕೊರೆತದಲ್ಲಿ ನಾನು ಸತ್ತೇಹೋಗಿಬಿಡಬೇಕಾಗಿತ್ತು. ಆದರೆ ಸ್ವಾಮೀಜಿ, ನನ್ನನ್ನು ತಮ್ಮ ಹೆಗಲಮೇಲೆ ಹೊತ್ತು ಸಾಗಿ ರಕ್ಷಣೆ ಮಾಡಿದರು. ಇನ್ನೊಂದು ಸಲ ನಮ್ಮ ಪ್ರಯಾಣಕ್ಕೆ ಯಾರೋ ಒಂದು ಕುದುರೆಯನ್ನು ಕೊಟ್ಟಿದ್ದರು. ನಾವಿಬ್ಬರೂ ಆ ಕುದುರೆಯ ಮೇಲೆ ಕುಳಿತು ಒಂದು ನದಿಯನ್ನು ದಾಟಬೇಕಿತ್ತು. ಅದು ಅಷ್ಟೇನೂ ಆಳವಿರಲಿಲ್ಲ ; ಆದರೆ ಬಹಳ ರಭಸದಿಂದ ಹರಿಯುತ್ತಿತ್ತು. ಅಲ್ಲದೆ, ನೆಲ ವಂತೂ ವಿಪರೀತ ಜಾರುತ್ತಿತ್ತು. ಆದ್ದರಿಂದ ನನ್ನನ್ನು ಕುದುರೆಯ ಮೇಲೆ ಕುಳ್ಳಿರಿಸಿ, ಸ್ವಾಮೀಜಿ ತಾವು ಮುಂದಿನಿಂದ ಕುದುರೆಯನ್ನು ಎಚ್ಚರಿಕೆಯಿಂದ ನಡೆಸಿಕೊಂಡು ಸಾಗಿದರು. ಹೀಗೆ ಹಲವಾರು ಸಲ ತಮ್ಮ ಪ್ರಾಣವನ್ನೇ ಪಣವಾಗಿಸಿ ನನ್ನನ್ನು ಕಾಪಾಡಿದರು. ಸ್ವಾಮೀಜಿಯನ್ನು ನಾನು ಏನೆಂದು ಬಣ್ಣಿಸಲಿ ! ಅವರ ವ್ಯಕ್ತಿತ್ವವನ್ನು ವರ್ಣಿಸಲು ನನಗೆ ತಿಳಿದಿರುವ ಶಬ್ದ ಒಂದೇ–ಪ್ರೇಮ, ಪ್ರೇಮ, ಪ್ರೇಮ. ಅವರ ವ್ಯಕ್ತಿತ್ವವೆಲ್ಲ ಪ್ರೇಮಮಯ. ಕೆಲವು ಸಲ ಕಾಯಿಲೆ ಯಿಂದಾಗಿ ನಾನು ದುರ್ಬಲನಾಗುತ್ತಿದ್ದೆ. ನಡೆಯುವುದಕ್ಕೇ ಕಷ್ಟವಾಗುತ್ತಿತ್ತು. ಆಗ ಸ್ವಾಮೀಜಿಯೇ ನನ್ನ ಸಾಮಾನುಗಳನ್ನೆಲ್ಲ ಹೊತ್ತು ತರುತ್ತಿದ್ದರು. ಆ ಸಾಮಾನುಗಳಲ್ಲಿ ನನ್ನ ಬೂಟುಗಳೂ ಇರುತ್ತಿದ್ದುವು.”</p>
  <p>ಮುಂದೆ ಒಂದಾನೊಂದು ಸಂದರ್ಭದಲ್ಲಿ ಶರಚ್ಚಂದ್ರ ಯಾವುದೋ ಕಾರಣದಿಂದಾಗಿ ದುಃಖಗೊಂಡು, “ಸ್ವಾಮೀಜಿ, ನೀವು ನನ್ನ ಕೈಬಿಟ್ಟುಬಿಡುತ್ತೀರಾ ?” ಎಂದು ಕೇಳುತ್ತಾನೆ. ಆಗ ಸ್ವಾಮೀಜಿ ಛೇಡಿಸುತ್ತಾರೆ : “ಛಿ ಮೂರ್ಖ, ನಿನ್ನ ಬೂಟುಗಳನ್ನು ಕೂಡ ಹೊತ್ತಿದ್ದೇನೆ ನಾನು, ನೆನಪಿದೆಯಾ ?”</p>
  <p>ಇನ್ನೊಂದು ಸಲ ಅವರು ಅರಣ್ಯವೊಂದರಲ್ಲಿ ಸಂಚರಿಸುತ್ತಿದ್ದಾಗ, ಅಲ್ಲೊಂದು ಕಡೆ ಮನುಷ್ಯನ ಮೂಳೆಗಳು ಬಿದ್ದಿರುವುದನ್ನು ಕಂಡರು. ಜೊತೆಯಲ್ಲೇ, ಕೊಳೆತು ವಾಸನೆ ಬೀರು ತ್ತಿರುವ ಕಾವಿಬಟ್ಟೆಯ ಚೂರುಗಳು ! ಎದೆ ತಲ್ಲಣಿಸುವಂತಹ ದೃಶ್ಯ ! ಸ್ವಾಮೀಜಿ ಅವುಗಳನ್ನು ತೋರಿಸುತ್ತ ನುಡಿದರು, “ನೋಡಿಲ್ಲಿ, ಯಾರೋ ಒಬ್ಬ ಸಂನ್ಯಾಸಿಯನ್ನು ಒಂದು ಹುಲಿ ತಿಂದುಹಾಕಿರಬೇಕು ! ಏನು, ಭಯವಾಗುತ್ತದೆಯೇ ?” ತಕ್ಷಣ, ಶರಚ್ಚಂದ್ರನೆಂದ, “ನೀವಿರು ವಾಗ ಭಯವೆಲ್ಲಿ ಸ್ವಾಮೀಜಿ ?” ಅವರಲ್ಲಿ ಅವನಿಗೆ ಅದೆಷ್ಟು ವಿಶ್ವಾಸ ! ನಿಜ, ವನರಾಜನೇ ಜೊತೆಯಲ್ಲಿರುವಾಗ ಇತರ ಪ್ರಾಣಿಗಳಿಂದ ಭಯವೆಲ್ಲಿಯದು ?</p>
  <p>ಹೃಷೀಕೇಶವನ್ನು ತಲುಪಿದ ಸ್ವಾಮೀಜಿ, ಅಲ್ಲಿ ಗುಡಿಸಲೊಂದರಲ್ಲಿ ಇಳಿದುಕೊಂಡು, ಇತರ ಸಾಧು-ಸಂನ್ಯಾಸಿಗಳ ಸಹವಾಸದಲ್ಲಿ ತಮ್ಮ ಶಿಷ್ಯನೊಂದಿಗೆ ಧ್ಯಾನಾದಿಗಳಲ್ಲಿ ನಿರತರಾದರು. ಸುತ್ತಲೂ ಶುಭ್ರ ಹಿಮಾಚ್ಛಾದಿತ ಬೆಟ್ಟಗಳು ; ತಿಳಿಯಾಗಿ ಹರಿಯುವ ಗಂಗೆಯ ಕಲರವ ; ತಪ ಶ್ಚರ್ಯಕ್ಕೆ ಅತ್ಯಂತ ಸೂಕ್ತವಾದ ಸ್ಥಳ. ಕೆಲವು ದಿನಗಳ ಬಳಿಕ ಅವರು ಬದರಿ-ಕೇದಾರಗಳಿಗೆ ಹೋಗಲು ನಿರ್ಧರಿಸಿದರು. ಹಿಮಾಲಯದ ಉನ್ನತ ಶಿಖರಗಳನ್ನೇರಿ ಹೋಗುವ ಉತ್ಸಾಹ ಅವರಲ್ಲಿ ತುಡಿಯುತ್ತಿತ್ತು. ಆದರೆ ಶರಚ್ಚಂದ್ರನ ಆರೋಗ್ಯ ಸರಿಯಿರಲಿಲ್ಲ. ಪರ್ವತವನ್ನೇರುವ ಕೆಲಸವಂತೂ ಅವನಿಂದ ಸಾಧ್ಯವೇ ಇರಲಿಲ್ಲ. ಆದ್ದರಿಂದ ಅವರು ತಮ್ಮ ಬಯಕೆಯನ್ನು ಒತ್ತಿ ಹಿಡಿಯಬೇಕಾಯಿತು. ಆದರೆ ಅವರು ಹುಟ್ಟಾಸಂನ್ಯಾಸಿಯಲ್ಲವೆ ? ಸಂನ್ಯಾಸಿಗಳಿಗೂ ಹಿಮಾ ಲಯದ ಶಿಖರಗಳಿಗೂ ಯುಗಯುಗಗಳ ನಂಟು. ಕೆಲದಿನಗಳಲ್ಲೇ ಆ ಅಭಿಲಾಷೆ ಅವರಲ್ಲಿ ಮತ್ತೊಮ್ಮೆ ಜಾಗೃತವಾಯಿತು. ಇನ್ನು ತಡೆಯಲಾರದೆ ಒಂದು ದಿನ ಇದ್ದಕ್ಕಿದ್ದಂತೆ, “ಛೆ !ನೀನು ನನ್ನ ಕಾಲಿಗೊಂದು ಸಂಕೋಲೆಯ ತರಹ ಆಗಿಬಿಟ್ಟೆ ! ನಾನೊಬ್ಬನೇ ಹಾಯಾಗಿ ಅಲೆದಾಡಿ ಕೊಂಡಿದ್ದೆ. ಈಗ ನೀನೊಬ್ಬ ಬಂದು ನನಗೆ ಒಳ್ಳೇ ತಲೆನೋವಾಗಿಬಿಟ್ಟೆ ! ಸಾಕಾಯಿತು ! ನಾನು ನನ್ನ ದಾರಿಹಿಡಿದು ಹೊರಟು ಹೋಗುತ್ತೇನೆ. ಇನ್ನು ನನ್ನಿಂದ ಇಲ್ಲಿರಲು ಸಾಧ್ಯವಿಲ್ಲ” ಎಂದು ಚೆನ್ನಾಗಿ ರೇಗಾಡಿ, ದಂಡ-ಕಮಂಡಲು ಹಿಡಿದುಕೊಂಡು ಹೊರಟೇಬಿಟ್ಟರು. ಆಗ ಕಿಛುಡಿ (ತೊವ್ವೆ-ಅನ್ನ) ತಯಾರಿಸುತ್ತಿದ್ದ ಶರಚ್ಚಂದ್ರ ಒಂದು ಮಾತನ್ನೂ ಆಡದೆ ಮಂಕುಬಡಿದವನಂತೆ ಕುಳಿತುಬಿಟ್ಟ.</p>
  <p>ಸುಮಾರು ಮೂರು-ನಾಲ್ಕು ಗಂಟೆ ಕಳೆದಿರಬಹುದು ; ಸ್ವಾಮೀಜಿ ವಾಪಸು ಬಂದುಬಿಟ್ಟರು. ಶಿಷ್ಯನ ಹಿಂದೆ ನಿಂತುಕೊಂಡು ಮೃದುದನಿಯಲ್ಲಿ ನುಡಿದರು, “ಓ ಶರತ್, ನನಗೇನಾದರೂ ಸ್ವಲ್ಪ ತಿನ್ನಲು ಕೊಡುತ್ತೀಯಾ ? ನನಗೆ ಭಯಂಕರ ಹಸಿವು !”</p>
  <p>ಶರಚ್ಚಂದ್ರನಿಗೆ ಹೋದ ಜೀವ ಬಂದಂತಾಯಿತು. “ಖಂಡಿತ, ಸ್ವಾಮೀಜಿ, ಈ ಕ್ಷಣ ಕೊಟ್ಟು ಬಿಟ್ಟೆ !” ಎಂದುದ್ಗರಿಸಿದ.</p>
  <p>ಸ್ವಾಮೀಜಿ : “ನೀನಿನ್ನೂ ಊಟ ಮಾಡಿಲ್ಲವೆ ?”</p>
  <p>ಶರಚ್ಚಂದ್ರ : “ನೀವು ಇಲ್ಲಿಲ್ಲದ ಮೇಲೆ ಹೇಗೆ ಮಾಡಲಿ ?”</p>
  <p>ಸ್ವಾಮೀಜಿ : “ನಿಜವಾಗಿಯೂ ನೀನು ನನ್ನ ಕಾಲಿಗೊಂದು ಸಂಕೋಲೆಯಾಗಿಬಿಟ್ಟೆ ಕಣಯ್ಯಾ. ನಾನು ಸಾಕಷ್ಟು ದೂರ ಹೋಗಿದ್ದೆ. ಆದರೆ ಇಲ್ಲೊಬ್ಬ ಮೂರ್ಖ ಒಬ್ಬಂಟಿಗನಾಗಿದ್ದಾನಲ್ಲ ಎನ್ನುವುದು ನೆನಪಾಯಿತು. ಏನು ಮಾಡಿಕೊಂಡುಬಿಡುತ್ತಾನೋ ಎಂದು ಯೋಚನೆಯಾಯಿತು. ನೋಡು, ನಾನು ನಿನಗೋಸ್ಕರ ಹಿಂದಿರುಗಿ ಬಂದೆ.”</p>
  <p>ಬಳಿಕ ಶಿಷ್ಯ ಕಿಛುಡಿಯನ್ನು ಬಡಿಸಿದ. ಗುರುಶಿಷ್ಯರಿಬ್ಬರೂ ಕುಳಿತುಕೊಂಡು ಆನಂದದಿಂದ ಊಟ ಮಾಡಿದರು.</p>
  <p>ಸ್ವಾಮೀಜಿ ಹಿಂದುರಿಗಿ ಬಂದದ್ದು ಒಳ್ಳೆಯದೇ ಆಯಿತೆನ್ನಬೇಕು. ಏಕೆಂದರೆ ಮೊದಲೇ ಆರೋಗ್ಯ ಸರಿಯಿಲ್ಲದ್ದರಿಂದ ಶರಚ್ಚಂದ್ರ ತೀವ್ರ ಕಾಯಿಲೆಗೆ ಗುರಿಯಾದ. ಅಲ್ಲಿ ಸರಿಯಾದ ಪಥ್ಯೋಪಚಾರಗಳಿಗೆ ಅವಕಾಶವಿಲ್ಲದ್ದರಿಂದ, ಬೇರೆ ಉಪಾಯಗಾಣದೆ ಸ್ವಾಮೀಜಿ ಪುನಃ ಅವನನ್ನು ಹತ್ರಾಸಿಗೇ ಕರೆತರಬೇಕಾಯಿತು. ಅಂತೂ ಅವರ ಬದರೀ-ಕೇದಾರದ ಆಲೋಚನೆ ಯನ್ನು ಕೈಬಿಡಬೇಕಾಯಿತು. ಆದರೆ ಹತ್ರಾಸಿಗೆ ತಲುಪಿದಾಗ ಸ್ವತಃ ಸ್ವಾಮೀಜಿಯೇ ಮಲೇರಿಯಾ ರೋಗಪೀಡಿತರಾದರು. ಗುರುಶಿಷ್ಯರಿಬ್ಬರೂ ಕಾಯಿಲೆಯಿಂದ ಸೊರಗಿ ಸಣ್ಣಗಾಗಿಬಿಟ್ಟರು. ಬಹಳವೇ ಕಷ್ಟವಾಯಿತು. ಈ ವರ್ತಮಾನ, ಹೇಗೋ ಏನೋ, ಬಾರಾನಗೋರ್ ಮಠದ ಸೋದರಸಂನ್ಯಾಸಿಗಳಿಗೆ ತಲುಪಿತು. ಅವರು ಸ್ವಾಮೀಜಿಗೆ ಪತ್ರಗಳನ್ನು ಬರೆದು ಕೂಡಲೇ ಮಠಕ್ಕೆ ಹಿಂದಿರುಗಿ ಬರುವಂತೆ ವಿನಂತಿಸಿಕೊಂಡರು. ಆ ಸಮಯಕ್ಕೆ, ತೀರ್ಥಯಾತ್ರೆ ಮಾಡುತ್ತ ಹತ್ರಾಸಿಗೆ ಬಂದ ಸ್ವಾಮಿ ಶಿವಾನಂದರಿಗೆ ಸ್ವಾಮೀಜಿ ಕಾಯಿಲೆ ಬಿದ್ದಿರುವ ವರ್ತಮಾನ ಸಿಕ್ಕಿತು. ಅವರು ತಮ್ಮ ತೀರ್ಥಯಾತ್ರೆಯನ್ನು ಅಲ್ಲಿಗೆ ಮೊಟಕುಗೊಳಿಸಿ, ಸ್ವಾಮೀಜಿಯನ್ನು ಕರೆದು ಕೊಂಡು ಬಾರಾನಗೋರ್ ಮಠಕ್ಕೆ ಹಿಂದಿರುಗಿದರು. ಹತ್ರಾಸಿನಿಂದ ಹೊರಡುವಾಗ ಸ್ವಾಮೀಜಿ, “ಸ್ವಲ್ಪ ಸುಧಾರಿಸಿಕೊಂಡು ತಕ್ಷಣ ಬಾರಾನಗೋರ್ ಮಠಕ್ಕೆ ಬಂದು ಬಿಡು” ಎಂದು ಶರಚ್ಚಂದ್ರ ನಿಗೆ ಆದೇಶಿಸಿದರು. ಅದರಂತೆ ಅವನು ತನ್ನ ಕೆಲಸಕ್ಕೆ ರಾಜೀನಾಮೆ ನೀಡಿ, ಆರೋಗ್ಯ ಸುಧಾರಿಸಿ ದೊಡನೆ ಬಾರಾನಗೋರ್ ಮಠಕ್ಕೆ ಬಂದು ಬಿಟ್ಟ. ಇವನೇ ಸ್ವಾಮಿ ವಿವೇಕಾನಂದರ ಮೊದಲ ಶಿಷ್ಯ. ಮಠದಲ್ಲಿ ಎಲ್ಲರೂ ಇವನನ್ನು ಭ್ರಾತೃವಾತ್ಸಲ್ಯದಿಂದ ಸ್ವಾಗತಿಸಿ ಬರಮಾಡಿ ಕೊಂಡರು. ಸ್ವಾಮೀಜಿ ಅವನಿಗೆ ಸಂನ್ಯಾಸದೀಕ್ಷೆ ನೀಡಿ, ‘ಸ್ವಾಮಿ ಸದಾನಂದ’ ಎಂಬ ಹೆಸರ ನ್ನಿತ್ತರು.</p>
  <p>ಸ್ವಾಮೀಜಿ ಈ ಬಾರಿ ಬಾರಾನಗೋರ್ ಮಠಕ್ಕೆ ಹಿಂದಿರುಗಿದಾಗ (೧೮೮೮ರ ಅಂತ್ಯ ಭಾಗ) ಅನೇಕ ಸೋದರಸಂನ್ಯಾಸಿಗಳು ತೀರ್ಥಾಟನೆಗೆ ಹೊರಟುಹೋಗಿದ್ದರು. ಆದರೆ ಉಳಿದ ಗುರು ಭಾಯಿಗಳೂ ಗೃಹಸ್ಥಭಕ್ತರೂ ತಮ್ಮ ನೆಚ್ಚಿನ ‘ನರೇನ’ನನ್ನು ಕಂಡು ಬಹಳ ಸಂತಸಗೊಂಡರು. ಈ ಸಲ ಸ್ವಾಮೀಜಿ ಸುಮಾರು ಒಂದು ಇಡೀ ವರ್ಷವನ್ನು ಬಾರಾನಗೋರ್ ಮಠದಲ್ಲೇ ಕಳೆಯಲಿದ್ದರು.</p>
  <p>ಈ ಅವಧಿಯಲ್ಲಿ ಸ್ವಾಮೀಜಿ, ಎರಡು ಚಿಕ್ಕ ಪ್ರಯಾಣಗಳನ್ನು ಕೈಗೊಂಡರು. ಒಂದು ಸಲ ಅವರು ಶ್ರೀಮಾತೆ ಶಾರದಾದೇವಿಯವರು ಹಾಗೂ ಕೆಲವು ಸೋದರ ಸಂನ್ಯಾಸಿಗಳೊಂದಿಗೆ ಕಾಮಾರಪುಕುರಕ್ಕೆ ಹೊರಟರು. ಆದರೆ ದಾರಿಯಲ್ಲಿ ತಮಗೆ ಜ್ವರ ಹಾಗೂ ವಾಂತಿ ಶುರುವಾದ್ದ ರಿಂದ ಸ್ವಾಮೀಜಿ ಕಲ್ಕತ್ತಕ್ಕೆ ಹಿಂದಿರುಗಬೇಕಾಯಿತು. ಹೋಮಿಯೋಪಥಿ ಚಿಕಿತ್ಸೆಯಿಂದ ಸ್ವಲ್ಪ ಮಟ್ಟಿಗೆ ಸುಧಾರಿಸಿಕೊಂಡರು.</p>
  <p>ಆದರೂ ಅವರು ತೀರಾ ನಿಶ್ಶಕ್ತರಾಗಿಬಿಟ್ಟಿದ್ದರು. ಆದ್ದರಿಂದ ೧೮೮೯ರ ಬೇಸಿಗೆಯಲ್ಲಿ ವೈದ್ಯನಾಥದ ಬಳಿಯಿರುವ ಸಿಮುಲ್​ತಾಲಾ ಎಂಬಲ್ಲಿಗೆ ಹೋದರು. ಇಲ್ಲಿನ ಹವೆ ತುಂಬ ಆರೋಗ್ಯಕರವಾದದ್ದೆಂದು ಪ್ರಸಿದ್ಧ. ಆದರೆ ಕೆಲವೇ ದಿನಗಳಲ್ಲಿ, ಅಲ್ಲಿ ಅವರಿಗೆ ಆಮಶಂಕೆ ಪ್ರಾರಂಭವಾದ್ದರಿಂದ ಮತ್ತೆ ಮಠಕ್ಕೆ ಮರಳಿದರು.</p>
  <h1>೧೮</h1>
  <h1>ಮತ್ತೆ ಮಠದಲ್ಲಿ</h1>
  <p class="noindent">ಬಾರಾನಗೋರ್ ಮಠದಲ್ಲಿ ಸ್ವಾಮೀಜಿ ಪೂಜೆ, ಪ್ರಾರ್ಥನೆ, ಧ್ಯಾನ-ಜಪ ಹಾಗೂ ಶಾಸ್ತ್ರಾ ಧ್ಯಯನವನ್ನು ತೀವ್ರಗೊಳಿಸಿ ಒಂದು ವಿಶೇಷ ಆಧ್ಯಾತ್ಮಿಕ ವಾತಾವರಣವನ್ನು ನಿರ್ಮಾಣ ಮಾಡಿದರು. ಮುಂದೆ ತಾವೆಲ್ಲ ಶ್ರೀರಾಮಕೃಷ್ಣರ ಸಂದೇಶಗಳನ್ನು ವಿಶ್ವದಾದ್ಯಂತ ಪ್ರಸಾರ ಮಾಡಬೇಕು ಎಂಬ ತಮ್ಮ ಕಾರ್ಯಪ್ರಣಾಳಿಕೆಯನ್ನು ವರ್ಣಿಸುತ್ತ ಸೋದರಸಂನ್ಯಾಸಿಗಳನ್ನು ಸ್ಫೂರ್ತಿಗೊಳಿಸತೊಡಗಿದರು. ಸ್ವಾಮೀಜಿ ಮುಂದೆ ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಹಾಗೂ ಸಮಸ್ತ ಭಾರತದಲ್ಲಿ ಯಾವ ದಿವ್ಯ ಸಂದೇಶಗಳನ್ನು ಬಿತ್ತರಿಸಿ ಲೋಕವಿಖ್ಯಾತರಾದರೋ ಅವುಗಳೆಲ್ಲ ಅವರ ಸೋದರಸಂನ್ಯಾಸಿಗಳಿಗೆ ಹೊಸದೇನಾಗಿರಲಿಲ್ಲ. ಏಕೆಂದರೆ, ಅವುಗಳನ್ನೆಲ್ಲ ಸ್ವಾಮೀಜಿ ಬಾರಾನಗೋರ್ ಮಠದ ದಿನಗಳಲ್ಲೇ ವಿವರಿಸಿ ಹೇಳಿದ್ದರು. ಭಾರತವನ್ನು ಅಖಂಡ ರಾಷ್ಟ್ರ ವನ್ನಾಗಿ ಸಮಗ್ರ ದೃಷ್ಟಿಯಿಂದ ನೋಡುವಂತೆ ಅವರ ದೃಷ್ಟಿಕೋನವನ್ನು ಸ್ವಾಮೀಜಿ ವಿಶಾಲ ಗೊಳಿಸಿದರು. ಆಧುನಿಕ ವಿಚಾರಗಳಿಂದ ಪ್ರಭಾವಿತರಾದ ಜನರ ಮನಸ್ಸಿಗೆ ಒಪ್ಪಿಗೆಯಾಗುವಂತೆ ಹಿಂದೂಧರ್ಮವನ್ನು ಅವರ ಮುಂದಿಡಬೇಕೆಂದು ಸ್ವಾಮೀಜಿ ತಮ್ಮ ಸೋದರ ಸಂನ್ಯಾಸಿಗಳಿಗೆ ಒತ್ತಿ ಹೇಳುತ್ತಿದ್ದರು. ಕಾಲಧರ್ಮಕ್ಕನುಗುಣವಾಗಿ ಸನಾತನ ಧರ್ಮವನ್ನು ವಿವರಿಸಿ, ಚಿಂತನಶೀಲ ಮೇಧಾವೀ ಜನವರ್ಗವೂ ಅದನ್ನು ಸ್ವೀಕರಿಸುವಂತೆ ಮಾಡಲು ತಮ್ಮ ಗುರುಭಾಯಿಗಳಿಗೆ ತರಬೇತಿ ಕೊಡುತ್ತಿದ್ದರು. ಅಲ್ಲದೆ ನಾಸ್ತಿಕವಾದಿಗಳ, ಜಡವಾದಿಗಳ ಹಾಗೂ ಮತಾಂಧರ ಟೀಕೆಗಳನ್ನು ಸಮರ್ಥವಾಗಿ ಎದುರಿಸಿ, ನಿಜವಾದ ಹಿಂದೂ ಶ್ರದ್ಧೆಯನ್ನು ಸಂರಕ್ಷಿಸುವಂತೆಯೂ ಅವರಿಗೆ ಶಿಕ್ಷಣ ನೀಡಿದರು.</p>
  <p>ಮಠದಲ್ಲಿ ತೀವ್ರಗತಿಯಿಂದ ಹಾಗೂ ನಿಯಮಬದ್ಧವಾಗಿ ಶಾಸ್ತ್ರಾಧ್ಯಯನ ಕಾರ್ಯ ನಡೆಯ ಬೇಕೆಂಬುದು ಸ್ವಾಮೀಜಿಯ ಹಂಬಲ. ಆದರೆ ಮಠದಲ್ಲಿ ಶಾಸ್ತ್ರಗ್ರಂಥಗಳ ಕೊರತೆ, ಕೊಂಡು ತರಲು ಹಣವಿಲ್ಲ. ಅಲ್ಲದೆ ಆಶ್ರಮವಾಸಿಗಳ ಸಂಸ್ಕೃತಜ್ಞಾನವೂ ಹೆಚ್ಚಾಗಬೇಕೆಂಬುದನ್ನು ಸ್ವಾಮೀಜಿ ಕಂಡುಕೊಂಡಿದ್ದರು. ಆದ್ದರಿಂದ ಅವರು, ವಾರಾಣಸಿಯಲ್ಲಿದ್ದ ತಮ್ಮ ಸ್ನೇಹಿತ ಪ್ರಮದದಾಸ ಮಿತ್ರರಿಗೆ ಪತ್ರ ಬರೆದು ಕೆಲವು ಅಮೂಲ್ಯ ಗ್ರಂಥಗಳನ್ನು ಎರವಲು ತರಿಸಿ ಕೊಂಡರು. ಇವುಗಳಲ್ಲಿ ಪಾಣಿನಿಯ ಸಂಸ್ಕೃತ ವ್ಯಾಕರಣವೂ ಒಂದು.</p>
  <p>ಈ ಅವಧಿಯಲ್ಲಿ ಸ್ವಾಮೀಜಿ ಸಾಮಾಜಿಕ ಪದ್ಧತಿ-ಸಂಪ್ರದಾಯಗಳನ್ನೂ ಹಲವಾರು ಶಾಸ್ತ್ರ ವಾಕ್ಯಗಳ ಅಸಂಬದ್ಧತೆಗಳನ್ನೂ ತೀವ್ರವಾಗಿ ವಿಮರ್ಶಿಸಿ ನೋಡುತ್ತಿದ್ದರು. ಈಗಾಗಲೇ ತಮ್ಮ ಪರಿವ್ರಾಜಕ ದಿನಗಳಲ್ಲಿ ಅವರು, ಹಲವಾರು ಅನಿಷ್ಟ ಸಂಪ್ರದಾಯಗಳು ಸಮಾಜದ ಮೇಲೆ ಎಂತಹ ಹೊರೆಯಾಗಿ ನಿಂತಿವೆ ಎಂಬುದನ್ನು ಕಂಡಿದ್ದರು. ಉದಾಹರಣೆಗೆ, ಶೂದ್ರ ಜಾತಿ ಯವರಿಗೆ ವೇದಾಧ್ಯಯನದ ಹಕ್ಕಿಲ್ಲ ಎನ್ನುತ್ತವೆ ಶಾಸ್ತ್ರಗಳು. ಆದರೆ ರೂಢಿಯಲ್ಲಿ ‘ಜಾತಿ’ಯ ಅರ್ಥವೇ ವಿಕೃತಗೊಂಡಿರುವುದನ್ನು ಸ್ವಾಮೀಜಿ ಕಂಡುಕೊಂಡರು. ನಿಜಕ್ಕೂ ಈ ‘ಜಾತಿ’ ಎಂಬುದು ಒಬ್ಬನ ವೈಯಕ್ತಿಕ ಗುಣ, ಯೋಗ್ಯತೆ ಹಾಗೂ ಕರ್ಮ–ಇವುಗಳನ್ನು ಅವಲಂಬಿಸಿ ನಿರ್ಧಾರವಾಗುವ ವಿಚಾರ. ಯಾವನು ಯಾವ ಗುಣದವನೋ, ಯಾರದು ಯಾವ ವೃತ್ತಿಯೋ, ಯಾವನ ಮನೋಭಾವ ಎಂಥದೋ ಅದದು ಅವನವನ ಜಾತಿಯನ್ನು ನಿರ್ಧರಿಸುತ್ತದೆ. ಎಂದರೆ, ಬ್ರಾಹ್ಮಣವಂಶದಲ್ಲಿ ಜನಿಸಿದವನು ಬ್ರಾಹ್ಮಣನೆಂದು ಹೇಳಲಾಗದಿರಬಹುದು ; ವೃತ್ತಿಯಿಂದ ಆತ ವೈಶ್ಯನೋ ಶೂದ್ರನೋ ಆಗಬಹುದು . . . ಆದರೆ ಕಾಲಕ್ರಮದಲ್ಲಿ, ಯಾವನು ಯಾವ ಜಾತಿಯವರಲ್ಲಿ ಜನಿಸಿದ್ದಾನೋ ಅದೇ ಅವನ ಜಾತಿ ಎಂಬ ರೂಢಿ ಬೆಳೆದುಬಂದುಬಿಟ್ಟಿದೆ. ಈ ಎಲ್ಲ ತಪ್ಪು ಸಂಪ್ರದಾಯಗಳಿಂದ ಪರಸ್ಪರ ದ್ವೇಷ, ತಿರಸ್ಕಾರ ಹುಟ್ಟಿಕೊಳ್ಳುವಂತಾಗಿದೆ. ಸ್ವಾಮೀಜಿ ಇವೆಲ್ಲವುಗಳ ಕುರಿತಾಗಿ ಆಳವಾಗಿ ಆಲೋಚನೆ ಮಾಡಿ ಒಂದು ತೀರ್ಮಾನಕ್ಕೆ ಬಂದರು–ಏನೆಂದರೆ, ಭಾರತವೇನಾದರೂ ಉದ್ಧಾರವಾಗಬೇಕಾದರೆ ಇಲ್ಲಿನ ಜನಸಾಮಾನ್ಯ ರೆಲ್ಲರೂ ವೇದೋಪನಿಷತ್ತುಗಳ ಸನಾತನ ಸತ್ಯವನ್ನು ತಿಳಿಯುವಂತಾಗಬೇಕು ; ಅದಕ್ಕಾಗಿ ಉಪನಿಷತ್ತುಗಳ ಭವ್ಯ ಸಂದೇಶಗಳನ್ನು ವಿಶಾಲ ಜನತೆಯ ಮುಂದೆ ಬಿತ್ತರಿಸಬೇಕು, ಎಂದು.</p>
  <p>ಸ್ವಾಮೀಜಿ ಈ ವಿಚಾರಗಳ ಕುರಿತಾಗಿ ತಾವು ಆಲೋಚಿಸುತ್ತಿದ್ದುದಲ್ಲದೆ, ತಮ್ಮ ಸ್ನೇಹಿತರಾದ ಪ್ರಮದದಾಸ ಮಿತ್ರರೊಂದಿಗೆ ವಿಚಾರವಿನಿಮಯ ಮಾಡಿಕೊಳ್ಳುತ್ತಿದ್ದರು. ಇವರು ಬಹಳ ದೊಡ್ಡ ಪಂಡಿತರು ; ವೇದ-ಶಾಸ್ತ್ರಗಳಲ್ಲಿ ನಿಖರ ಜ್ಞಾನವಿದ್ದವರು. ವಯಸ್ಸಿನಲ್ಲಿ ಸ್ವಾಮೀಜಿಗಿಂತ ಎಷ್ಟೋ ಹಿರಿಯರು. ವೇದ-ಶಾಸ್ತ್ರಗಳ ಅಧ್ಯಯನಕ್ಕಾಗಿಯೇ ತಮ್ಮ ಜೀವನವನ್ನು ಮುಡಿಪಾಗಿ ಟ್ಟವರು ಇವರು. ವೇದಗಳ ಪ್ರಾಮಾಣ್ಯದ ಕುರಿತಾಗಿ ಕರ್ಮ ನಿಯಮದ ವಿಷಯವಾಗಿ, ವಿವಿಧ ಶಾಸ್ತ್ರವಾಕ್ಯಗಳ ಭಿನ್ನಾಭಿಪ್ರಾಯಗಳ ಕುರಿತಾಗಿ, ಸ್ಮೃತಿಗಳಲ್ಲಿ ಮೇಲ್ನೋಟಕ್ಕೆ ಅರ್ಥರಹಿತ ವೆಂಬಂತೆ ತೋರಿಬರುವ ಅನೇಕ ವಿಧಿಗಳ ವಿಚಾರವಾಗಿ ಸ್ವಾಮೀಜಿ ಇವರಿಗೆ ಹಲವಾರು ಪತ್ರ ಗಳನ್ನು ಬರೆದು ತಮ್ಮ ಸಂದೇಹಗಳನ್ನು ಪರಿಹರಿಸಿಕೊಂಡರು. ಆಧ್ಯಾತ್ಮಿಕ ಅನುಭವ ಎಷ್ಟು ಮುಖ್ಯವೋ ಶಾಸ್ತ್ರಜ್ಞಾನವೂ ಅಷ್ಟೇ ಮುಖ್ಯ–ಲೋಕದ ಬಹುತೇಕ ಜನರ ವಿಷಯದಲ್ಲಿ ಈ ಮಾತು ಅನ್ವಯವಾಗುತ್ತದೆ. ಶಾಸ್ತ್ರವಾಕ್ಯಗಳ ಮರ್ಮಗಳನ್ನು ಅರಿಯದಿದ್ದರೆ, ನಮ್ಮ ಜೀವನ ಕ್ರಮ-ಸಾಧನಾಕ್ರಮಗಳನ್ನು ವ್ಯವಸ್ಥಿತಗೊಳಿಸಿಕೊಂಡು ಸರಿಯಾದ ರೀತಿಯಲ್ಲಿ ಮುನ್ನಡೆಯಲು ಸಾಧ್ಯವಾಗುವುದಿಲ್ಲ. ಅಲ್ಲದೆ ಶಾಸ್ತ್ರವಾಕ್ಯಗಳನ್ನು ಮನಸ್ಸಿಗೆ ಬಂದಂತೆ ಒಬ್ಬೊಬ್ಬರು ಒಂದೊಂದು ರೀತಿಯಲ್ಲಿ ಅರ್ಥೈಸಿ ಪ್ರಸಾರ ಮಾಡಿದ್ದೇ ಹಲವಾರು ಅನರ್ಥಗಳಿಗೆ ಕಾರಣ. ಆದ್ದರಿಂದ ಸ್ವಾಮೀಜಿ ಶಾಸ್ತ್ರಗಳ ನಿಜವಾದ, ನಿಖರವಾದ ಅರ್ಥವನ್ನು ಗ್ರಹಿಸಲು, ಅವುಗಳ ಮಹತ್ವವನ್ನು ಅರಿಯಲು ಪ್ರಯತ್ನಪಡುತ್ತಿದ್ದರು. ಶಾಸ್ತ್ರಗಳನ್ನು ಅರಿಯದವರು ಹೇಳುತ್ತಾರೆ : “ಶಾಸ್ತ್ರಗಳಲ್ಲಿ ಏನಿದೆ ? ಅವುಗಳನ್ನು ಓದುವುದರಿಂದ ಏನು ಪ್ರಯೋಜನ ?” ಎಂದು. ಶಾಸ್ತ್ರಗಳನ್ನೋದಿದ ಪಂಡಿತರೂ ಅವಿವೇಕದಿಂದ ವರ್ತಿಸುವುದನ್ನು ಕಂಡಾಗ ಅವರ ಅನುಮಾನ ಮತ್ತಷ್ಟು ದೃಢ ವಾಗುತ್ತದೆ. ಆದರೆ ಶಾಸ್ತ್ರವಾಕ್ಯಗಳನ್ನು ಓದಿ, ಅರಿತು, ಆಲೋಚಿಸಿ, ಅನುಷ್ಠಾನಕ್ಕೆ ತಂದರೆ ಮಾತ್ರ ಅವುಗಳ ಪ್ರಯೋಜನ ಅರಿವಿಗೆ ಬರುತ್ತದೆ. ಉಪನಿಷದ್ವಾಕ್ಯಗಳಿಗೆ ಅನುಸಾರ ವಾಗಿ ಜೀವನವನ್ನು ರೂಪಿಸಿಕೊಳ್ಳಲು ಎಲ್ಲರಿಂದಲೂ ಸಾಧ್ಯವಾಗದಿರಬಹುದು. ಆದರೆ ಹಾಗೆಂದ ಮಾತ್ರಕ್ಕೆ ಶಾಸ್ತ್ರ ಗಳಲ್ಲಿ ಏನೂ ತಿರುಳಿಲ್ಲ ಎಂದು ಬಿಡುವುದೆ ? ದ್ರಾಕ್ಷಿ ಕೈಗೆಟುಕದಿದ್ದರೆ ‘ಹುಳಿ’ ಎಂದುಬಿಡುವುದೆ ? ಆದ್ದರಿಂದ, ಯಾವ ಶಾಸ್ತ್ರಗಳು ವಿವೇಕೀ ಜನವರ್ಗಕ್ಕೆ ಸಕಾಲಿಕ ನೀತಿ- ನಿಯಮ-ನಿರ್ದೇಶನ ಗಳನ್ನು ಕೊಟ್ಟು ನಡೆಸಿಕೊಂಡು ಹೋಗುತ್ತಿವೆಯೋ, ಆ ಶಾಸ್ತ್ರಗಳ ಮರ್ಮವನ್ನು, ಮಹತ್ವವನ್ನು ಅರಿತುಕೊಳ್ಳುವ ಪ್ರಯತ್ನ ಮಾಡುತ್ತಿದ್ದಾರೆ ಸ್ವಾಮೀಜಿ. ಶಾಸ್ತ್ರ ಗಳಲ್ಲಿ ಕಂಡುಬರುವ ಎಲ್ಲ ವಿರೋಧಾಭಾಸಗಳನ್ನು, ವಿವಾದಾಸ್ಪದ ವಿಷಯಗಳನ್ನು ಸಮರ್ಥ ವಾಗಿ ತರ್ಕಬದ್ಧವಾಗಿ ವಿವರಿಸ ಬಲ್ಲ ದೃಷ್ಟಿಕೋನವನ್ನು ಹೊಂದುವ ಪ್ರಯತ್ನ ಮಾಡುತ್ತಿದ್ದಾರೆ. ಅವರು ತಮ್ಮ ಒಂದು ಪತ್ರ ದಲ್ಲಿ ಪ್ರಮದದಾಸ ಮಿತ್ರರಿಗೆ ಬರೆಯುತ್ತಾರೆ : “ನಾನು ಆ ಮಂಗಳ ಸ್ವರೂಪನಾದ ಭಗವಂತ ನಲ್ಲಿ ಶ್ರದ್ಧೆಯನ್ನು ಕಳೆದುಕೊಂಡಿಲ್ಲ ; ಮುಂದೆಂದೂ ಕಳೆದುಕೊಳ್ಳು ವವನೂ ಅಲ್ಲ. ಶಾಸ್ತ್ರಗಳಲ್ಲಿ ನನಗಿರುವ ಶ್ರದ್ಧೆ ಅಚಲವಾದದ್ದು. ಆದರೆ ಈ ಆರೇಳು ವರ್ಷಗಳಲ್ಲಿ ಮಾತ್ರ ನನ್ನ ಮನಸ್ಸು ನಾನಾ ಬಗೆಯ ಹೋರಾಟಗಳನ್ನು ಎದುರಿಸಬೇಕಾಯಿತು ; ನಾನಾ ಬಗೆಯ ವಿರೋಧಗಳನ್ನು ಎದುರಿಸಬೇಕಾಯಿತು. ಈಗ ನನಗೆ ನಿಜವಾದ ಆದರ್ಶಶಾಸ್ತ್ರದ ಅನುಗ್ರಹವಾಗಿದೆ ; ನಾನು ನಿಜವಾದ ಆದರ್ಶಮಾನವನನ್ನು ಕಂಡಿದ್ದೇನೆ. ಆದರೂ ಒಂದು ಮಾರ್ಗದಲ್ಲಿ ನಿರಂತರವಾಗಿ ಸಾಗಿ ಗುರಿಮುಟ್ಟಲು ನನ್ನಿಂದ ಸಾಧ್ಯವಾಗಿಲ್ಲ. ಇದೇ ನನ್ನ ಪಾಲಿನ ಒಂದು ಮಹಾವ್ಯಥೆಯಾಗಿ ಪರಿಣಮಿಸಿದೆ.” ನಿಜ ; ಶಾಸ್ತ್ರವಿಚಾರಗಳೂ ಕ್ಲಿಷ್ಟ, ಜನ ಜೀವನದ ವಿನ್ಯಾಸವೂ ಕ್ಲಿಷ್ಟ. ಆ ಶಾಸ್ತ್ರಗಳಿಗೂ ಈ ಜನಜೀವನಕ್ಕೂ ಹೊಂದಾಣಿಕೆ ಬರುವ ಬಗೆ ಹೇಗೆ ? ಸ್ವಾಮೀಜಿ ದೀರ್ಘವಾಗಿ ಆಲೋಚಿಸುತ್ತಿದ್ದಾರೆ.</p>
  <p>ಬಾರಾನಗೋರ್ ಮಠದಲ್ಲಿ ವಾಸಿಸುತ್ತಿದ್ದ ಸ್ವಾಮೀಜೀಯವರಿಗೆ ಬೇಡಬೇಡವೆಂದರೂ ತಮ್ಮ ಮನೆಮಂದಿಯ ದಾರಿದ್ರ್ಯದ ಪರಿಸ್ಥಿತಿ ಕಣ್ಣಿಗೆ ಬೀಳುವಂತಾಗಿತ್ತು. ಶ್ರೀರಾಮಕೃಷ್ಣರು ನೀಡಿದ್ದ ಅಭಯದಂತೆ, ಅವರ ಮನೆಯವರಿಗೆ ಸಾಧಾರಣ ಅನ್ನ ಬಟ್ಟೆಗಳಿಗೆ ಕೊರತೆಯಿರಲಿಲ್ಲ. ಆದರೆ ಕೋರ್ಟು ಮೊಕದ್ದಮೆ ಅವರನ್ನು ತೀರ ಹಣ್ಣುಗಾಯಿ ಮಾಡಿಬಿಟ್ಟಿತ್ತು. ಇದನ್ನು ಕಂಡು ಸ್ವಾಮೀಜಿಗೆ ಸಹಿಸಲಾರದ ಸಂಕಟವಾಗುತ್ತಿತ್ತು. ಅವರು ಸರ್ವಸಂಗಪರಿತ್ಯಾಗಿಗಳೆಂಬುದೇನೋ ನಿಜ. ಆದರೆ ದಾರಿದ್ರ್ಯದ ದವಡೆಗೆ ಸಿಲುಕಿಕೊಂಡು ದುಃಖಿತರಾದವರನ್ನು ಕಂಡು ಮನಕರಗ ದಿರುವಷ್ಟು ನಿರ್ದಯಿಗಳಲ್ಲವಲ್ಲ ! ಒಬ್ಬ ಮಗನಾಗಿ ತಾವು ತಮ್ಮ ತಾಯಿಗೆ ಸಲ್ಲಿಸಬೇಕಾದ ಕರ್ತವ್ಯದ ಪುಣವನ್ನು ತೀರಿಸಲಿಲ್ಲ ಎಂಬ ವ್ಯಥೆ ಅವರ ಅಂತರಾಳವನ್ನು ಆಗಾಗ ಚುಚ್ಚುತ್ತಿತ್ತು. ಒಮ್ಮೊಮ್ಮೆ ಅವರ ಮನಸ್ಸು ಭಾವಗಳ ಬಿರುಗಾಳಿಗೆ ಸಿಕ್ಕಿಕೊಂಡು ತುಯ್ದಾಡುತ್ತಿತ್ತು. ಇಂತಹ ಸ್ಥಿತಿಯಲ್ಲಿ ಅವರೊಮ್ಮೆ ಪ್ರಮದದಾಸ ಮಿತ್ರರಿಗೆ ಬರೆಯುತ್ತಾರೆ : “ನಾನು ಕಲ್ಕತ್ತದ ಸಮೀಪ ದಲ್ಲೇ ಇರುವುದರಿಂದ ಅವರೆಲ್ಲರ ಕಷ್ಟಕಾರ್ಪಣ್ಯಗಳನ್ನು ಕಾಣಬೇಕಾಗಿದೆ. ಇದನ್ನೆಲ್ಲ ಕಂಡು ಕೆಲವು ಸಲ ನನ್ನ ರಜೋಗುಣ ಕೆರಳುತ್ತದೆ. ನನ್ನ ಅಹಂಬುದ್ಧಿ ಬೃಹತ್ತಾಗಿ ಬೆಳೆದು, ಕಾರ್ಯಮಗ್ನ ನಾಗುವಂತೆ ನನ್ನನ್ನು ಪ್ರಚೋದಿಸುತ್ತದೆ. ಇಂತಹ ಸಂದರ್ಭಗಳಲ್ಲಿ ನನ್ನ ಮನಸ್ಸು ಭಯಂಕರ ವಾಗಿ ತುಯ್ದಾಡುತ್ತಿರುತ್ತದೆ. ಆದ್ದರಿಂದಲೇ ನಿಮಗೆ ಬರೆದದ್ದು–ನನ್ನ ಮನಸ್ಸು ಉಗ್ರವಾಗಿದೆ, ಎಂದು. ಅಂತೂ ಈಗ ಆ ಕೋರ್ಟಿನ ಮೊಕದ್ದಮೆ ಕೊನೆಗೊಂಡಿದೆ. ಆದ್ದರಿಂದ ಇನ್ನು ಕೆಲವು ದಿನಗಳಲ್ಲಿ ನಾನು ಇಲ್ಲಿನ ಎಲ್ಲ ವ್ಯವಹಾರಗಳನ್ನು ಮುಗಿಸಿಕೊಂಡು, ಎಂದೆಂದಿಗೂ ಈ ಸ್ಥಳಕ್ಕೆ ವಿದಾಯ ಹೇಳಿ ಹೊರಟುಹೋಗುವಂತಾಗಲೆಂದು ಹಾರೈಸಿ. ಆ ಭಗವತ್​ಶಕ್ತಿಯಿಂದ ನನ್ನ ಹೃದಯ ಬಲಿಷ್ಠಗೊಂಡು ಈ ಎಲ್ಲ ಮಾಯಾಪಾಶಗಳನ್ನು ಕತ್ತರಿಸಿ ಮುನ್ನಡೆಯಲು ಸಾಧ್ಯವಾಗು ವಂತೆ ಆಶೀರ್ವದಿಸಿ.”</p>
  <p>ಈ ಸಮಯದಲ್ಲಿ ಆಗಾಗ ಸ್ವಾಮೀಜಿಯ ಮನಸ್ಸಿನಲ್ಲಿ ತೀರ್ಥಾಟನೆಯ ಇಚ್ಛೆ ಪ್ರಬಲವಾಗು ತ್ತಿತ್ತು. ಪರಮಪಾವನಕರವಾದ ವಾರಾಣಸಿಗೆ ಹೋಗಿ ಅಲ್ಲಿ ವಿಶ್ವನಾಥನ ಸನ್ನಿಧಿಯಲ್ಲಿ ಜಪತಪ ಗಳಲ್ಲಿ ಮುಳುಗಬೇಕೆಂಬ ತವಕವುಂಟಾಗುತ್ತಿತ್ತು. ಅಲ್ಲದೆ, ಅವರ ವಿಶ್ವಾಸಿಗಳೂ ವಿದ್ವಾಂಸರೂ ಆದ ಪ್ರಮದದಾಸ ಮಿತ್ರರು ಅಲ್ಲಿರುವುದು ಇನ್ನೊಂದು ಆಕರ್ಷಣೆ. ಇವರೊಂದಿಗೆ ಶಾಸ್ತ್ರವಿಚಾರ ಗಳ ಸೂಕ್ಷ್ಮಗಳನ್ನೆಲ್ಲ ವಿವರವಿವರವಾಗಿ ಚರ್ಚಿಸಿ ತಿಳಿದುಕೊಳ್ಳುವ ಕಾತರ ಅವರಿಗೆ. ಈ ಎಲ್ಲ ತುಯ್ದಾಟಗಳ ನಡುವೆ ಅವರಿಗೆ ಕಲ್ಕತ್ತದ ಜೀವನ ಅಸಹನೀಯವಾಗತೊಡಗಿತ್ತು.</p>
  <p>ಈ ವೇಳೆಗೆ ಅವರ ಸೋದರಸಂನ್ಯಾಸಿಯಾದ ಸ್ವಾಮಿ ಅಖಂಡಾನಂದರು ಹಿಮಾಲಯ ಪ್ರದೇಶದಲ್ಲಿ ಸಂಚರಿಸುತ್ತಿದ್ದರು. ಎಷ್ಟೋ ಸಲ ಟಿಬೆಟ್ಟಿಗೂ ಹೋದ ಬಗ್ಗೆ ಅವರು ಸ್ವಾಮೀಜಿಗೆ ಪತ್ರ ಬರೆಯುತ್ತಿದ್ದರು ; ಅಲ್ಲಿನ ಜನರ ಜೀವನಕ್ರಮಗಳ ಕುರಿತಾಗಿ ತಿಳಿಸುತ್ತಿದ್ದರು. ಇವರಲ್ಲದೆ ಇತರ ನಾಲ್ವರು ಸೋದರಸಂನ್ಯಾಸಿಗಳು ಹಿಮಾಲಯದಲ್ಲೇ ಪರಿವ್ರಾಜಕರಾಗಿ ತಿರುಗಾಡುತ್ತಿ ದ್ದರು. ಆದ್ದರಿಂದ ಈಗ ಸ್ವಾಮೀಜಿಗೆ ತಾವೂ ಹಿಮಾಲಯಕ್ಕೆ ಹೋಗಿರಬೇಕೆಂಬ ತವಕ ಹುಟ್ಟಿಕೊಂಡಿತು.</p>
  <h1>೧೯</h1>
  <h1>ಕಣ್ದೆರೆಸಿದ ಅನುಭವ</h1>
  <p class="noindent">ಮಠದಲ್ಲಿ ಸುಮಾರು ಒಂದು ವರ್ಷವನ್ನು ಕಳೆದ ಸ್ವಾಮೀಜಿ, ೧೮೮೯ರ ಡಿಸೆಂಬರ್ ತಿಂಗಳಲ್ಲಿಅ ಬಾರಾನಗೋರನ್ನು ಬಿಟ್ಟು, ವೈದ್ಯನಾಥದ ದಾರಿಯಾಗಿ ಉತ್ತರಭಾರತದ ಕಡೆಗೆ ತೀರ್ಥಾಟನೆಗಾಗಿ ಹೊರಟೇಬಿಟ್ಟರು. ಅವರ ಮನಸ್ಸು ವಾರಾಣಸಿಯ ಕಡೆಗೇ ವಿಶೇಷವಾಗಿ ವಾಲಿಕೊಂಡಿತ್ತು. ವೈದ್ಯನಾಥದಿಂದ ಅವರು ಪ್ರಮದದಾಸ ಮಿತ್ರರಿಗೊಂದು ಪತ್ರ ಬರೆಯುತ್ತಾರೆ : “ಕೆಲವು ದಿನ ವಾರಾಣಸಿಯಲ್ಲಿದ್ದುಕೊಂಡು, ನನ್ನ ವಿಷಯದಲ್ಲಿ ವಿಶ್ವನಾಥ ಅನ್ನಪೂರ್ಣೆಯರು ಏನು ಸಂಕಲ್ಪ ಮಾಡಿದ್ದಾರೋ ನೋಡಬೇಕು ಎಂಬುದು ನನ್ನ ಉದ್ದೇಶ. ನನ್ನ ದೃಢ ನಿರ್ಧಾರವೇನೆಂದರೆ, ಒಂದೋ–ನನ್ನ ಜೀವನದ ಧ್ಯೇಯವನ್ನು ಕಾಣಬೇಕು ; ಇಲ್ಲವೆ ಈ ಶರೀರವನ್ನು ತ್ಯಾಗಮಾಡಿ ಬಿಡಬೇಕು. ಆದ್ದರಿಂದ ಹೇ ಕಾಶೀನಾಥ, ನನಗೆ ನೆರವಾಗು !”</p>
  <p>ಆದರೆ ದೈವೇಚ್ಛೆ ಬೇರೆಯೇ ಆಗಿತ್ತು. ವೈದ್ಯನಾಥದಲ್ಲಿ ಸ್ವಾಮೀಜಿಗೆ, ಅಲಹಾಬಾದಿನಲ್ಲಿದ್ದ ಸ್ವಾಮಿ ಯೋಗಾನಂದರಿಗೆ ಸೀತಾಳೆ ಸಿಡುಬು ತಗಲಿದೆಯೆಂಬ ಸುದ್ದಿ ತಲುಪಿತು. ಒಡನೆಯೇ ಸ್ವಾಮೀಜಿ ಅಲಹಾಬಾದಿನ ಕಡೆಗೆ ಹೊರಟರು. ಆದರೆ ಅವರು ಅಲ್ಲಿಗೆ ತಲುಪುವಷ್ಟರಲ್ಲಿ ಯೋಗಾನಂದರು ಸಂಪೂರ್ಣ ಗುಣ ಹೊಂದಿದ್ದರು. ಅಲಹಾಬಾದಿನಲ್ಲಿ ಸ್ವಾಮೀಜಿಯ ಸಂಪರ್ಕಕ್ಕೆ ಬಂದ ಹಲವಾರು ಬಂಗಾಳೀ ಜನರು, ಅವರ ಅಸಾಮಾನ್ಯ ವ್ಯಕ್ತಿತ್ವವನ್ನೂ ಅಪಾರ ಜ್ಞಾನವನ್ನೂ ಕಂಡು ಬೆರಗಾದರು. ಶೀಘ್ರದಲ್ಲೇ ಅವರ ಕೀರ್ತಿ ಹರಡಿ, ಆ ಊರಿನ ಬಂಗಾಳಿ ಗಳೆಲ್ಲ ಬರಲಾರಂಭಿಸಿದರು. ಅವರೊಂದಿಗಿನ ಮಾತುಕತೆಗಳಲ್ಲಿ ಸ್ವಾಮೀಜಿ, ಹಿಂದೂಧರ್ಮ ದಲ್ಲಿ ಆಚರಣೆಯಲ್ಲಿದ್ದ ಹಲವಾರು ಅನ್ಯಾಯಗಳನ್ನು, ಪಕ್ಷಪಾತಗಳನ್ನು ಎತ್ತಿತೋರಿಸಿ, ತೀಕ್ಷ್ಣ ವಾಗಿ ಟೀಕಿಸಿದರು. ಆದರೆ ಸನಾತನ ಹಿಂದೂ ಧರ್ಮದ ಹಿರಿಮೆ-ಮಹಿಮೆಗಳನ್ನು ಅಷ್ಟೇ ಬಲವಾಗಿ, ಮನಮುಟ್ಟುವಂತೆ ಹೇಳಿದರು. ಅವರ ಅಯಸ್ಕಾಂತೀಯ ವ್ಯಕ್ತಿತ್ವದಿಂದ ಆಕರ್ಷಿತ ರಾದ ಆ ಬಂಗಾಳೀ ಜನರು ಅವರನ್ನು ಒಂದು ತಿಂಗಳ ಮಟ್ಟಿಗಾದರೂ ತಮ್ಮೊಂದಿಗೆ ಉಳಿದು ಕೊಳ್ಳುವಂತೆ ಒತ್ತಾಯಿಸಿ ಒಪ್ಪಿಸಿದರು.</p>
  <p>ಈ ದಿನಗಳಲ್ಲೇ ಸ್ವಾಮೀಜಿ ಪವಾಹಾರಿ ಬಾಬಾ ಎಂಬ ಪ್ರಖ್ಯಾತ ಸಂತರ ಬಗ್ಗೆ ಕೇಳಿದರು. ಅವರಿದ್ದುದು ಘಾಜೀಪುರದಲ್ಲಿ. ಹಿಂದೆ ದಕ್ಷಿಣೇಶ್ವರದಲ್ಲಿದ್ದಾಗಲೇ ಸ್ವಾಮೀಜಿ ಅವರ ವಿಷಯ ವಾಗಿ ಕೇಳಿ ಅವರನ್ನು ನೋಡಲು ಬಯಸಿದ್ದರು. ಆದ್ದರಿಂದ ಈಗ ಸ್ವಾಮೀಜಿ ಘಾಜೀಪುರಕ್ಕೆ ಹೊರಟರು.</p>
  <p>ಇಲ್ಲಿ ಅವರು ಸತೀಶಚಂದ್ರ ಮುಖರ್ಜಿ ಹಾಗೂ ಗಗನಚಂದ್ರ ರಾಯ್ ಎಂಬವರ ಮನೆಗಳಲ್ಲಿ ಉಳಿದುಕೊಂಡರು. ಸತೀಶಚಂದ್ರ ಸ್ವಾಮೀಜಿಯ ಹಳೆಯ ನಿಕಟ ಸ್ನೇಹಿತ ; ಶ್ರೀ ರಾಮಕೃಷ್ಣರ ಗೃಹೀಭಕ್ತನಾದ ಈಶಾನಚಂದ್ರ ಮುಖರ್ಜಿಯ ಮಗ (ಈಶಾನನೀಗ ತನ್ನ ಮಗನೊಂದಿಗೇ ವಾಸಿಸುತ್ತಿದ್ದ.) ಸ್ವಾಮೀಜಿ ಇವನ ಮನೆಯಲ್ಲಿದ್ದಾಗ ಅವರನ್ನು ನೋಡಲು ಅನೇಕ ಜನ ಬರಲಾರಂಭಿಸಿದರು. ಆದರೆ ಆ ಜನರೆಲ್ಲ ಹಿಂದೂ ಸಂಸ್ಕೃತಿಯಿಂದ ಜಾರಿ ಪಾಶ್ಚಾತ್ಯರ ಥಳಕಿನ ಸಂಸ್ಕೃತಿಗೆ ಬಲಿಯಾಗಿರುವುದನ್ನು ಕಂಡು ಸ್ವಾಮೀಜಿಗೆ ತುಂಬ ಸಂಕಟ ವಾಯಿತು. ಅವರು ಪ್ರಮದದಾಸ ಮಿತ್ರರಿಗೆ ಇದನ್ನು ತಿಳಿಸುತ್ತ ಬೆರೆಯುತ್ತಾರೆ : “. . . ಇದೊಂದು ಶೋಚನೀಯ ಅಂಶ. ಭಾರತೀಯರು ಪಾಶ್ಚಾತ್ಯರ ಪ್ರಭಾವಕ್ಕೊಳಗಾಗುವುದನ್ನು ನಾನು ತೀವ್ರ ವಾಗಿ ಖಂಡಿಸುತ್ತೇನೆ. ಅದೃಷ್ಟಕ್ಕೆ ನನ್ನ ಸ್ನೇಹಿತ ಸತೀಶಚಂದ್ರ ಆ ಕಡೆಗೆ ಅಷ್ಟಾಗಿ ವಾಲಿಕೊಂಡಿಲ್ಲ. ಈ ಪಾಶ್ಚಾತ್ಯರು ನಿರ್ಮಾಣ ಮಾಡಿರುವ ನಾಗರಿಕತೆ ಎಷ್ಟು ತುಚ್ಛ-ಹೀನ ! ಇವರು ಎಂತಹ ವಿಲಾಸ ಜೀವನದ ಭ್ರಮೆಯನ್ನು ತಮ್ಮೊಂದಿಗೆ ತಂದಿದ್ದಾರೆ ! ನಮ್ಮ ದುರ್ಬಲ ಜನತೆಯನ್ನು ವಿಶ್ವನಾಥನೇ ರಕ್ಷಿಸಬೇಕು. . . !” ಪತ್ರದ ಕೊನೆಯಲ್ಲಿ ಮತ್ತೊಂದು ಸಾಲನ್ನು ಸೇರಿಸುತ್ತಾರೆ : “ಅಯ್ಯೋ ವಿಧಿವೈಚಿತ್ರ್ಯವೇ ! ಯಾವ ರಾಷ್ಟ್ರದಲ್ಲಿ ಭಗವಾನ್ ಶುಕಮಹರ್ಷಿಗಳು ಜನ್ಮ ತಾಳಿದರೋ, ಆ ರಾಷ್ಟ್ರದ ಜನರೇ ಇಂದು ತ್ಯಾಗಜೀವನವನ್ನು ಹುಚ್ಚುತನ, ಪಾಪ ಎಂಬಂತೆ ನೋಡುತ್ತಿದ್ದಾರೆ !”</p>
  <p>ಇದೇ ಊರಿನಲ್ಲಿ, ಪಾಶ್ಚಾತ್ಯ ಸಂಸ್ಕೃತಿಯ ಆಕ್ರಮಣವನ್ನು ತಡೆಗಟ್ಟುವ ಪ್ರಯತ್ನದಲ್ಲಿ ತೊಡಗಿದ್ದ ಕೆಲವು ಸಮಾಜ ಸುಧಾರಕರೂ ಇದ್ದರು. ಇವರನ್ನು ಉದ್ದೇಶಿಸಿ ಸ್ವಾಮೀಜಿ ಹೇಳು ತ್ತಾರೆ : “ಪಾಶ್ಚಾತ್ಯ ಸಂಸ್ಕೃತಿಯನ್ನು ಉಗ್ರವಾಗಿ ಖಂಡಿಸಲು ಹೋಗಬೇಡಿ. ಸಹನೆಯಿಂದ, ಪ್ರೀತಿ ಯಿಂದ ಮುಂದುವರಿಯಿರಿ. ಎಲ್ಲರಿಗೂ ಹಿಂದೂ ಸಂಸ್ಕೃತಿಯ ಕುರಿತು ಸರಿಯಾದ ಶಿಕ್ಷಣ ಕೊಡಿ; ಸರಿಯಾದ ತಿಳಿವಳಿಕೆಯನ್ನು ಉಂಟುಮಾಡಿ. ಇದರಿಂದಾಗಿ ಜನರ ಅಂತರಂಗದಲ್ಲೇ ಒಂದು ಪರಿವರ್ತನೆಯಾಗುತ್ತದೆ. ಇದೇ ಸಹಜವಾದ ಪರಿವರ್ತನೆ. ಏನು ಮಾಡುವುದು ! ನಮ್ಮ ಜನ, ಹಿಂದೂ ನಾಗರಿಕತೆಯು ಹಿನ್ನೆಲೆಯಲ್ಲಿರುವ ಆಧ್ಯಾತ್ಮಿಕ ಮೌಲ್ಯಗಳ ಮಹಿಮೆಯನ್ನು ಅರಿಯಲು ಬೇಕಾದ ಅಂತರ್ದೃಷ್ಟಿಯನ್ನೇ ಕಳೆದುಕೊಂಡುಬಿಟ್ಟಿದ್ದಾರೆ.” ಇಲ್ಲಿ ಸ್ವಾಮೀಜಿ, ಸಮಾಜ ಸುಧಾರಣೆಯ ಉತ್ಸಾಹದಲ್ಲಿ ಅವಿವೇಕಕ್ಕೆ ಅವಕಾಶವಾಗದಂತೆ ಸುಧಾರಕರಿಗೆ ನೀಡಿದ ಸೂಚನೆಗಳು ವಿಚಾರಯೋಗ್ಯವಾಗಿವೆ. ಆಗಿನ್ನೂ ನಮ್ಮ ರಾಷ್ಟ್ರ ಪಾಶ್ಚಾತ್ಯರ ಅಧೀನದಲ್ಲಿತ್ತು. ಭಾರತೀಯರೆಲ್ಲ ಪಾಶ್ಚಾತ್ಯರ ಮೆರುಗಿಗೆ ಮಾರುಹೋಗಿಯಾಗಿತ್ತು. ಈ ಸಂದರ್ಭದಲ್ಲಿ ಸುಧಾರಕ ರೆನ್ನಿಸಿಕೊಂಡವರು ಪಾಶ್ಚಾತ್ಯ ಸಂಸ್ಕೃತಿಯನ್ನು ಕಟುವಾಗಿ ಟೀಕಿಸುತ್ತಿದ್ದರೆ ಜನತೆಯ ಅವ ಗ್ರಹಕ್ಕೂ ಪಾತ್ರರಾಗಬೇಕಾಗುತ್ತದೆ ; ಕಾರ್ಯಸಿದ್ಧಿಯೂ ಆಗುವುದಿಲ್ಲ. ಆದ್ದರಿಂದಲೇ ಸ್ವಾಮೀಜಿ ಅವರಿಗೆ ಸಹನೆಯಿಂದ ಮುಂದುವರಿದು, ಜನಮನದಲ್ಲಿ ಸಹಜವಾದ ಪರಿವರ್ತನೆ ಯನ್ನು ಉಂಟುಮಾಡುವಂತೆ ತಿಳಿಯಹೇಳುತ್ತಾರೆ.</p>
  <p>ನಾವಾಗಲೇ ನೋಡಿದಂತೆ, ಸ್ವಾಮೀಜಿ ಘಾಜೀಪುರಕ್ಕೆ ಬಂದದ್ದರ ಮುಖ್ಯ ಉದ್ದೇಶ ಪ್ರಖ್ಯಾತ ಸಂತ ಪವಾಹಾರಿ ಬಾಬಾರನ್ನು ಸಂದರ್ಶಿಸುವುದಾಗಿತ್ತು. ಈ ಪವಾಹಾರಿ ಬಾಬಾರ ಬಗ್ಗೆ ಇಲ್ಲಿ ಸಂಕ್ಷಿಪ್ತವಾಗಿ ಹೇಳಬಹುದು. ಇವರು ಒಬ್ಬ ಬಡ ಬ್ರಾಹ್ಮಣ ದಂಪತಿಗಳ ಪುತ್ರ. ಜನ್ಮಸ್ಥಳ ವಾರಾಣಸಿಯ ಬಳಿಯಿರುವ ಪ್ರೇಮಪುರ ಎಂಬ ಗ್ರಾಮ. ಇವರು ತಮ್ಮ ಬಾಲ್ಯದಲ್ಲೇ ಘಾಜೀಪುರಕ್ಕೆ ಹೋಗಿ, ಆಜನ್ಮ ಬ್ರಹ್ಮಚಾರಿಯಾಗಿದ್ದ ತಮ್ಮ ಚಿಕ್ಕಪ್ಪನ ಮಾರ್ಗದರ್ಶನದಲ್ಲಿ ವ್ಯಾಕರಣ, ನ್ಯಾಯ ಹಾಗೂ ವಿಶಿಷ್ಟಾದ್ವೈತ ವೇದಾಂತಗಳನ್ನು ಕಲಿತು, ಅವುಗಳಲ್ಲಿ ನಿಷ್ಣಾತ ರಾದರು. ಕಾಲಕ್ರಮದಲ್ಲಿ ಅವರ ಚಿಕ್ಕಪ್ಪ ಕಾಲವಶನಾದ. ಚಿಕ್ಕಪ್ಪನ ಮರಣದಿಂದ ಅವರ ಹೃದಯದಲ್ಲಿ ದೊಡ್ಡದೊಂದು ಶೂನ್ಯತೆಯೇ ಉಂಟಾಗಿಬಿಟ್ಟಿತು. ಬಳಿಕ, ಮನಸ್ಸನ್ನು ಗಟ್ಟಿ ಮಾಡಿಕೊಂಡು, ಆ ಶೂನ್ಯತೆಯನ್ನು ತುಂಬಿಕೊಳ್ಳಲು ಅವರು ನಿರ್ಧರಿಸಿದರು. ಪವಾಹಾರಿ ಬಾಬಾ ಬಾಲ್ಯದಿಂದಲೂ ಆಧ್ಯಾತ್ಮಿಕ ಪ್ರವೃತ್ತಿಯುಳ್ಳವರು ; ವೈರಾಗ್ಯಶಾಲಿ. ಆದ್ದರಿಂದ, ಯಾವುದರ ಅನುಭವವಾದರೆ ಇನ್ನಾವ ಕೊರತೆಯೂ ಉಳಿಯುವುದಿಲ್ಲವೋ, ಯಾವುದು ಎಂದೆಂದಿಗೂ ಇರುವಂಥದೋ, ಯಾವುದು ಸಕಲ ಶೂನ್ಯವನ್ನೂ ನಿಜವಾಗಿಯೂ ‘ತುಂಬ’ಬಲ್ಲ ಪೂರ್ಣವೋ, ಅಂಥದನ್ನು ಸಾಕ್ಷಾತ್ಕರಿಸಿಕೊಳ್ಳುವುದರ ಮೂಲಕ ತಮ್ಮ ಹೃದಯದ ಶೂನ್ಯತೆಯನ್ನು ತುಂಬಿ ಕೊಳ್ಳಲು ಬಯಸಿದರು. ಈ ನಿರ್ಧಾರವನ್ನು ಮನದಲ್ಲಿ ಧಾರಣೆ ಮಾಡಿಕೊಂಡು ತಮ್ಮ ಆದರ್ಶ ಸಿದ್ಧಿಗಾಗಿ ನಾಡಿನ ತುಂಬೆಲ್ಲ ತಿರುಗಾಡಿದರು. ಕೊನೆಗೆ ಕಾಥೇವಾಡದ ಪ್ರಸಿದ್ಧ ತೀರ್ಥಕ್ಷೇತ್ರವಾದ ಗಿರಿನಾರ್ ಬೆಟ್ಟದ ಮೇಲೆ ವಾಸವಾಗಿದ್ದ ಒಬ್ಬ ಯೋಗಿಯಿಂದ ಯೋಗದೀಕ್ಷೆಯನ್ನು ಪಡೆದರು. ಬಳಿಕ ಅಲ್ಲಿಂದ ವಾರಾಣಸಿಗೆ ಬಂದರು. ಇಲ್ಲಿ ಅವರಿಗೆ ಗಂಗಾತೀರದ ಗವಿಯೊಂದರಲ್ಲಿ ವಾಸವಾಗಿದ್ದ ಸಂನ್ಯಾಸಿಯೊಬ್ಬನ ಭೇಟಿಯಾಯಿತು. ಆತನಿಂದ ಅವರು ಅದ್ವೈತ ವೇದಾಂತದಲ್ಲಿ ಪಾರಂಗತರಾದರು. ಅನಂತರ ಅವರು ಶಾಸ್ತ್ರಾಧ್ಯಯನ ಮಾಡುತ್ತ ಹಾಗೂ ತೀವ್ರತರವಾದ ತಪೋಜೀವನವನ್ನು ನಡೆಸುತ್ತ ದೇಶಸಂಚಾರವನ್ನು ಮುಗಿಸಿ, ತಮ್ಮ ಹಳೆಯ ಊರಾದ ಘಾಜೀಪುದಕ್ಕೆ ಹಿಂದಿರುಗಿ ಬಂದು ಅಲ್ಲಿಯೇ ನೆಲೆ ನಿಂತರು. ಕಾಶಿಯಲ್ಲಿನ ತಮ್ಮ ಗುರುವಿನ ಮೇಲ್ಪಂಕ್ತಿಯನ್ನು ಅನುಸರಿಸಿ, ತಾವೂ ನದೀತೀರದಲ್ಲಿ ಭೂಮಿಯನ್ನು ಅಗೆದು ಒಂದು ಗುಹೆಯನ್ನು ಮಾಡಿಕೊಂಡು ವಾಸಿಸಲಾರಂಭಿಸಿದರು. ದಿನದ ಹೆಚ್ಚಿನ ವೇಳೆಯೆಲ್ಲ ಅವರ ಪ್ರಿಯದೇವನಾದ ಶ್ರೀರಾಮಚಂದ್ರನ ಪೂಜೆಯಲ್ಲಿ ಕಳೆಯುತ್ತಿತ್ತು. ಇನ್ನು ರಾತ್ರಿಯೆಲ್ಲ ಕಠಿಣ ತಪಸ್ಸಾಧನೆಗಳಲ್ಲಿ ನಿರತರಾಗುತ್ತಿದ್ದರು. ಕ್ರಮೇಣ ಅವರು ತಮ್ಮ ಆಹಾರದ ಪ್ರಮಾಣವನ್ನು ತಗ್ಗಿಸಿಕೊಂಡು ಬಂದರು. ಕಡೆಗೆ ಅದು ಎಲ್ಲಿಯವರೆಗೆ ಬಂದಿತೆಂದರೆ ಒಂದಿಷ್ಟು ಬೇವಿನ ಸೊಪ್ಪು ಅಥವಾ ಒಂದು ಹಿಡಿಮೆಣಸನ್ನು ತಿಂದುಕೊಂಡು ದಿನವೆಲ್ಲ ಇರುತ್ತಿದ್ದರು ! ಇದನ್ನು ಕಂಡೇ ಜನ ಅವರನ್ನು ‘ಪವಾಹಾರಿ ಬಾಬಾ ( ಎಂದರೆ ಗಾಳಿ ತಿಂದು ಬದುಕುವ ಸಂನ್ಯಾಸಿ) ಎಂದು ಕರೆಯಲಾರಂಭಿಸಿದರು. ದಿನ ಕಳೆದಂತೆಲ್ಲ ಅವರು ಹೆಚ್ಚುಹೆಚ್ಚು ಸಮಯ, ಕೆಲವೊಮ್ಮೆ ತಿಂಗಳುಗಟ್ಟಲೆ ಕಾಲ, ತಮ್ಮ ಗುಹೆಯಲ್ಲೇ ಧ್ಯಾನನಿರತರಾಗಿರಲಾರಂಭಿಸಿದರು. ಆ ಗುಹೆ ಕಪ್ಪೆ-ಹಾವುಗಳಿಗೂ ಆವಾಸಸ್ಥಾನವಾಗಿಬಿಟ್ಟಿತ್ತು. ಎಷ್ಟೋ ಸಲ ಜನರು ಬಾಬಾ ಸತ್ತುಹೋಗಿರ ಬೇಕು ಎಂದೇ ಬಾವಿಸಿದ್ದುಂಟು. ಆದರೆ ಕೆಲವು ದಿನಗಳ ಬಳಿಕ ಬಾಬಾ ಹೊರಕ್ಕೆ ಬಂದು ಕಾಣಿಸಿಕೊಳ್ಳುತ್ತಿದ್ದರು. ಧ್ಯಾನದಿಂದೆದ್ದು ಬಂದ ಸಮಯಗಳಲ್ಲಿ ಅವರು ತಮ್ಮನ್ನು ಕಾಣಬಂದ ಸಂದರ್ಶಕರನ್ನು ತಮ್ಮ ಗುಹೆಯ ಪ್ರವೇಶದ್ವಾರದ ಬಳಿಯಲ್ಲಿದ್ದ ಕೋಣೆಯೊಂದರಲ್ಲಿ ಭೇಟಿ ಮಾಡುತ್ತಿದ್ದರು. ಆದರೆ ಈ ಸಂದರ್ಶನಕಾಲದ ಬಳಿಕ ಅವರು ಯಾರನ್ನೂ ಭೇಟಿಮಾಡುತ್ತಿರ ಲಿಲ್ಲ. (ಈ ದಿನಗಳಲ್ಲೇ ಸ್ವಾಮೀಜಿ ಅವರನ್ನು ಭೇಟಿ ಮಾಡಿದ್ದು.) ಬಾಬಾಜಿ ಜ್ಞಾನಮಾರ್ಗಿ ಯಾದರೂ ಹವನ-ಹೋಮಗಳನ್ನೂ ಮಾಡುತ್ತಿದ್ದರು. ಮೇಲ್ಗಡೆಯ ಕೋಣೆಯಿಂದ ಹೊಗೆ ಬರುತ್ತಿದ್ದರೆ, ಅವರು ಸಮಾಧಿಯಿಂದೆದ್ದು ಹೋಮದಲ್ಲಿ ನಿರತರಾಗಿದ್ದಾರೆ ಎಂದು ಜನರು ತಿಳಿಯುತ್ತಿದ್ದರು. ಕೊನೆಗೊಂದು ದಿನ (೧೮೯೮ರಲ್ಲಿ) ಆ ಕೋಣೆಯಿಂದ ಮಾಂಸ ಸುಟ್ಟ ವಾಸನೆ ಬರುತ್ತಿರುವುದನ್ನು ಕಂಡ ಜನ ಒಳಗೆ ಹೋಗಿ ನೋಡುತ್ತಾರೆ–ಪವಾಹಾರಿ ಬಾಬಾ ಕೊನೆಯ ಆಹುತಿಯಾಗಿ ಬೆಂಕಿಯಲ್ಲಿ ತಮ್ಮ ದೇಹವನ್ನೇ ಭಗವಂತನಿಗೆ ಅರ್ಪಿಸಿಕೊಂಡುಬಿಟ್ಟಿದ್ದರು ! ಅವರ ಆತ್ಮ ಚಿರಸಮಾಧಿಯಲ್ಲಿ ಲೀನವಾಗಿಬಿಟ್ಟಿತ್ತು. ಆದರೆ ಇದು ಒಂಬತ್ತು ವರ್ಷಗಳ ಅನಂತರದ ಮಾತು.</p>
  <p>ಸ್ವಾಮೀಜಿ ಘಾಜೀಪುರದಲ್ಲಿದ್ದಾಗ ಮಹಾಪುರುಷರೆಂದು, ಹಠಯೋಗಿಯೆಂದು ಪ್ರಸಿದ್ಧ ರಾಗಿದ್ದ ಬಾಬಾಜಿಯವರ ಹೆಸರು ಮನೆಮಾತಾಗಿತ್ತು. ಅವರನ್ನು ಕಾಣಲು ಜನ ಧಾವಿಸಿ ಬರು ತ್ತಿದ್ದರು. ಆದ್ದರಿಂದ ಸ್ವಾಮೀಜಿಗೂ ಅವರನ್ನು ಕಾಣಬೇಕೆಂಬ ಆಸಕ್ತಿ ಹುಟ್ಟಿದ್ದರಲ್ಲಿ ಆಶ್ಚರ್ಯ ವೇನೂ ಇಲ್ಲ. ಈಗೇನೋ ಸ್ವಾಮಿ ವಿವೇಕಾನಂದರು ವಿಶ್ವವಿಖ್ಯಾತರು. ಅವರನ್ನು ಆಚಾರ್ಯ ನೆಂದು, ಶಿವಸ್ವರೂಪಿಯೆಂದು ಜನ ಪೂಜಿಸುತ್ತಾರೆ. ಆದರೆ ಆ ಸಮಯದಲ್ಲಿ ಅವರಿನ್ನೂ ೨೭ </p>
  <p>ವರ್ಷದ ಯುವಕ. ತಮ್ಮ ಮಹಿಮೆಯನ್ನು ತಾವೇ ಅರಿಯದಿರುವಷ್ಟು ಚಿಕ್ಕವರು. ಅಲ್ಲದೆ, ಮಹಾಪುರುಷರನ್ನು ಹುಡುಕಿಕೊಂಡು ಹೋಗುವ ಕುತೂಹಲ ಅವರಲ್ಲಿ ಸಹಜವಾಗಿಯೇ ಇತ್ತು. ಸ್ವಾಮೀಜಿ ಅನಂತರದ ದಿನಗಳಲ್ಲಿ ಹೇಳುತ್ತಿದ್ದರು–ತಾವು ಪವಾಹಾರಿ ಬಾಬಾರಿಗೆ ಬಹಳಷ್ಟು ಪುಣಿ ಎಂದು. ಅಲ್ಲದೆ ತಾವು ತಮ್ಮ ಜೀವನದಲ್ಲಿ ಸಂದರ್ಶಿಸಿದ ಮಹಾಪುರಷರಲ್ಲಿ ಇಸಂನ್ಯಾಸಿಯ ವೈರಾಗ್ಯವೊಂದು ಕಡೆ. ಸೋದರ ಸಂನ್ಯಾಸಿಗಳ ಮೇಲಿನ ಪ್ರೀತಿಪೂರ್ವಕ ಹೊ<br/>	ಮೃದತ</p>
</html>
