<?xml version="1.0"?>
<html>
  <h1>೭</h1>
  <h1>ಶ್ರೀರಾಮಕೃಷ್ಣ</h1>
  <p class="noindent">ಬಂಗಾಳದಲ್ಲಿ ಕಲ್ಕತ್ತದಿಂದ ಸುಮಾರು ಅರವತ್ತು ಮೈಲಿ ದೂರಕ್ಕೆ ಕಾಮಾರಪುಕುರ ಎನ್ನುವ ಒಂದು ಹಳ್ಳಿ. ಅಲ್ಲಿ ಚಂದ್ರಮಣೀ ದೇವಿ, ಕ್ಷುದಿರಾಮ ಚಟ್ಟೋಪಾಧ್ಯಾಯರೆಂಬ ಬಡ ಬ್ರಾಹ್ಮಣ ದಂಪತಿಗಳು. ಬಡವರಾದರೂ ಅವರ ಸಾಧುತ್ವವನ್ನು ಗುರುತಿಸಿ ಹಳ್ಳಿಯ ಜನರೆಲ್ಲ ಅವರನ್ನು ತುಂಬ ಗೌರವದಿಂದ ನೋಡುತ್ತಿದ್ದರು. ಅವರ ಕಿರಿಮಗನಾಗಿ ಜನಿಸಿದವನು ಗದಾಧರ. ಅವನು ಬೆಳೆದುಬಂದದ್ದು ಹಳ್ಳಿಯ ಸರಳ ವಾತಾವರಣದಲ್ಲಿ. ಆದರೆ, ಅವನಲ್ಲಿ ಬಾಲ್ಯದಿಂದಲೇ ಅನೇಕ ಅದ್ಭುತ ಲಕ್ಷಣಗಳು ಕಾಣತೊಡಗಿದ್ದುವು. ಭಗವನ್ನಾಮ ಸಂಕೀರ್ತನೆಯನ್ನು ಕೇಳಿದರೆ ಅವನು ಭಾವಪರವಶನಾಗುತ್ತಿದ್ದ ; ಶ್ಯಾಮಲ ಮೇಘಗಳಿಗೆ ಇದಿರಾಗಿ ಬೆಳ್ವಕ್ಕಿಗಳು ಹಾರುವ ರಮ್ಯ ದೃಶ್ಯವನ್ನು ಕಂಡೇ ಮೈಮರೆಯುತ್ತಿದ್ದ. ಹುಡುಗ ಸಣ್ಣ ವಯಸ್ಸಿನವನಾಗಿರುವಾಗಲೇ ತಂದೆ ತೀರಿ ಕೊಂಡ. ಮೊದಲೇ ಬಡ ಸಂಸಾರ, ಈಗ ಇನ್ನಷ್ಟು ಕಷ್ಟಗಳಿಗೆ ಗುರಿಯಾಯಿತು. ಗದಾಧರನ ಹಿರಿಯಣ್ಣ ರಾಮಕುಮಾರ ಕಲ್ಕತ್ತಕ್ಕೆ ಬಂದು ಸಂಸ್ಕೃತ ಪಾಠಶಾಲೆಯೊಂದನ್ನು ಆರಂಭಿಸಿದ. ಉದರನಿಮಿತ್ತವಾಗಿ ತರುಣ ಗದಾಧರನೂ ಅಣ್ಣನ ಜೊತೆಗೆ ಬರಬೇಕಾಯಿತು. ಇಲ್ಲಿ ರಾಮ ಕುಮಾರ ತಮ್ಮನನ್ನು ವಿದ್ಯಾಭ್ಯಾಸಕ್ಕೆ ಹಾಕಿದ. ಆದರೆ ಗದಾಧರ ತನ್ನ ಜೀವನದ ಗುರಿಯ ಬಗ್ಗೆ, ದಾರಿಯ ಬಗ್ಗೆ ಬಹಳಷ್ಟು ಆಲೋಚಿಸಿ ಒಂದು ಇತ್ಯರ್ಥಕ್ಕೆ ಬರಲಾರಂಭಿಸಿದ. ಅವನು ತನ್ನನ್ನೇ ಕೇಳಿಕೊಳ್ಳುತ್ತಲಿದ್ದ : “ಈ ಲೌಕಿಕ ವಿದ್ಯಾಭ್ಯಾಸದಿಂದ ಭಗವಂತನನ್ನು ಸಾಕ್ಷಾತ್ಕರಿಸಿಕೊಳ್ಳಲಾಗು ವುದೆ ? ಅದಕ್ಕೆ ಅಗತ್ಯವಾದ ಜ್ಞಾನವನ್ನು—ಭಕ್ತಿಯನ್ನು ಬೆಳೆಸಿಕೊಳ್ಳಬಹುದೆ ?” ‘ಇಲ್ಲ, ಸಾಧ್ಯ ವಿಲ್ಲ !’ ಎಂದು ಅವನ ಮನಸ್ಸೇ ಸ್ಪಷ್ಟವಾಗಿ ಹೇಳುತ್ತಿತ್ತು. ‘ಈ ಶಿಕ್ಷಣವನ್ನು ಪಡೆಯುವುದರ ಮೂಲಕ ನಾನು ಜೀವನಸಾರ್ಥಕ್ಯವನ್ನು ಹೊಂದಬಲ್ಲೆನೆ ? ಅಜ್ಞಾನದ ಕತ್ತಲಿನಿಂದ ಪಾರಾಗ ಬಲ್ಲೆನೆ ? ಭೋಗಾಸಕ್ತಿಯಿಂದ ಮುಕ್ತನಾಗಬಲ್ಲೆನೆ ?’ ‘ಇಲ್ಲ ಸಾಧ್ಯವಿಲ್ಲ !’ ಎನ್ನುವ ಅದೇ ಉತ್ತರ ಪ್ರತಿಧ್ವನಿಸುತ್ತಿತ್ತು ಅವನ ಹೃದಯದಾಳದಿಂದ. ‘ಹಾಗಾದರೆ ಈ ವಿದ್ಯೆಯಿಂದ ನನಗೇ ನಾಗಬೇಕಾಗಿದೆ ? ಯಾವ ವಿದ್ಯೆ ಭಗವಂತನ ಸಾಕ್ಷಾತ್ಕಾರವನ್ನು ದೊರಕಿಸಿಕೊಡಲಾರದೋ, ಲೋಕದ ದುಃಖಪರಂಪರೆಯಿಂದ ಪಾರುಮಾಡಲಾರದೋ ಆ ವಿದ್ಯೆಯಿಂದ ಏನು ಪ್ರಯೋಜನ? ಆ ವಿದ್ಯೆಯನ್ನು ಪಡೆಯುವುದರ ಬದಲು ನಾನು ಅನಕ್ಷರಸ್ಥನಾಗಿಯೇ ಉಳಿದುಕೊಂಡು ನೇರ ವಾಗಿ ಭಗವಂತನ ಸಾಕ್ಷಾತ್ಕಾರಕ್ಕಾಗಿ ಪ್ರಯತ್ನಿಸುತ್ತ ಮುಂದುವರಿಯುತ್ತೇನೆ’ ಎಂದೆನ್ನುವ ತೀರ್ಮಾನಕ್ಕೆ ಬಂದ ಗದಾಧರ. ಅಣ್ಣ ತನ್ನನ್ನು ಶಾಲೆಗೆ ಹೋಗಿ ವಿದ್ಯಾಭ್ಯಾಸ ಮಾಡುವಂತೆ ಪ್ರೀತಿಯಿಂದ ಬಲವಂತಪಡಿಸಿದಾಗ ಗದಾಧರ ತನ್ನ ತೀರ್ಮಾನವನ್ನು ಹೇಳಿಬಿಟ್ಟ : “ಅಣ್ಣ, ಈ ಹೊಟ್ಟೆಪಾಡಿನ ವಿದ್ಯೆಯನ್ನು ಕಟ್ಟಿಕೊಂಡು ನಾನೇನು ಮಾಡಲಿ ? ಇದರ ಬದಲಿಗೆ ಯಾವ ಜ್ಞಾನವನ್ನು ಪಡೆಯುವುದರ ಮೂಲಕ ಹೃದಯ ಬೆಳಗುತ್ತದೆಯೋ ಮತ್ತು ನಿತ್ಯತೃಪ್ತಿ ಸಿಗು ತ್ತದೆಯೋ ಅಂತಹ ಜ್ಞಾನವನ್ನು ಪಡೆಯುತ್ತೇನೆ.” ಕಿಶೋರನ ಬಾಯಲ್ಲಿ ಎಂತಹ ಅದ್ಭುತ ಮಾತಿದು ! </p>
  <p>ಇದೇ ಸಮಯದಲ್ಲಿ ಕಲ್ಕತ್ತಕ್ಕೆ ಅನತಿದೂರದ ದಕ್ಷಿಣೇಶ್ವರದಲ್ಲಿ ಒಂದು ಭವ್ಯ ಕಾಳೀ ದೇವಾ ಲಯದ ನಿರ್ಮಾಣವಾಯಿತು. ಇದನ್ನು ಕಟ್ಟಿಸಿದವಳು ರಾಣಿ ರಾಸಮಣಿ ಎಂಬುವಳು. ಈ ದೇವಾಲಯದ ಅರ್ಚಕನಾಗಿ ಬಂದು ಅನುಗ್ರಹಿಸುವಂತೆ, ವಿಪ್ರಶ್ರೇಷ್ಠನೂ ವಿಶಾಲಬುದ್ಧಿ ಯವನೂ ಆದ ರಾಮಕುಮಾರನನ್ನು ರಾಸಮಣಿ ಕೇಳಿಕೊಂಡಳು. ತನಗೆ ಅದರಲ್ಲಿ ವಿಶೇಷ ಆಸಕ್ತಿಯೇನಿಲ್ಲದಿದ್ದರೂ, ಅದೇ ದೈವೇಚ್ಛೆಯೆಂದರಿತು ರಾಮಕುಮಾರ ಒಪ್ಪಿಕೊಂಡ ; ತಮ್ಮ ಗದಾಧರನನ್ನು ಕರೆದುಕೊಂಡು ದಕ್ಷಿಣೇಶ್ವರಕ್ಕೆ ಬಂದುಬಿಟ್ಟ. ಕಾಳೀದೇವಾಲಯದ ಅರ್ಚಕನಾಗಿ ಕಾರ್ಯಾರಂಭ ಮಾಡಿದ. ಈ ದೇವಾಲಯವಿರುವುದು ಪರಮಪಾವನಕರ ಗಂಗಾತೀರದಲ್ಲಿ. ಸುತ್ತಮುತ್ತೆಲ್ಲ ದಟ್ಟವಾದ ವನರಾಶಿ. ಪರಮ ಪ್ರಶಾಂತ ವಾತಾವರಣ, ಕಾಳಿಕಾದೇವಿಯ ಸನ್ನಿಧಿ–ಇವೆಲ್ಲವುಗಳಿಂದಾಗಿ ಗದಾಧರನ ಮನಸ್ಸಿನಲ್ಲಿ ಉನ್ನತ ಭಾವ ಜಾಗೃತವಾಗಿಬಿಟ್ಟಿತು. ಮೊದಲೇ ಅವನಲ್ಲಿ ಕಿಡಿಯ ರೂಪದಲ್ಲಿದ್ದ ಭಗವತ್ಸಾಕ್ಷಾತ್ಕಾರದ ಹಂಬಲ ಈಗ ಭುಗಿಲೆದ್ದಿತು. ಆಸ್ಥೆ ವಹಿಸಿ ಅಣ್ಣನಿಂದ ಪೂಜಾಕಾರ್ಯಗಳನ್ನು ಕಲಿತು ಆತನಿಗೆ ನೆರವಾಗತೊಡಗಿದ, ಮತ್ತು ತಾನು ಸಾಕ್ಷಾತ್ ದೇವತೆಯ ಎದುರು ಕುಳಿತು ಪೂಜೆ ನೈವೇದ್ಯಾದಿಗಳನ್ನು ಸಲ್ಲಿಸುತ್ತಿರುವಂತೆ ಭಾವಿಸುತ್ತಿದ್ದ. ಕ್ರಮೇಣ ಅರ್ಚಕಕಾರ್ಯದ ಹೊಣೆಗಾರಿಕೆ ಅವನ ಮೇಲೆಯೇ ಬಂದಿತು. ಇದೇ ವೇಳೆಗೆ ರಾಮಕುಮಾರ ತನ್ನ ಕರ್ತವ್ಯವನ್ನು ಈಡೇರಿಸಿದ ಸಂತೃಪ್ತಿಯಿಂದಲೋ ಎಂಬಂತೆ, ಇದ್ದಕ್ಕಿದ್ದಂತೆ ಇಹಲೋಕ ಯಾತ್ರೆಯನ್ನು ಮುಗಿಸಿದ.</p>
  <p>ಈಗ ಗದಾಧರ ಶ್ರೀರಾಮಕೃಷ್ಣರೆಂಬ ಹೆಸರಿನಿಂದ ಭವತಾರಿಣೀ ಕಾಳಿಯ ಅರ್ಚಕನಾದ, ಭಕ್ತವರೇಣ್ಯನಾದ, ಸಾಧಕನಾದ, ಸಿದ್ಧನಾದ, ಪ್ರಸಿದ್ಧನಾದ–ಪರಮಹಂಸನಾದ. ಅದು ಹನ್ನೆರಡು ವರ್ಷಗಳ ಅವಿರತ, ಅಭೂತಪೂರ್ವ, ಪರಮಾದ್ಭುತ ಸಾಧನೆಯ ಫಲ. ಶ್ರೀರಾಮಕೃಷ್ಣರ ಆಧ್ಯಾತ್ಮಿಕ ಸಾಧನೆಯನ್ನು, ಅವರ ಭಗವತ್ಸಾಕ್ಷಾತ್ಕಾರದ ಹಂಬಲವನ್ನು, ತ್ಯಾಗವನ್ನು, ಸತ್ಯಸಂಧತೆ ಯನ್ನು, ಏಕನಿಷ್ಠೆಯ ಭಕ್ತಿಯನ್ನು, ಅವರಿಗೆ ದೊರಕಿದ ಆನಂದಾನುಭವವನ್ನು ಮಾತುಗಳ ಮೂಲಕ ವರ್ಣಿಸಲಸಾಧ್ಯ. ಶ್ರೀರಾಮಕೃಷ್ಣರಿಗೆ ಶಾಸ್ತ್ರಗಳ ಪರಿಚಯವೇ ಇರಲಿಲ್ಲ. ಆದ್ದರಿಂದ ಜಟಿಲ ಯೋಗಾಭ್ಯಾಸಗಳ ಸೂಕ್ಷ್ಮವೂ ತಿಳಿದಿರಲಿಲ್ಲ. ಅವರು ತಮ್ಮ ಸಾಧನೆಯ ಕಾಲದಲ್ಲಿ ಪಡೆದ ಗುರುಸಹಾಯ, ಗುರುಮಾರ್ಗದರ್ಶನ ಅತ್ಯಲ್ಪ. ಸಾಧನೆಯ ಪ್ರಾರಂಭದಲ್ಲಿ ಅವರಲ್ಲಿ ದ್ದುದು ಮಗು ತನ್ನ ತಾಯಿಗಾಗಿ ಹಂಬಲಿಸುವಂತಹ ವ್ಯಾಕುಲತೆ ಮತ್ತು ಇಂದ್ರಿಯ ಸುಖದ ವಿಚಾರದಲ್ಲಿ ಸಂಪೂರ್ಣ ವೈರಾಗ್ಯ ಮಾತ್ರ. ಹಗಲೆಲ್ಲ ಕಾಳಿಕಾದೇವಿಯ ಪೂಜೆ-ಪ್ರಾರ್ಥನೆ- ಕೀರ್ತನೆಗಳಲ್ಲಿ ಕಳೆದರೆ, ಪ್ರಾತಃಕಾಲ-ಸಾಯಂಕಾಲಗಳು ಗಂಗೆಯ ತೀರದಲ್ಲಿ ಕಾಳಿಯ ಸ್ಮರಣ- ಮನನದಲ್ಲಿ ಕಳೆಯುತ್ತಿದ್ದುವು ; ಇನ್ನು ರಾತ್ರಿಯೆಲ್ಲ ಆಕೆಯ ಧ್ಯಾನ. ನಿಜಕ್ಕೂ ಆ ಕಾಳೀಮಾತೆ– ತಮ್ಮ ಆರಾಧ್ಯದೈವ –ಇರುವಳೆ ? ಇರುವಳಾದರೆ ಅವಳೆಲ್ಲಿ ? ಆಕೆ ಕಣ್ಣಿಗೇಕೆ ಕಾಣದಿದ್ದಾಳೆ? ಇಷ್ಟು ಕರೆದರೂ ಮೈದೋರದಿದ್ದಾಳೆ ? . . . ನಿರಂತರವೂ ಇದೊಂದೇ ತುಡಿತ. ಈ ವೇಳೆಗೆ ಅವರ ನೆಂಟನಾದ ಹೃದಯರಾಮ ಎಂಬ ತರುಣನೊಬ್ಬ ಅವರ ಸಹಾಯಕನಾಗಿ ಕೆಲಸಕ್ಕೆ ಸೇರಿದ್ದ. ಈತ ಅವರಲ್ಲಿ ತುಂಬ ವಿಶ್ವಾಸದಿಂದಿದ್ದು ಅವರ ದೈಹಿಕ ಯೋಗಕ್ಷೇಮವನ್ನು ನೋಡಿ ಕೊಳ್ಳುತ್ತಿದ್ದ.</p>
  <p>ಶ್ರೀರಾಮಕೃಷ್ಣರು ಹಗಲಿರುಳೂ ಕಾಳೀದೇವಿಯ ಸಾಕ್ಷಾತ್ಕಾರಕ್ಕಾಗಿ ಕಾತರರಾಗಿರುತ್ತಿದ್ದರು. ಅವರ ಮನಸ್ಸಿನ ಒಂದೇ ಒಂದು ಮಹತ್ವಾಕಾಂಕ್ಷೆಯೆಂದರೆ ಕಾಳಿಕಾದೇವಿಯ ಸಾಕ್ಷಾತ್ಕಾರ. ದಿವಸಗಳು ಕಳೆದುವು, ಮಾಸಗಳು ಉರುಳಿದುವು. ಆದರೆ ಇನ್ನೂ ಅವಳ ದರ್ಶನವಾಗುವ ಸೂಚನೆಯೇ ಇಲ್ಲ ! ಇಷ್ಟಾದರೂ ರಾಮಕೃಷ್ಣರ ಉತ್ಸಾಹ ಕಡಿಮೆಯಾಗಲಿಲ್ಲ ; ಬದಲಿಗೆ ‘ಇನ್ನೂ ಸಾಕ್ಷಾತ್ಕಾರವಾಗಲಿಲ್ಲವಲ್ಲಾ’ ಎನ್ನುವ ಹೃದಯದ ಬೇಗೆ ಅಧಿಕವಾಗುತ್ತ ಬಂದಿತು. ಸಂಜೆಯ ಹೊತ್ತು ಗಂಗೆಯ ದಡದಲ್ಲಿ ನಿಂತು ಗಟ್ಟಿಯಾಗಿ ಅಳುತ್ತ ಜಗನ್ಮಾತೆಯಲ್ಲಿ ಮೊರೆ ಯಿಡುತ್ತಾರೆ : “ಅಮ್ಮ, ಇನ್ನೂ ಒಂದು ದಿನ ವ್ಯರ್ಥವಾಗಿ ಹೋಯಿತು. ಆದರೆ ನಿನ್ನ ದರ್ಶನ ಮಾತ್ರ ಆಗಲಿಲ್ಲವಲ್ಲ ! ಅಯ್ಯೋ ! ಈ ಕ್ಷಣಿಕ ಜೀವನದ ಇನ್ನೂ ಒಂದು ದಿನ ಕಳೆದುಹೋಯಿ ತಲ್ಲಮ್ಮಾ !” ಕೆಲವೊಮ್ಮೆ ಅವರ ಮನಸ್ಸಿನಲ್ಲಿ ಸಂಶಯ ಸುಳಿಯುವುದೂ ಉಂಟು. ಆಗ ಜಗ ನ್ಮಾತೆಯನ್ನು ಕೇಳುತ್ತಾರೆ : “ಅಮ್ಮಾ, ನೀನು ನಿಜವಾಗಿಯೂ ಇರುವುದು ಹೌದೇನಮ್ಮ ? ಅಥವಾ ಎಲ್ಲವೂ ಕಟ್ಟುಕತೆಯೇ ? ಪುರಾಣದ ಕಂತೆಯೇ ? ಅಮ್ಮಾ, ನೀನು ಇರುವುದೇ ಹೌದಾದಲ್ಲಿ, ನನಗೇಕೆ ನೀನು ಕಾಣಿಸುತ್ತಿಲ್ಲ ? ಈ ಅಧ್ಯಾತ್ಮವೆನ್ನುವುದೆಲ್ಲ ಕೇವಲ ಭ್ರಾಂತಿಯೇ ಹಾಗಾದರೆ ? ಆಕಾಶಗೋಪುರ ಮಾತ್ರವೆ ?” ಆದರೆ ಅವರ ಮನದಲ್ಲೆದ್ದ ಈ ಬಗೆಯ ಸಂಶಯ- ನಾಸ್ತಿಕತೆಯೆಲ್ಲ ಕೇವಲ ಕ್ಷಣಕಾಲದವರೆಗೆ ಮಾತ್ರ. ಮರುಕ್ಷಣವೇ, ಹಿಂದೆ ಸಾಕ್ಷಾತ್ಕಾರ ಮಾಡಿ ಕೊಂಡವರೆಲ್ಲ ಅವರ ನೆನಪಿಗೆ ಬರುತ್ತಾರೆ. ಆಗ ಅವರ ವ್ಯಾಕುಲತೆ ದ್ವಿಗುಣವಾಗುತ್ತದೆ, ಇನ್ನಷ್ಟು ತೀವ್ರವಾದ ಸಾಧನೆಯಲ್ಲಿ ನಿರತರಾಗಿಬಿಡುತ್ತಾರೆ.</p>
  <p>ಒಂದು ದಿನವಂತೂ ಅವರ ದುಃಖ ಅಸಹನೀಯವಾಯಿತು. ಹೃದಯದಲ್ಲಿ ತಾಳಲಾರದ ವೇದನೆ. ಭಗವತಿಯ ಸಾಕ್ಷಾತ್ಕಾರವಾಗದಿದ್ದ ಮೇಲೆ ಬದುಕಿಯಾದರೂ ಏನು ಪ್ರಯೋಜನ ಎನ್ನುವ ಭಾವನೆಯಿಂದ ಅವರು ತಮ್ಮ ಜೀವನವನ್ನೇ ಕೊನೆಗೊಳಿಸಿಕೊಂಡುಬಿಡುವ ನಿರ್ಧಾರ ಮಾಡಿದರು. ಕಾಳಿಕಾದೇವಿಯ ಪಕ್ಕದಲ್ಲಿಯೇ ಗೋಡೆಗೆ ತೂಗುಹಾಕಿದ್ದ ಖಡ್ಗ ಕಂಡಿತು. ಮುನ್ನುಗ್ಗಿ ಅದನ್ನು ಕೈಗೆತ್ತಿಕೊಂಡರು. ಇನ್ನೇನು ಅವರ ಶಿರ ಉರುಳಿಬೀಳಬೇಕು . . . ಅದ್ಭುತ! ಆ ಕ್ಷಣದಲ್ಲೇ ಕಾಳಿಕಾದೇವಿ ಕೋಟಿಸೂರ್ಯಪ್ರಕಾಶದಿಂದ ಪ್ರತ್ಯಕ್ಷಳಾದಳು ! ಶ್ರೀರಾಮಕೃಷ್ಣರು ಬಾಹ್ಯಪ್ರಜ್ಞೆ ತಪ್ಪಿ ಬಿದ್ದುಬಿಟ್ಟರು. ಆ ಬಳಿಕ ಏನಾಯಿತೆಂಬುದು ಅವರಿಗೆ ತಿಳಿಯಲಿಲ್ಲ. ಆದರೆ ಅವರ ಹೃದಯದೊಳಗೆ ಈಗ ಅಪಾರವಾದ ಅಲೌಕಿಕ ಆನಂದ ನಿರಂತರವಾಗಿ ಹರಿಯುತ್ತಿತ್ತು. ಅಂತಹ ದಿವ್ಯಾನಂದವನ್ನು ಅವರು ಹಿಂದೆಂದೂ ಅನುಭವಿಸಿರಲಿಲ್ಲ–ಅಂತಹ ಅವರ್ಣನೀಯ ಆನಂದ !</p>
  <p>ಇದಾದ ನಂತರವೂ ಅವರಿಗೆ ಹಲವಾರು ಅದ್ಭುತ ದರ್ಶನಗಳಾಗುತ್ತಲೇ ಇದ್ದುವು. ತಾವು ಯಾವುದೋ ಬೇರೆಯೇ ಲೋಕದಲ್ಲಿರುವಂತೆ ಭಾಸವಾಗುತ್ತಿತ್ತು. ಸಮಾಧಿಸ್ಥಿತಿಯಲ್ಲೂ ತೆರೆ ಗಣ್ಣಿಗೂ ನಾನಾ ಬಗೆಯ ಹಲವು ದರ್ಶನಗಳಾದುವು. ಆದರೆ ಅವರ ವರ್ತನೆಯನ್ನು ಮಾತುಕತೆ ಯನ್ನು ಜನ ಹುಚ್ಚು ಎಂದು ಅರ್ಥಮಾಡಿಕೊಂಡರು.</p>
  <p>ಹೀಗೆ ಜಗನ್ಮಾತೆಯ ದರ್ಶನವೇ ಮೊದಲಾದ ದಿವ್ಯಾನುಭವಗಳೆಲ್ಲ ಆದರೂ ಶ್ರೀರಾಮ ಕೃಷ್ಣರಿಗೆ ಮಾತ್ರ ಸಮಾಧಾನವಿಲ್ಲ. ಏಕೆಂದರೆ, ಜಗನ್ಮಾತೆಯನ್ನು ಸದಾ ಸರ್ವದಾ ಕಾಣುತ್ತಿರಲು ಸಾಧ್ಯವಾಗಿಲ್ಲವಲ್ಲ ! ಆಕೆ ಹೀಗೆ ಒಮ್ಮೆ ದರ್ಶನ ಕೊಟ್ಟು ಓಡಿಹೋಗಲು ಬಿಡುವವರಲ್ಲ ಅವರು. ಈಗ ಮತ್ತೊಮ್ಮೆ ಸಾಧನೆಯಲ್ಲಿ ತೊಡಗಿದರು. ಈ ಸಲ ಇನ್ನಷ್ಟು ತೀವ್ರವಾದ ಸಾಧನೆ: ಇನ್ನಷ್ಟು ವ್ಯಾಕುಲ ಹೃದಯದ ಪ್ರಾರ್ಥನೆ ! ಇದರ ಪರಿಣಾಮವಾಗಿ ಅವರ ಆಧ್ಯಾತ್ಮಿಕ ಅರಿವು ಇನ್ನೂ ಆಳವಾಗುತ್ತ ಬಂದಿತು ; ನಿರಂತರವೂ ಜಗನ್ಮಾತೆಯ ದರ್ಶನ ದೊರಕುವಂತಾಯಿತು. ಈಗ ಅವರ ಪಾಲಿಗೆ ದೇವಾಲಯದ ಗರ್ಭಗುಡಿಯಲ್ಲಿ ಕಾಳಿಯ ಪ್ರತಿಮೆ ಇಲ್ಲವಾಗಿಬಿಟ್ಟಿದೆ ; ಅಲ್ಲಿ ಈಗ ಸಾಕ್ಷಾತ್ ಚಿನ್ಮಯೀ ಕಾಳಿಯೇ ನಿಂತಿದ್ದಾಳೆ ! ಅವರನ್ನು ಸದಾ ಆಶೀರ್ವದಿಸುತ್ತ ಮಂದಸ್ಮಿತ ಳಾಗಿ ತಾಯಿ ಕಾಳಿಯೇ ಅಲ್ಲಿ ನಿಂತಿದ್ದಾಳೆ ! ಅವಳು ಅಲ್ಲಿ ಎಷ್ಟು ಜೀವಂತಳಾಗಿ ನಿಂತಿರುವ ಳೆಂದರೆ ಶ್ರೀರಾಮಕೃಷ್ಣರಿಗೆ ಅವಳ ಉಸಿರಾಟವೂ ಸ್ಪಷ್ಟವಾಗಿ ಗೋಚರಿಸುತ್ತಿದೆ. ಅವಳ ಕಾಲಂದುಗೆಯ ಝಣತ್ಕಾರ ಕೇಳಿಸುತ್ತಿದೆ. ತಾನು ಜಗನ್ಮಾತೆಯಿಂದ ದೂರದಲ್ಲಿದ್ದೇನೆ ಎನ್ನುವ ಭಾವನೆಯೇ ಅವರ ಮನಸ್ಸಿನಿಂದ ಹೊರಟುಹೋಗಿದೆ.</p>
  <p>ಈ ಬಗೆಯ ನಿರಂತರ ಆನಂದಾನುಭವದಿಂದ ಶ್ರೀರಾಮಕೃಷ್ಣರ ಶರೀರವೆಲ್ಲ ತೀರ ಸೂಕ್ಷ್ಮ ವಾಗಿ, ಅದು ಕೇವಲ ಆಧ್ಯಾತ್ಮಿಕ ಸುಖಾನುಭವಕ್ಕೆ ಮಾತ್ರ ಹೊಂದಿಕೊಳ್ಳುವಂತಾಗಿಬಿಟ್ಟಿತ್ತು. ಲೈಂಗಿಕ ಸುಖಾಭಿಲಾಷೆಯನ್ನೊಳಗೊಂಡಂತೆ ಇಂದ್ರಿಯ ಭೋಗಾಸಕ್ತಿ ಅವರ ಮನಸ್ಸಿನಿಂದ ಸಂಪೂರ್ಣ ಅಳಿಸಿಹೋಗಿಬಿಟ್ಟಿತ್ತು. ಆದರೆ ಅದೊಂದು ಅಸಹಜ-ಅನಿಷ್ಟ ಸ್ಥಿತಿಯೆಂದು ಭಾವಿಸಿದ ರಾಸಮಣಿಯ ಅಳಿಯ ಮಥುರಾನಾಥ ಅವರ ಮನಸ್ಸನ್ನು ವಿಷಯಸುಖದ ಕಡೆಗೆ ಸೆಳೆದು, ಅವರ ದೇಹ-ಮನಸ್ಸುಗಳನ್ನು ಸುಸ್ಥಿತಿಗೆ ತರುವೆನೆಂಬ ಭ್ರಮೆಯಿಂದ ಗುಟ್ಟಾಗಿ ವೇಶ್ಯಾಸಂಪರ್ಕಕ್ಕೆ ವ್ಯವಸ್ಥೆ ಮಾಡಿಸಿದ. ಪವಿತ್ರತೆಯ, ಆತ್ಮಸಂಯಮದ ಮೂರ್ತಿಯಾದ ಶ್ರೀರಾಮಕೃಷ್ಣರು ಈ ಪರೀಕ್ಷೆಯಲ್ಲಿ ಉತ್ತೀರ್ಣರಾದರೆಂದು ಹೇಳಬೇಕಾಗಿಯೇ ಇಲ್ಲ. ಅವರು ಕನಸಿನಲ್ಲೂ ಕೂಡ ಸ್ತ್ರೀಯನ್ನು ಸಾಕ್ಷಾತ್ ಜಗನ್ಮಾತೆಯೆಂದೇ ತಿಳಿದವರೇ ಹೊರತು ಅನ್ಯಥಾ ಅಲ್ಲ.</p>
  <p>ಅತ್ಯಂತ ತೀವ್ರವಾದ ಬಗೆಬಗೆಯ ಸಾಧನೆಗಳ ಪರಿಣಾಮವಾಗಿ ಶ್ರೀರಾಮಕೃಷ್ಣರ ಶರೀರ ಬಳಲಿತ್ತು ; ಅಲ್ಲದೆ ಅವರ ವಿಚಿತ್ರ ಸಾಧನೆ, ವಿಚಿತ್ರ ನಡವಳಿಕೆಗಳನ್ನು ಕಂಡ ಜನ ಅವರಿಗೆ ಹುಚ್ಚು ಹಿಡಿದಿದೆಯೆಂದೇ ನಂಬಿದರು. ತಾಯಿ ಚಂದ್ರಮಣಿದೇವಿಗೂ ಈ ಸುದ್ದಿ ತಲುಪಿತು. ಅವಳು ಕಳವಳಗೊಂಡು ಮಗನನ್ನು ಊರಿಗೆ ಕರೆಸಿಕೊಂಡಳು, ಮತ್ತು ಅವರನ್ನು ‘ಸ್ವಾಸ್ಥ್ಯ’ಕ್ಕೆ ತರಲು ಮದುವೆ ಮಾಡಿಬಿಡುವ ಪ್ರಯತ್ನದಲ್ಲಿ ತೊಡಗಿದಳು. ಶ್ರೀರಾಮಕೃಷ್ಣರು ಇದಕ್ಕೆ ತಮ್ಮ ಅನುಮತಿಯನ್ನು ಕೊಟ್ಟದ್ದಲ್ಲದೆ ತಮಗೆ ಮಡದಿಯಾಗಿ ಬರಬೇಕಾದ ಹುಡುಗಿ ಯಾರು ಎನ್ನುವು ದನ್ನು ತಾವೇ ಸೂಚಿಸಿದರು. ಹುಡುಗಿ, ಸಮೀಪದ ಜಯರಾಂಬಾಟಿ ಎಂಬ ಹಳ್ಳಿಯ ರಾಮ ಚಂದ್ರ ಮುಖರ್ಜೀ ಮತ್ತು ಶ್ಯಾಮಸುಂದರೀ ದೇವಿ ಎಂಬ ದಂಪತಿಗಳ ಮಗಳು–ಶಾರದೆ. ಶ್ರೀರಾಮಕೃಷ್ಣರ ವಯಸ್ಸು ೨೩ ವರ್ಷವಾದರೆ, ಆ ಹುಡುಗಿಗಿನ್ನೂ ಐದು ವರ್ಷ ! ಆದರೂ ಮದುವೆ ನಡೆದೇಹೋಯಿತು. ಶ್ರೀರಾಮಕೃಷ್ಣರು ಕೆಲಕಾಲ ಕಾಮರಪುರಕುರದಲ್ಲಿದ್ದು ಆರೋಗ್ಯ ಸುಧಾರಿಸಿಕೊಂಡು ಮತ್ತೆ ದಕ್ಷಿಣೇಶ್ವರಕ್ಕೆ ಹೊರಟರು. ಶಾರದೆ ತನ್ನ ತವರಿಗೆ ಮರಳಿದಳು.</p>
  <p>ಈಗ ಶ್ರೀರಾಮಕೃಷ್ಣರಲ್ಲಿ ಇನ್ನೂ ತೀವ್ರವಾದ ಆಧ್ಯಾತ್ಮಿಕ ತೃಷೆ ಉತ್ಪನ್ನವಾಯಿತು. ಆಧ್ಯಾ ತ್ಮಿಕತೆಯೆನ್ನುವುದು ಅನಂತ. ಆ ಅನಂತತೆಯ ಸ್ಪಷ್ಟ ಅನುಭವ ಮಾಡಿಕೊಳ್ಳಬೇಕೆಂಬ ಹಂಬಲ ಶ್ರೀರಾಮಕೃಷ್ಣರಿಗೆ. ಸರಿ, ಮತ್ತೊಮ್ಮೆ ತಾಯಿ, ಮಡದಿ, ಬಂಧುಗಳು ಇವರನ್ನೆಲ್ಲ ಮರೆತು ತೀವ್ರ ಸಾಧನೆಯಲ್ಲಿ ತೊಡಗಿದರು. ಈ ಸಂದರ್ಭದಲ್ಲಿ ದಕ್ಷಿಣೇಶ್ವರಕ್ಕೆ ಭೈರವಿ ಬ್ರಾಹ್ಮಣಿ ಎಂಬ ವೈಷ್ಣವ ಸಾಧಕಿ ಬಂದಳು. ಇವಳು ಭಕ್ತಿಶಾಸ್ತ್ರ, ತಂತ್ರಶಾಸ್ತ್ರಗಳಲ್ಲಿ ಚೆನ್ನಾಗಿ ನುರಿತವಳು. ಈಕೆ ಶ್ರೀರಾಮಕೃಷ್ಣರ ಶರೀರ ಲಕ್ಷಣಗಳನ್ನೂ ಮನಃಸ್ಥಿತಿಯನ್ನೂ ಚೆನ್ನಾಗಿ ಪರೀಕ್ಷಿಸಿ, “ಇದು ವೈಷ್ಣವ ಶಾಸ್ತ್ರದಲ್ಲಿ ಬಣ್ಣಿಸಲ್ಪಟ್ಟಿರುವ ‘ಮಹಾಭಾವ’ ಎಂಬ ಅದ್ಭುತ ಸ್ಥಿತಿ” ಎಂದು ಸಾರಿದಳು. ಮಹಾಭಾವ ಎನ್ನುವುದು ಭಕ್ತಿಭಾವದ ಅತ್ಯುನ್ನತ ಸ್ಥಿತಿ ; ಈಶ್ವರಕೋಟಿಗಳಿಗೆ ಮಾತ್ರ ಲಭ್ಯವಾಗು ವಂತಹದು. ಸಾಮಾನ್ಯ ಜನರೆಲ್ಲ ಶ್ರೀರಾಮಕೃಷ್ಣರ ಭಾವವನ್ನು ಕಂಡು ಅದೊಂದು ಬಗೆಯ ಹುಚ್ಚು ಎಂದು ತಿಳಿದರೆ, ಭೈರವಿ ಬ್ರಾಹ್ಮಣಿ ಅದನ್ನು ‘ಮಹಾಭಾವ’ ಎಂದು ಕರೆಯುತ್ತಿದ್ದಾಳೆ! ಶ್ರೀರಾಮಕೃಷ್ಣರು ಆಧ್ಯಾತ್ಮಿಕ ಅನುಭವದ ಉತ್ತುಂಗ ಸ್ಥಿತಿಗೇರಿದವರು ಎನ್ನುವುದನ್ನು ಅವಳು ಕಂಡುಕೊಂಡಳು. ಮಾತ್ರವಲ್ಲ, ಶಾಸ್ತ್ರೋಕ್ತಿಗಳನ್ನು ಆಳವಾಗಿ ಅಧ್ಯಯಿಸಿ, ದೀರ್ಘಾಲೋಚನೆ ನಡೆಸಿ ಕಡೆಗೆ ಶ್ರೀರಾಮಕೃಷ್ಣರು ಸಾಕ್ಷಾತ್ ಭಗವಂತನ ಅವತಾರ ಎಂಬುದನ್ನು ಆಕೆ ಸ್ಪಷ್ಟವಾಗಿ ಗುರುತಿಸಿದಳು. ಅಷ್ಟೇ ಅಲ್ಲ, ಆ ಕಾಲದ ಅತಿ ಪ್ರಸಿದ್ಧ ಪಂಡಿತರನ್ನೆಲ್ಲ ಕರೆಸಿ ಸಭೆ ಸೇರಿಸಿ, ಅವರ ಮುಂದೆ ಆಧಾರಗಳನ್ನು ತೋರಿಸಿಕೊಟ್ಟು, ಶ್ರೀರಾಮಕೃಷ್ಣರು ಅವತಾರಪುರುಷರು ಎಂಬುದನ್ನು ಸಾಬೀತುಪಡಿಸಿದಳು. ಪಂಡಿತರೆಲ್ಲರೂ ಅದನ್ನು ಮರುಮಾತಿಲ್ಲದೆ ಸರ್ವಾನುಮತ ದಿಂದ ಒಪ್ಪಿಕೊಳ್ಳಬೇಕಾಯಿತು.</p>
  <p>ಶ್ರೀರಾಮಕೃಷ್ಣರು ಭೈರವಿ ಬ್ರಾಹ್ಮಣಿಯನ್ನು ಗುರುವಾಗಿ ಸ್ವೀಕರಿಸಿ, ವೈಷ್ಣವಶಾಸ್ತ್ರಗಳಿಗೆ ಅನುಸಾರವಾದ ತಂತ್ರಸಾಧನೆಯನ್ನು ಕೈಗೊಂಡರು, ಮತ್ತು ಅತ್ಯಲ್ಪ ಕಾಲದಲ್ಲಿ ಅನೇಕ ಬಗೆಯ ಸಾಧನೆಗಳಲ್ಲಿ ಸಿದ್ಧರಾದರು.</p>
  <p>ಇದಾದ ಮೇಲೆ ದಕ್ಷಿಣೇಶ್ವರಕ್ಕೆ ವೈಷ್ಣವ ಸಾಧುವೊಬ್ಬನು ಬಂದ. ಇವನು ರಾಮಭಕ್ತ. ಸುದೀರ್ಘ ಸಾಧನೆಯಿಂದ ತನ್ನ ಇಷ್ಟದೇವತೆಯಾದ ರಾಮಲಾಲನ ಸಾಕ್ಷಾತ್ಕಾರ ಮಾಡಿಕೊಂಡ ವನು. ಇವನ ಹತ್ತಿರ ಬಾಲರಾಮನ ಒಂದು ಪುಟ್ಟ ಪ್ರತಿಮೆ ಇತ್ತು. ಅದರಲ್ಲಿ ಅವನು ಜೀವಂತ ರಾಮನನ್ನು ಕಣ್ಣಾರೆ ಕಾಣುತ್ತಿದ್ದ. ಆ ಹಸುಳೆ ರಾಮನನ್ನು ತನ್ನ ಕಂದನೆಂಬಂತೆ ಲಾಲಿಸಿ ಪಾಲಿಸುತ್ತಿದ್ದ. ಯಾವಾಗ ಶ್ರೀರಾಮಕೃಷ್ಣರು ಆ ಪ್ರತಿಮೆಯನ್ನು ಕಂಡರೋ, ಒಡನೆಯೇ ಅದರಲ್ಲಿ ಬಾಲರಾಮನನ್ನು ಗುರುತಿಸಿ ಬಿಟ್ಟರು ! ಅವರಿಗೂ ರಾಮಲಾಲನಿಗೂ ಬಹುಬೇಗ ಗಾಢ ಸ್ನೇಹಬಾಂಧವ್ಯ ಬೆಳೆಯಿತು. ಅವರೀಗ ಇತರರನ್ನು ಕಾಣುವಷ್ಟೇ ಸ್ಪಷ್ಟವಾಗಿ ರಾಮಲಾಲನನ್ನು ಕಾಣತೊಡಗಿದರು. ರಾಮಲಾಲ ನರ್ತನ ಮಾಡುತ್ತಾನೆ ; ಅವರ ಬೆನ್ನೇರಿ ಕುಣಿದು ಕುಪ್ಪಳಿಸು ತ್ತಾನೆ ; ತೋಳಿನಲ್ಲೆತ್ತಿಕೊಳ್ಳುವಂತೆ ಕಾಡುತ್ತಾನೆ ! ಆ ದಿವ್ಯಬಾಲಕನು ಶ್ರೀರಾಮಕೃಷ್ಣರ ಜೊತೆಗೆ ಎಷ್ಟು ಆತ್ಮೀಯವಾಗಿ ಹೊಂದಿಕೊಂಡುಬಿಟ್ಟನೆಂದರೆ ತನ್ನನ್ನು ಕರೆತಂದಿದ್ದ ವೈಷ್ಣವ ಸಾಧುವಿ ನೊಂದಿಗೆ ತಾನು ಹೋಗಲೊಲ್ಲೆ ಎಂದುಬಿಟ್ಟ ! ರಾಮಲಾಲ ಹೇಗಿದ್ದರೂ ಶ್ರೀರಾಮಕೃಷ್ಣರ ಜೊತೆಗೆ ಆನಂದದಿಂದ ಇರುವುದನ್ನು ಕಂಡು, ಮತ್ತು ತಾನು ತನ್ನ ಸಾಧನೆಯ ಚರಮಾವಸ್ಥೆ ಯನ್ನು ಮುಟ್ಟಿದ್ದೇನೆಂದರಿತು, ಆ ಸಾಧು ಅವನನ್ನು–ರಾಮಲಾಲ ವಿಗ್ರಹವನ್ನು–ಅಲ್ಲೇ ಬಿಟ್ಟು ಹೊರಟುಹೋದ.</p>
  <p>ಈಗ ಶ್ರೀರಾಮಕೃಷ್ಣರು ವೈಷ್ಣವ ಶಾಸ್ತ್ರಕ್ಕೆ ಅನುಸಾರವಾದ ಇನ್ನೊಂದು ವಿಶಿಷ್ಟ ಸಾಧನೆಯನ್ನು ಕೈಗೊಳ್ಳುತ್ತಾರೆ. ಇದೇ ಮಧುರಭಾವ ಸಾಧನೆ. ಪ್ರಿಯೆಯು ತನ್ನ ಪ್ರಿಯತಮನ ಮೇಲಿಡುವ ಭಾವವೇ ಮಧುರಭಾವ. ಭಗವಂತನನ್ನೇ ಈ ಭಾವದಿಂದ ಕಂಡು ಆರಾಧಿಸಿದಾಗ ಅದು ಸಾಕ್ಷಾತ್ಕಾರಕ್ಕೆ ಸಾಧಕವಾಗುತ್ತದೆ. ವೈಷ್ಣವ ಸಾಧನೆಗಳಲ್ಲಿ ಭಕ್ತಿಗೆ ಪ್ರಾಧಾನ್ಯ. ಅದರಲ್ಲೂ ಈ ಮಧುರಭಾವ ಸಾಧನೆಯಲ್ಲಿ ಭಕ್ತ-ಭಗವಂತರಲ್ಲಿ ಉಂಟಾಗುವ ತಾದಾತ್ಮ್ಯಭಾವವು ಅತ್ಯುನ್ನತ ಮಟ್ಟದ್ದು. ಭಗವಂತನೊಂದಿಗಿನ ಮಧುರತರ ನಿಕಟ ಸಂಬಂಧವೇ ಈ ಸಾಧನೆಯ ವೈಶಿಷ್ಟ್ಯ. ಇದಕ್ಕೊಂದು ಶ್ರೇಷ್ಠ ಉದಾಹರಣೆ ರಾಧೆಯ ಜೀವನ. ಈ ಭಾವದ ಅನುಸಾರ ಸಾಧನೆ ಮಾಡುವ ಭಕ್ತ, ತನ್ನ ವೈಯಕ್ತಿಕ ಸುಖ ಸಂತೋಷ ಅನುಕೂಲಗಳನ್ನು ಕಿಂಚಿತ್ತೂ ಲೆಕ್ಕಿಸದೆ, ತನ್ನ ಪ್ರೀತಿ ಪಾತ್ರನಾದ ಭಗವಂತನನ್ನು ಸಂತುಷ್ಟಿಪಡಿಸುವುದರ ಕಡೆಗಷ್ಟೇ ಗಮನ ಕೊಡುತ್ತಾನೆ. ಮಧುರ ಭಾವ ಸಾಧನೆಯ ಒಂದು ಪ್ರಮುಖ ಅಂಶವೆಂದರೆ, ಸಾಧನೆಯನ್ನು ಕೈಗೊಂಡ ವ್ಯಕ್ತಿ ಸ್ತ್ರೀಯಾಗಲಿ ಪುರುಷನಾಗಲಿ, ತನ್ನ ಲೈಂಗಿಕ ಪ್ರವೃತ್ತಿಯನ್ನು ಸಂಪೂರ್ಣವಾಗಿ ಅತಿಕ್ರಮಿಸಿದ ಮೇಲಷ್ಟೇ ಮುಂದುವರಿಯಬಹುದಾದ ಸಾಧನಾವಿಧಾನ ಅದು. ಇಂತಹ ಸಾಧನೆಯನ್ನು ಶ್ರೀರಾಮಕೃಷ್ಣರು ತಮ್ಮ ಸ್ವಭಾವಸಹಜ ಉತ್ಸಾಹದಿಂದ ಪ್ರಾರಂಭಿಸಿದರು. ತಮ್ಮನ್ನು ಒಬ್ಬಳು ಸ್ತ್ರೀಯೆಂದೇ ಭಾವಿಸಿಕೊಂಡರು ; ಸ್ತ್ರೀಯರಂತೆಯೇ ಉಡಿಗೆತೊಡಿಗೆ ಧರಿಸುತ್ತಿದ್ದರು ; ಸ್ತ್ರೀಯರಂತೆಯೇ ಮಾತನಾಡುತ್ತಿದ್ದರು. ತಮ್ಮ ಭಕ್ತನಾದ ಮಥುರಾನಾಥನ ಮನೆಯ ಮಹಿಳೆಯರ ಸಂಗಡವೇ ಇರುತ್ತಿದ್ದರು. ಅವರ ಭಾವನೆ ಮಾತುಕತೆ ನಡಿಗೆ ಎಲ್ಲವೂ ಹೇಗೆ ಸ್ತ್ರೀಯರಂತೆಯೇ ಆಗಿಬಿಟ್ಟಿ ತ್ತೆಂದರೆ, ಮಥುರಾನಾಥನ ಮನೆಯ ಮಹಿಳೆಯರಿಗೆ ಇವರೊಬ್ಬ ಪುರುಷ ಎನ್ನುವ ಭಾವನೆಯೇ ಬರುತ್ತಿರಲಿಲ್ಲ. ಹೀಗೆ ತಮ್ಮನ್ನು ಭಗವಂತನ ಪ್ರಿಯೆಯೆಂಬಂತೆ ಭಾವಿಸಿಕೊಂಡು ಮಾಡಿದ ಈ ಮಧುರಭಾವ ಸಾಧನೆಯ ಮೂಲಕ ಶ್ರೀರಾಮಕೃಷ್ಣರು ಅದೇ ಭಗವಂತನನ್ನು ಸಾಕ್ಷಾತ್ಕರಿಸಿ ಕೊಂಡರು. ಪುರುಷನೊಬ್ಬ ಸ್ತ್ರೀಭಾವದಿಂದಲೂ ಭಗವಂತನ ಸಾಕ್ಷಾತ್ಕಾರ ಮಾಡಿಕೊಳ್ಳಬಹುದು ಎಂಬ ಸತ್ಯವನ್ನು ಈ ಮೂಲಕ ಅವರು ಕಂಡುಕೊಂಡರು.</p>
  <p>ಈ ಸಮಯಕ್ಕೆ ದಕ್ಷಿಣೇಶ್ವರಕ್ಕೆ ಅದ್ವೈತವೇದಾಂತದ ಸಾಧಕಶ್ರೇಷ್ಠನೊಬ್ಬ ಆಗಮಿಸಿದ. ಇವನೇ ನಗ್ನಸಂನ್ಯಾಸಿ ತೋತಾಪುರಿ. ಪ್ರಥಮ ನೋಟದಲ್ಲೇ ಈತ ಶ್ರೀರಾಮಕೃಷ್ಣರ ವರ್ಚಸ್ಸನ್ನು ಕಂಡು, ಅವರಿಗೆ ಅದ್ವೈತ ತತ್ತ್ವದ ರಹಸ್ಯವನ್ನು ಬೋಧಿಸಲು ಮುಂದಾದ. ಶ್ರೀರಾಮಕೃಷ್ಣರು ಒಪ್ಪಿಕೊಂಡರು. ಆತನ ಆದೇಶದಂತೆ ಸಂನ್ಯಾಸವನ್ನು ಸ್ವೀಕರಿಸಿದರು. ಅವನ ಮಾರ್ಗದರ್ಶನ ದಲ್ಲಿ ಮುಂದುವರಿದು, ಅತ್ಯಲ್ಪ ಅವಧಿಯಲ್ಲಿ ಅದ್ವೈತ ಸಾಕ್ಷಾತ್ಕಾರವನ್ನು ಪಡೆದುಕೊಂಡರು. ಅದ್ವೈತ ಸಾಕ್ಷಾತ್ಕಾರವೆಂದರೆ ನಿರ್ವಿಕಲ್ಪ ಸಮಾಧಿಸ್ಥಿತಿಯಲ್ಲಿ, ಆತ್ಯಂತಿಕ ಸತ್ಯಸ್ವರೂಪನಾದ ಪರಬ್ರಹ್ಮನೊಂದಿಗೆ ಸಾಧಕನ ಆತ್ಮವು ಐಕ್ಯಹೊಂದುವಂತಹ ತುರೀಯ ಸ್ಥಿತಿ. ಈ ಅನುಭವ ವನ್ನು ಪಡೆದುಕೊಳ್ಳಲು ತೋತಾಪುರಿಗೆ ನಲವತ್ತು ವರ್ಷಗಳ ಸಾಧನೆ ಬೇಕಾಗಿತ್ತು. ಆದರೆ ಇದೇ ಅನುಭವವನ್ನು ಹೊಂದಲು ಶ್ರೀರಾಮಕೃಷ್ಣರಿಗೆ ಕೇವಲ ಒಂದೆ ಒಂದು ದಿನ ಸಾಕಾಯಿತು ! ಈ ಅನುಭವದ ಕುರಿತಾಗಿ ಮುಂದೆ ಅವರು ಹೇಳುತ್ತಾರೆ : “ಈ ನಿರ್ವಿಕಲ್ಪ ಸಮಾಧಿ ಸ್ಥಿತಿಯಲ್ಲಿ ನಾನು, (ಗುರು ತೋತಾಪುರಿ ಇಲ್ಲಿಂದ ನಿರ್ಗಮಿಸಿದ ಮೇಲೆ) ಆರು ತಿಂಗಳ ಕಾಲ ಇದ್ದೆ. ಈ ಸ್ಥಿತಿಯನ್ನು ಮುಟ್ಟಿದ ಸಾಮಾನ್ಯ ಜೀವರಾದರೆ ಅಲ್ಲಿಂದ ಹಿಂದಿರುಗಿ ಬರಲಾರರು. ಇಪ್ಪ ತ್ತೊಂದು ದಿನಗಳ ಬಳಿಕ ಅವರ ಶರೀರವು ಒಣಗಿದ ಎಲೆಯಂತೆ ಬಿದ್ದುಹೋಗುತ್ತದೆ, ಮತ್ತು ಅವರ ಆತ್ಮ ಪರಬ್ರಹ್ಮವಸ್ತುವಿನಲ್ಲಿ ಸೇರಿಹೋಗಿಬಿಡುತ್ತದೆ.”</p>
  <p>ಆ ಪರಿವ್ರಾಜಕ ಸಂನ್ಯಾಸಿಯಾದ ತೋತಾಪುರಿ ಯಾವ ಸ್ಥಳದಲ್ಲೂ ಮೂರು ದಿನಗಳಿಗಿಂತ ಹೆಚ್ಚು ಇದ್ದವನೇ ಅಲ್ಲ. ಅಂಥವನು ಶ್ರೀರಾಮಕೃಷ್ಣರ ಪರಮಾದ್ಭುತ ವ್ಯಕ್ತಿತ್ವದಿಂದ ಆಕರ್ಷಿತ ನಾಗಿ ಹನ್ನೊಂದು ತಿಂಗಳ ಕಾಲ ಅವರೊಂದಿಗೆ ಇದ್ದುಬಿಟ್ಟ. ಈ ಅವಧಿಯಲ್ಲಿ ಅವನು ತನ್ನ ಶಿಷ್ಯನಿಂದಲೇ ಒಂದು ಹೊಸ ಪಾಠವನ್ನು ಕಲಿತುಕೊಂಡ. ಆತ ಕಟ್ಟಾ ಅದ್ವೈತಿ. ದ್ವೈತತತ್ತ್ವವನ್ನು ಒಪ್ಪದೆ, ಅದನ್ನು ಮೌಢ್ಯವೆಂದು ಹೀಗಳೆಯುತ್ತಿದ್ದವನು. ಇಂಥವನಿಗೆ ಶ್ರೀರಾಮಕೃಷ್ಣರು ಪರಮಾತ್ಮನ ಸಗುಣ-ಸಾಕಾರ ರೂಪವನ್ನು ಅತ್ಯಂತ ವಿಶಿಷ್ಟವಾದ ರೀತಿಯಲ್ಲಿ ತೋರಿಸಿ ಕೊಟ್ಟರು.</p>
  <p>ಈಗ ಶ್ರೀರಾಮಕೃಷ್ಣರು ಇತರ ಧರ್ಮಗಳ ತತ್ತ್ವಸಾಕ್ಷಾತ್ಕಾರ ಮಾಡಿಕೊಳ್ಳಲು ಕಂಕಣಬದ್ಧ ರಾದರು. ಆಗ ಕ್ರೈಸ್ತ, ಇಸ್ಲಾಂ ಮೊದಲಾದ ಧರ್ಮಗಳ ಅನುಯಾಯಿಗಳು ಅವರ ಮಾರ್ಗ ದರ್ಶಕರಾಗಿ ತಾವಾಗಿಯೇ ಒದಗಿಬಂದರು. ಇವರ ನೆರವಿನಿಂದ ಇತರ ಧರ್ಮಗಳನ್ನು ಅತ್ಯಂತ ಪ್ರಾಮಾಣಿಕ ಭಾವದಿಂದ ಅಭ್ಯಾಸ ಮಾಡಿದ ಶ್ರೀರಾಮಕೃಷ್ಣರು ಸ್ವತಃ ಕಂಡುಕೊಂಡರು –ಹಿಂದೂ ಧರ್ಮವು ನಮ್ಮನ್ನು ಯಾವ ಗುರಿಗೆ ಕೊಂಡೊಯ್ಯುತ್ತದೆಯೋ, ಅದೇ ಗುರಿಗೆ ಇತರ ಧರ್ಮಗಳೂ ಕೊಂಡೊಯ್ಯುತ್ತವೆ ಎಂದು. ಬೇರೆಬೇರೆ ಮತಧರ್ಮಗಳ ಸಾಧಕರೊಂದಿಗೆ ತಮ್ಮ ಅನುಭವವನ್ನು ಹೋಲಿಸಿ ನೋಡಿಕೊಂಡಾಗ ಅವುಗಳೆಲ್ಲ ತಾಳೆಯಾಗುವುದು ಅವರಿಗೆ ಸ್ಪಷ್ಟವಾಗಿ ಕಂಡು ಬಂದಿತು. ಆಗ ಅವರು ಎಲ್ಲ ಧರ್ಮದವರೂ ಒಬ್ಬ ಭಗವಂತನನ್ನೇ ಬೇರೆ ಬೇರೆ ರೂಪಗಳಿಂದ ದರ್ಶನ ಮಾಡುತ್ತಾರೆ ಎಂಬ ನಿಶ್ಚಿತ ತೀರ್ಮಾನಕ್ಕೆ ಬಂದರು. </p>
  <p>ಈ ಹೊತ್ತಿಗೆ ಅತ್ತ ಜಯರಾಂಬಾಟಿಯಲ್ಲಿ, ಶ್ರೀರಾಮಕೃಷ್ಣರಿಗೆ ಸಂಪೂರ್ಣ ಹುಚ್ಚು ಹಿಡಿದು ಬಿಟ್ಟಿದೆ ಎಂದು ಪ್ರಚಾರವಾಗಿಬಿಟ್ಟಿತ್ತು. ಪತ್ನಿ ಶಾರದಾದೇವಿಯವರು (ಆಗ ಅವರು ಹದಿನೆಂಟು- ಹತ್ತೊಂಬತ್ತು ವರ್ಷದ ಯುವತಿ) ಪತಿಯನ್ನು ಕಣ್ಣಾರೆ ಕಾಣುವ ಉದ್ದೇಶದಿಂದ ದಕ್ಷಿಣೇಶ್ವರಕ್ಕೆ ಧಾವಿಸಿದರು. ಆದರೆ ಇಲ್ಲಿ ಅವರು ಕಂಡದ್ದೇನು ? ಹುಚ್ಚನನ್ನಲ್ಲ, ಭಗವತ್ಸ್ವರೂಪಿಯಾಗಿ ಕಂಗೊಳಿಸುವ ಪರಮಪ್ರೀತಿಯ ಪತಿಯನ್ನು ! ಶ್ರೀರಾಮಕೃಷ್ಣರು ಪತ್ನಿಯನ್ನು ಅತ್ಯಾದರದಿಂದ ಬರಮಾಡಿಕೊಂಡರು. ಆಕೆಯ ವಸತಿಗೂ ಊಟೋಪಚಾರಕ್ಕೂ ವ್ಯವಸ್ಥೆ ಮಾಡಿದರು. ಹೀಗೆ ತಮ್ಮನ್ನು ಅತ್ಯಂತ ಪ್ರೀತಿಯಿಂದ ನೋಡಿಕೊಂಡ ಪತಿದೇವರನ್ನು ಕಂಡಾಗ ಶಾರದಾದೇವಿ ಯವರ ಮನಸ್ಸಿನ ಆತಂಕ ಮಾಯವಾಗಿ ಶಾಂತಿ-ಸಂತೋಷ ತುಂಬಿತು.</p>
  <p>ಈಗ ಶ್ರೀರಾಮಕೃಷ್ಣರು ಒಬ್ಬ ಆದರ್ಶ ಪತಿಯಂತೆ ತಮ್ಮ ಸರಳ ಸ್ವಭಾವದ ಪತ್ನಿಗೆ ಹಲವಾರು ವಿಷಯಗಳಲ್ಲಿ ಶಿಕ್ಷಣ ನೀಡಲಾರಂಭಿಸಿದರು. ಮನೆವಾರ್ತೆಯ ಸಣ್ಣಪುಟ್ಟ ವಿಚಾರ ಗಳಿಂದ ಹಿಡಿದು, ಬ್ರಹ್ಮಜ್ಞಾನದವರೆಗಿನ ಸಮಸ್ತ ವಿಷಯಗಳನ್ನೂ ಪ್ರೀತಿಯಿಂದ ತಿಳಿಸಿಕೊಟ್ಟರು. ಒಂದು ದಿನ ಮಡದಿಯನ್ನು ಕುಳ್ಳಿರಿಸಿಕೊಂಡು ಹೇಳುತ್ತಾರೆ : “ನೋಡು, ಚಂದಮಾಮ ಲೋಕದ ಎಲ್ಲ ಮಕ್ಕಳಿಗೂ ಮಾಮ ; ಹಾಗೆಯೇ ಭಗವಂತ ಕೂಡ ಎಲ್ಲಿರಿಗೂ ಸೇರಿದವನು. ಯಾರು ಆತನನ್ನು ಕೂಗಿ ಕರೆಯುತ್ತಾರೋ ಅವರಿಗೆ ಅವನು ದರ್ಶನ ಕೊಡುತ್ತಾನೆ. ನೀನು ಅವನನ್ನು ಕರೆ, ನಿನಗೂ ಅವನು ದರ್ಶನ ಕೊಡುತ್ತಾನೆ.” ಇನ್ನೊಮ್ಮೆ ತಮ್ಮ ಪತ್ನಿಯ ಮನೋಭಾವವನ್ನು ತಿಳಿದುಕೊಳ್ಳಲು ಕೇಳುತ್ತಾರೆ : “ನೀನು ಇಲ್ಲಿಗೆ ಬಂದಿದ್ದೀಯಲ್ಲ, ನನ್ನನ್ನು ಪ್ರಪಂಚಕ್ಕೆ ಎಳೆಯ ಬೇಕು ಅಂತಲೆ ?” ಪರಮಪವಿತ್ರ ಹೃದಯದ ಶಾರದಾದೇವಿಯವರು ಪತಿಯ ಇಂಗಿತವನ್ನು ಅರ್ಥಮಾಡಿಕೊಂಡು ತಕ್ಷಣ ಹೇಳುತ್ತಾರೆ : “ಇಲ್ಲ ಇಲ್ಲ ; ನಾನೇಕೆ ನಿಮ್ಮನ್ನು ಪ್ರಪಂಚಕ್ಕೆ ಎಳೆಯಲಿ ? ನಾನು ಬಂದಿರುವುದು ನಿಮ್ಮ ಆಧ್ಯಾತ್ಮಿಕ ಜೀವನದಲ್ಲಿ ನೆರವಾಗುವುದಕ್ಕೋಸ್ಕರ.” ಇನ್ನೊಂದು ದಿನ ಪತಿಯ ಕಾಲೊತ್ತುತ್ತ ಕುಳಿತಿದ್ದ ಆತ್ಮೀಯ ಘಳಿಗೆಯಲ್ಲಿ ಶಾರದಾದೇವಿ ಯವರು ಪತಿಯನ್ನು ಕೇಳುತ್ತಾರೆ, “ನೀವು ನನ್ನನ್ನು ಯಾವ ದೃಷ್ಟಿಯಿಂದ ಕಾಣುತ್ತಿದ್ದೀರಿ ?” ಒಡನೆಯೇ ಶ್ರೀರಾಮಕೃಷ್ಣರೆನ್ನುತ್ತಾರೆ : “ಮಂದಿರದಲ್ಲಿ ಪೂಜಿಸಲ್ಪಡುತ್ತಿರುವ ಜಗನ್ಮಾತೆ, ನಹಬತ್ ಖಾನೆಯಲ್ಲಿ ವಾಸಿಸುತ್ತಿರುವ ನನ್ನ ಜನ್ಮದಾತೆ–ಅವಳೇ ಈಗ ಇಲ್ಲಿ ನನ್ನ ಕಾಲುಗಳನ್ನು ಒತ್ತುತ್ತ ಕುಳಿತಿದ್ದಾಳೆ ಎಂಬುದೇ ನನ್ನ ಭಾವನೆ. ಸತ್ಯವಾಗಿಯೂ ನಾನು ನಿನ್ನಲ್ಲಿ ಯಾವಾಗಲೂ ಆನಂದಮಯಿಯಾದ ಜಗನ್ಮಾತೆಯೇ ಮೈದಳೆದು ಬಂದಿರುವಂತೆ ಕಾಣುತ್ತಿದ್ದೇನೆ.” ಮತ್ತೊಂದು ದಿನ ತಮ್ಮ ಮಗ್ಗುಲಲ್ಲಿ ಮಲಗಿರುವ ಹರೆಯದ ಪತ್ನಿಯನ್ನು ಕಂಡು ಶ್ರೀರಾಮ ಕೃಷ್ಣರು ತಮ್ಮಲ್ಲಿಯೇ ವಿವೇಚಿಸುತ್ತ ತಮ್ಮ ಮನಸ್ಸಿಗೆ ಹೇಳುತ್ತಾರೆ : “ಓ ಮನಸ್ಸೇ, ಹೆಣ್ಣಿನ ದೇಹ ಎಂದೆನ್ನುವುದು ಇದಕ್ಕೆ. ಜಗದ ಜನರೆಲ್ಲ ಪರಮಭೋಗದ ವಸ್ತುವೆಂದು ಭಾವಿಸಿ ಚಪಲಚಿತ್ತರಾಗಿ ಧಾವಿಸುವುದು ಈ ದೇಹದ ಹಿಂದೆಯೇ. ಆದರೆ ಇದನ್ನು ಅಂಗೀಕರಿಸಿದರೆ ದೇಹ ಬುದ್ಧಿಯ ಬಲೆಯಲ್ಲಿ ಸದಾ ನಿಬದ್ಧರಾಗಿರಬೇಕಾಗುತ್ತದೆ. ಸತ್ಯಜ್ಞಾನಾನಂದಸ್ವರೂಪನಾದ ಪರ ಮಾತ್ಮನನ್ನು ಎಂದಿಗೂ ಪಡೆಯುವುದಕ್ಕಾಗುವುದಿಲ್ಲ. ಈಗ ನೀ ಹೇಳು, ಓ ಮನಸ್ಸೇ, ವಂಚಕನಾಗಬೇಡ. ಒಳಗೊಂದೆಣಿಸಿ ಹೊರಗಿನ್ನೊಂದೆನಬೇಡ. ಸತ್ಯವಾಗಿ ಹೇಳು, ನಿನಗೆ ಈ ಹೆಣ್ಣಿನ ದೇಹ ಬೇಕೋ, ಅಥವಾ ದೇವರು ಬೇಕೋ ? ನಿನಗೆ ಈ ಸ್ತ್ರೀಶರೀರವೇ ಬೇಕಿದ್ದರೆ, ಇಗೋ ನೋಡು, ಅದು ನಿನ್ನೆದುರಿಗೇ ಇದೆ. ನೀನದನ್ನು ಅನುಭವಿಸಲು ಸ್ವತಂತ್ರ.” ಹೀಗೆ ವಿವೇಚಿಸುತ್ತ ತಮ್ಮ ಮಡದಿಯ ಮೈಯನ್ನು ಮುಟ್ಟಲು ಕೈಚಾಚಿದರು ; ಅಷ್ಟರಲ್ಲಿ ಅವರ ಮನಸ್ಸು-ದೇಹಗಳು ಎಷ್ಟೊಂದು ರಭಸದಿಂದ ಹಿಮ್ಮೆಟ್ಟಿದುವೆಂದರೆ ಅವರು ಇದ್ದಕ್ಕಿದ್ದಂತೆ ಗಾಢಸಮಾಧಿಯಲ್ಲಿ ಲೀನವಾಗಿಬಿಟ್ಟರು. ಅವರ ಮನಸ್ಸು ಇಡೀ ರಾತ್ರಿಯೆಲ್ಲ ವ್ಯಾವಹಾರಿಕ ಜಗತ್ತಿಗೆ ಇಳಿಯಲೇ ಇಲ್ಲ. ಮರುದಿನ ಬೆಳಗ್ಗೆ ಅವರ ಮನಸ್ಸನ್ನು ಸಮಾಧಿಸ್ಥಿತಿಯಿಂದ ಇಳಿಸಿ ಬಾಹ್ಯಪ್ರಪಂಚಕ್ಕೆ ತರಬೇಕಾದರೆ ಬಹಳ ಹೊತ್ತು ಅವರ ಕಿವಿಯಲ್ಲಿ ಭಗವನ್ನಾಮವನ್ನು ಉಚ್ಚರಿಸಬೇಕಾಯಿತು.</p>
  <p>ಮುಂದೊಮ್ಮೆ ಶ್ರೀರಾಮಕೃಷ್ಣರು ತಮ್ಮ ಪತ್ನಿಯ ಬಗ್ಗೆ ಹೇಳುತ್ತಾರೆ : “ಅವಳು ಅಷ್ಟು ಪವಿತ್ರಳಾಗಿಲ್ಲದೆ ಹೋಗಿದ್ದರೆ ನಾನು ಅವಳ ಆಕರ್ಷಣೆಗೆ ಒಳಗಾಗಿ ನನ್ನ ಆತ್ಮ ಸಂಯಮವನ್ನು ಕಳೆದುಕೊಂಡುಬಿಡುತ್ತಿದ್ದೆನೋ ಏನೋ, ನನ್ನ ದೇಹಬುದ್ಧಿ ಕೆರಳುತ್ತಿತ್ತೋ ಏನೋ ಯಾರಿಗೆ ಗೊತ್ತು ! ನನಗೆ ಮದುವೆಯಾದಾಗ ನಾನು ಜಗನ್ಮಾತೆಯನ್ನು ಅತ್ತುಕರೆದು ಪ್ರಾರ್ಥಿಸಿಕೊಂಡೆ: ‘ನನ್ನ ಹೆಂಡತಿಯ ಮನಸ್ಸಿನಲ್ಲಿ ಕಿಂಚಿತ್ತೂ ಕಾಮಭಾವನೆ ಇಲ್ಲದಹಾಗೆ ಮಾಡಿಬಿಡು’ ಅಂತ. ಬಳಿಕ ಅವಳೊಂದಿಗೆ ಜೀವನ ನಡೆಸಿದಾಗ ನಾನು ಅರಿತೆ–ಜಗನ್ಮಾತೆ ನನ್ನ ಪ್ರಾರ್ಥನೆಯನ್ನು ಈಡೇರಿಸಿದ್ದಾಳೆ ಅಂತ.”</p>
  <p>ಶಾರದಾದೇವಿಯವರು ದಕ್ಷಿಣೇಶ್ವರಕ್ಕೆ ಬಂದ ಕೆಲವು ತಿಂಗಳ ಮೇಲೆ, ಶ್ರೀರಾಮಕೃಷ್ಣರಿಗೆ ತಮ್ಮ ಪತ್ನಿಯನ್ನೇ ಕುಳ್ಳಿರಿಸಿ, ಅವಳಲ್ಲಿ ಜಗನ್ಮಾತೆಯನ್ನು ಆವಾಹನೆ ಮಾಡಿ, ‘ಷೋಡಶೀ ಪೂಜೆ’ ಮಾಡಬೇಕೆಂಬ ಪ್ರೇರೇಪಣೆಯುಂಟಾಯಿತು. ಈ ಮೂಲಕ ತಮ್ಮ ಸಮಸ್ತ ಸಾಧನೆ ಹಾಗೂ ಸಿದ್ಧಿಗಳೊಂದಿಗೆ ತಮ್ಮನ್ನೇ ಸಮರ್ಪಿಸಿಕೊಂಡು ಬಿಡುವುದೆಂದು ನಿಶ್ಚಯಿಸಿದರು. ಅಂತೆಯೇ ಫಲಹಾರಿಣೀ ಕಾಳೀಪೂಜೆಯ ದಿನ ವಿಧಿಯುಕ್ತವಾಗಿ ಆ ಪೂಜೆಯನ್ನು ನೆರವೇರಿಸಿದರು. ಪೂಜೆಯ ವೇಳೆಗಾಗಲೇ ಶಾರದಾದೇವಿಯವರು ಸಮಾಧಿಸ್ಥರಾಗಿಬಿಟ್ಟಿದ್ದರು. ಪೂಜೆ ಮುಗಿ ಯುವ ಹೊತ್ತಿಗೆ ಶ್ರೀರಾಮಕೃಷ್ಣರು ಸಮಾಧಿಸ್ಥಿತಿಗೇರಿದರು. ಹೀಗೆ ಪೂಜ್ಯ-ಪೂಜಕರಿಬ್ಬರೂ ಇಂದ್ರಿಯರಾಜ್ಯವನ್ನು ಅತಿಕ್ರಮಿಸಿ ಆತ್ಮಭಾವದಲ್ಲಿ ಲೀನರಾದರು ; ಸತ್​-ಚಿತ್​-ಆನಂದ ಸ್ವರೂಪದಲ್ಲಿ ತಾದಾತ್ಮ್ಯ ಹೊಂದಿದರು. ಅರ್ಧರಾತ್ರಿ ಕಳೆದಮೇಲಷ್ಟೇ ಶ್ರೀರಾಮಕೃಷ್ಣರಿಗೆ ಸ್ವಲ್ಪ ಬಾಹ್ಯಪ್ರಜ್ಞೆ ಬಂದಿತು. ಆಗ ಅವರು ತಮ್ಮ ಮುಂದೆ ವಿರಾಜಿಸುತ್ತಿದ್ದ ಜಗನ್ಮಾತೆಗೆ ಅನನ್ಯ ಶರಣಾಗತಿಭಾವದಿಂದ ತಮ್ಮನ್ನೂ ತಮ್ಮ ಸಕಲ ಸಾಧನೆಗಳ ಫಲವನ್ನೂ ಸಮರ್ಪಣೆ ಮಾಡಿ ಕೊಂಡರು. ಈಗ ಶ್ರೀರಾಮಕೃಷ್ಣರಿಗೆ ವಿಶ್ವದ ಪ್ರತಿಯೊಂದು ವಸ್ತುವೂ ಜಗನ್ಮಾತೆಯ ಪ್ರತೀಕ ವಾಯಿತು.</p>
  <p>ಯೋಗಶಾಸ್ತ್ರಗಳು ಉದ್ಘೋಷಿಸುವ ಅತ್ಯುನ್ನತ ಸ್ಥಿತಿ, ನಿರ್ವಿಕಲ್ಪ ಸಮಾಧಿ. ಶ್ರೀರಾಮಕೃಷ್ಣರು ಸದಾ ಈ ಸ್ಥಿತಿಯಲ್ಲೇ ಇರುವಂತಾಗಿಬಿಟ್ಟಿತ್ತು. ಆದರೆ ಅವರು ಯಾವಾಗಲೂ ಈ ಸ್ಥಿತಿಯಲ್ಲೇ ಇರುವಂತಾದರೆ, ತಮ್ಮ ಅವತರಣದ ಉದ್ದೇಶವಾದ ಲೋಕಕಲ್ಯಾಣ ಕಾರ್ಯವನ್ನು ನೆರವೇರಿ ಸಲು ಸಾಧ್ಯವಾಗುವುದಿಲ್ಲ. ಆದ್ದರಿಂದ ಭಗವದಿಚ್ಛೆಯಂತೆ ಅವರ ಮನಸ್ಸು ಸದಾ ‘ಭಾವಮುಖ’ ದಲ್ಲಿರುವಂತಾಯಿತು. ಭಾವಮುಖವೆಂದರೆ ಅದೊಂದು ಅದ್ಭುತ ಮಾನಸಿಕ ಸ್ಥಿತಿ. ಈ ಸ್ಥಿತಿ ಯಲ್ಲಿ ಮನಸ್ಸು ಸಗುಣ-ನಿರ್ಗುಣಗಳ ನಡುವೆ, ಜಗತ್ತು-ಪರಬ್ರಹ್ಮಗಳ ನಡುವೆ ನಿಂತಿರುತ್ತದೆ. ಈ ಸ್ಥಿತಿಯಲ್ಲಿ ಶ್ರೀರಾಮಕೃಷ್ಣರು ಜಗತ್ತನ್ನು ಜಗನ್ಮಾತೆಯ ದಿವ್ಯಲೀಲೆಯಾಗಿ ಕಾಣುತ್ತಿದ್ದರು. ಹೀಗೆ ಕಾಣುತ್ತ, ತಮ್ಮನ್ನು ಜಗನ್ಮಾತೆಯ ಶಿಶುವೆಂದು ಭಾವಿಸಿ, ಸದಾ ಅವಳ ಮಾರ್ಗದರ್ಶನ ದಲ್ಲೇ ಇರುವಂತಹ ಶಿಶುಭಾವವನ್ನು ಆಶ್ರಯಿಸಿಕೊಂಡಿದ್ದರು.</p>
  <p>ಹೀಗೆ ಅವರು ತಮ್ಮ ಸಮಸ್ತ ಸಾಧನೆಗಳನ್ನು ಮುಗಿಸಿ, ಜಗನ್ಮಾತೆಯೊಂದಿಗೆ ಅತ್ಯಂತ ನಿಕಟ ಸಂಪರ್ಕ-ಸಂಬಂಧವನ್ನಿಟ್ಟುಕೊಂಡು ಜೀವಿಸಲಾರಂಭಿಸಿದರು. ಈ ಸಂದರ್ಭದಲ್ಲಿ ಅವರಿಗೆ ತಮ್ಮ ಅವತಾರದ ಸಂಬಂಧವಾಗಿ ಹಲವಾರು ದರ್ಶನಗಳಾದವು. ಮುಂದೆ ತಮ್ಮಿಂದ ಏನೇನು ಆಗಲಿಕ್ಕಿದೆ ಎನ್ನುವುದನ್ನೆಲ್ಲ ಅವರು ಸ್ಪಷ್ಟವಾಗಿ ಕಂಡರು. ಅಲ್ಲದೆ, ತಮಗೆ ಇತರ ಜೀವರಂತೆ ಮುಕ್ತಿ ಎನ್ನುವುದಿಲ್ಲ ; ತಾವು ಮುಕ್ತಿಗೂ ಅತೀತರಾದವರು ; ಬದಲಾಗಿ ತಾವು ಮತ್ತೆಮತ್ತೆ ಅವತಾರವೆತ್ತಿ ಬಂದು ಇತರ ಜೀವರ ಮುಕ್ತಿಗಾಗಿ ಮಾರ್ಗದರ್ಶನ ನೀಡುವವರು ಎಂಬುದನ್ನು ಕಂಡುಕೊಂಡರು. ಅಲ್ಲದೆ, ಜಗನ್ಮಾತೆ ತಮ್ಮ ಮೂಲಕ ಈ ಜಗತ್ತಿನಲ್ಲಿ ಒಂದು ಮಹಾಸಂಸ್ಥೆ ಯನ್ನು ಸ್ಥಾಪಿಸುವವಳಿದ್ದಾಳೆ ; ಆ ಸಂಸ್ಥೆಯಲ್ಲಿ ಅಸಂಖ್ಯಾತ ಮುಮುಕ್ಷುಗಳು ಬಂದು ಸೇರಿ ಕೊಂಡು, ತಾವು ಮಾಡಿದ ಸಾಧನಾಕ್ರಮವನ್ನನುಸರಿಸಿ ಆಧ್ಯಾತ್ಮಿಕ ಸಾಧನೆ ಮಾಡುತ್ತಾರೆ, ವಿಶ್ವಾತ್ಮಭಾವವನ್ನು ಅಭ್ಯಾಸ ಮಾಡುತ್ತಾರೆ ಎಂಬುದನ್ನು ಮುಂಗಂಡರು. ಅಲ್ಲದೆ ಈ ಜಗತ್ತಿ ನಲ್ಲಿ, ಯಾರುಯಾರು ಭಗವಂತನನ್ನು ಹೃತ್ಪೂರ್ವಕವಾಗಿ ಕರೆದಿದ್ದಾರೋ, ಕರೆಯುತ್ತಿದ್ದಾರೋ ಅಂತಹವರೆಲ್ಲ ತಮ್ಮ ಬಳಿಗೆ ಬರಲಿದ್ದಾರೆ ಎಂಬುದನ್ನೂ ಜಗನ್ಮಾತೆ ಅವರಿಗೆ ತೋರಿಸಿ ಕೊಟ್ಟಳು.</p>
  <p>ಈಗ ಅವರಲ್ಲಿ ಇನ್ನೊಂದು ಬಗೆಯ ವ್ಯಾಕುಲತೆ ಉಂಟಾಗಿಬಿಟ್ಟಿದೆ. ಹಿಂದೆ ಯಾವ ಭಗವತ್ಸಾಕ್ಷಾತ್ಕಾರಕ್ಕಾಗಿ ವ್ಯಾಕುಲಗೊಂಡು ತಹತಹಿಸಿದರೋ, ಅದೇ ಸಾಕ್ಷಾತ್ಕಾರದ ಅನುಭವ ಗಳನ್ನು ಪ್ರಾಮಾಣಿಕರಾದ ಆಧ್ಯಾತ್ಮಿಕ ಸಾಧಕರಿಗೆ ತಿಳಿಸಿಕೊಡಬೇಕು ಎಂಬ ತೀವ್ರ ಕಾತರ ಅವರಲ್ಲಿ ಆರಂಭವಾಗಿಬಿಟ್ಟಿದೆ ! ಶುದ್ಧ ಹೃದಯದ ಸಾಧಕರಲ್ಲಿ ತಮ್ಮ ದಿವ್ಯಾನುಭವಗಳನ್ನು ಯಾವಾಗ ಹಂಚಿಕೊಂಡೇನು ಎಂದು ಚಡಪಡಿಸಲಾರಂಭಿಸಿದ್ದಾರೆ. ಈ ವ್ಯಾಕುಲತೆಯ ಕುರಿತಾಗಿ ಶ್ರೀರಾಮಕೃಷ್ಣರು ಮುಂದೆ ಹೇಳುತ್ತಾರೆ : “ಓಹ್ ! ಆಗ ನನ್ನ ಕಾತರತೆಗೆ ಕೊನೆಯೇ ಇರಲಿಲ್ಲ. ಹಗಲುಹೊತ್ತು ಹೇಗೋ ತಾಳಿಕೊಳ್ಳುತ್ತಿದ್ದೆ. ಆದರೆ ಪ್ರಾಪಂಚಿಕರ ಕಾಡುಹರಟೆಯನ್ನು ಕೇಳಿ ತುಂಬ ವೇದನೆಯಾಗುತ್ತಿತ್ತು. ನನ್ನ ಪ್ರೀತಿಯ ಶುದ್ಧಹೃದಯದ ತ್ಯಾಗಿಗಳು, ಆಧ್ಯಾತ್ಮಿಕ ಸಾಧಕರು ಎಂದಿಗೆ ನನ್ನ ಬಳಿ ಬಂದಾರು ಎನ್ನುವುದನ್ನೇ ಆಸೆಯ ಕಣ್ಣುಗಳಿಂದ ಇದಿರು ನೋಡುತ್ತಿದ್ದೆ. ನನ್ನ ಅಂತರಂಗದ ಅನುಭವಗಳನ್ನೆಲ್ಲ ಅವರ ಮುಂದೆ ತೋಡಿಕೊಂಡು ನನ್ನ ಹೃದಯವನ್ನು ಹಗುರಮಾಡಿಕೊಳ್ಳುವ ನಿರೀಕ್ಷೆಯಲ್ಲೇ ಇರುತ್ತಿದ್ದೆ. ಸುತ್ತಮುತ್ತ ಯಾವೊಂದು ಸಂಗತಿ ನಡೆ ದರೂ ನನಗೆ ತಕ್ಷಣ ಆ ನನ್ನ ಭಾವೀಶಿಷ್ಯರ ಕುರಿತಾಗಿಯೇ ಆಲೋಚಿಸುವಂತಾಗುತ್ತಿತ್ತು. ಅವರು ಬಂದಾಗ ಯಾರಿಗೆ ಯಾವುದನ್ನು ಹೇಳಬೇಕು, ಯಾರಿಗೆ ಏನನ್ನು ಕೊಡಬೇಕು ಎನ್ನುವುದನ್ನೆಲ್ಲ ಮನಸ್ಸಿನಲ್ಲೇ ಗುರುತುಹಾಕಿಕೊಂಡು, ಜೋಡಿಸಿಟ್ಟುಕೊಳ್ಳುತ್ತಿದ್ದೆ.</p>
  <p>“ಹೀಗೆ ಹಗಲುಹೊತ್ತು ಹೇಗೋ ಕಳೆಯುತ್ತಿತ್ತು. ಆದರೆ ದಿನ ಕಳೆದು ಸೂರ್ಯಾಸ್ತಮಾನ ವಾದಾಗ ಮಾತ್ರ ನನ್ನಿಂದ ತಡೆದುಕೊಳ್ಳಲಾಗುತ್ತಿರಲಿಲ್ಲ. ‘ಇನ್ನೂ ಒಂದು ದಿನ ಕಳೆದು ಹೋಯಿತು, ಅವರಾರೂ ಇನ್ನೂ ಬರಲೇ ಇಲ್ಲವಲ್ಲ’ ಎಂದು ಕಳವಳಿಸುತ್ತಿದ್ದೆ. ದೇವಾಲಯ ದಲ್ಲಿ ಘಂಟೆ-ಶಂಖ-ಜಾಗಟೆಗಳ ನಾದದೊಂದಿಗೆ ಜಗನ್ಮಾತೆಗೆ ಆರತಿಯಾಗುತ್ತಿದ್ದರೆ ನಾನು ಏಕಾಂತಕ್ಕೆ ಹೋಗಿ, ಛಾವಣಿಯ ಮೇಲೇರಿ ಹಿಂಡುವ ಹೃದಯದಿಂದ, ಗಟ್ಟಿಯಾಗಿ ಅತ್ತುಕರೆಯು ತ್ತಿದ್ದೆ–‘ಓ ನನ್ನ ಮಕ್ಕಳಿರಾ, ಬನ್ನಿ ! ಎಲ್ಲಿರುವಿರಿ ನೀವೆಲ್ಲ ! ನೀವಿರದೆ ನಾನೊಂದು ಕ್ಷಣವೂ ಬದುಕಿರಲಾರೆ !’ ಎಂದು. ಹಡೆದ ತಾಯಿಯೂ ಕೂಡ ತನ್ನ ಮಗುವಿಗಾಗಿ ಅಷ್ಟೊಂದು ಕಾತರ ಳಾಗಿರಲಿಕ್ಕಿಲ್ಲ. ಯಾವ ಸ್ನೇಹಿತನೂ ತನ್ನ ಸ್ನೇಹಿತನಿಗಾಗಿ, ಯಾವ ಪ್ರಿಯನೂ ತನ್ನ ಪ್ರಿಯತಮೆ ಗಾಗಿ ಅಷ್ಟೊಂದು ವ್ಯಾಕುಲನಾಗಿರಲಿಕ್ಕಿಲ್ಲ ! ಓಹ್, ಆಗಿನ ನನ್ನ ವ್ಯಾಕುಲತೆ ಅವರ್ಣನೀಯ. ಇದಾದಮೇಲೆಯೇ ಅವರೆಲ್ಲ ಒಬ್ಬೊಬ್ಬರಾಗಿ ಬರಲಾರಂಭಿಸಿದರು.”</p>
  <p>ಶ್ರೀರಾಮಕೃಷ್ಣರೆಂಬ ಸಹಸ್ರದಳದ ಕಮಲ ಅರಳಿನಿಂತಾಗ ಅದರ ಮಧುವನ್ನು ಹೀರಲು ನಾನಾ ಬಗೆಯ ಜನರು ದುಂಬಿಗಳಂತೆ ಬರಲಾರಂಭಿಸಿದರು–ಗೌರೀಪಂಡಿತ, ಪದ್ಮಲೋಚನ, ವೈಷ್ಣವಚರಣ, ಶಶಧರ ತರ್ಕಚೂಡಾಮಣಿ ಇವರೇ ಮೊದಲಾದ ಸಾಧಕರು ಬರುತ್ತಾರೆ. ಕೇಶವಚಂದ್ರ ಸೇನ, ಪ್ರತಾಪಚಂದ್ರ ಮಜುಮದಾರ, ವಿಜಯಕೃಷ್ಣ ಗೋಸ್ವಾಮಿ ಮುಂತಾದ ಖ್ಯಾತ ವ್ಯಕ್ತಿಗಳು ಬರುತ್ತಾರೆ. ಕ್ರೈಸ್ತರು, ಮುಸಲ್ಮಾನರು, ಸಿಕ್ಖರು, ಹಿಂದೂಗಳು–ಇವರೆಲ್ಲ ಬರುತ್ತಾರೆ. ಪಂಡಿತರು ಬರುತ್ತಾರೆ, ಕವಿಗಳು ಬರುತ್ತಾರೆ, ಸಾಹಿತಿಗಳು ಬರುತ್ತಾರೆ, ವಾಗ್ಮಿಗಳು ಬರುತ್ತಾರೆ, ಸಿದ್ಧಾಂತಿಗಳು ಬರುತ್ತಾರೆ, ಉಪನ್ಯಾಸಕರು ಬರುತ್ತಾರೆ, ಸಮಾಜದ ಮುಖಂಡರು ಬರುತ್ತಾರೆ, ಭಕ್ತಶ್ರೇಷ್ಠರು ಬರುತ್ತಾರೆ. ಹೀಗೆ ಹಲವುಹತ್ತು ವಿಧದ ಜನರು ಅವರ ಬಳಿಗೆ ಬರಲಾರಂಭಿಸಿದ್ದಾರೆ. ಆದರೆ ಇವರೆಲ್ಲರ ನಡುವೆ ತಾವು ಅತಿಮುಖ್ಯನೆಂದು ಪರಿಗಣಿಸಿರುವ ಒಬ್ಬಾತನ ಬರವನ್ನೇ ಶ್ರೀರಾಮಕೃಷ್ಣರು ಕಾತರದಿಂದ ಇದಿರುನೋಡುತ್ತಿದ್ದಾರೆ . . . </p>
  <p>ಇದೇ ಸಮಯದಲ್ಲೇ ನಮ್ಮ ಕಥಾನಾಯಕನಾದ ನರೇಂದ್ರನ ಹೃದಯದಲ್ಲೂ ಶ್ರೀರಾಮಕೃಷ್ಣ ರನ್ನು ಕಾಣಬೇಕು ; ಕಂಡು, ‘ಮಹಾಶಯರೆ, ನೀವು ದೇವರನ್ನು ಕಂಡಿದ್ದೀರಾ ?’ ಎಂದು ಕೇಳಬೇಕು ಎನ್ನುವ ತವಕ ಹುಟ್ಟಿದೆ. ಆತ ತನಗರಿವಿಲ್ಲದೆಯೇ ಅವರೆಡೆಗೆ ಆಕರ್ಷಿತನಾಗಿದ್ದಾನೆ. ಮರಿಸಿಂಹ ಮಹಾಸಿಂಹದೆಡೆಗೆ ಆಕರ್ಷಿತವಾಗುವುದು ಸಹಜವೇ !</p>
  <h1>೮</h1>
  <h1>ಮರಿಸಿಂಹ–ಮಹಾಸಿಂಹ</h1>
  <p class="noindent">ಜಗತ್ತಿನ ಜನರು ಅಜ್ಞಾನದಿಂದಾಗಿ ಯಾತನೆಗಳಿಗೀಡಾಗಿ ಕಂಗಾಲಾಗುವುದನ್ನು ಕಂಡ ಭಗ ವಂತ, ಕರುಣೆಯಿಂದ ಕರಗಿ ಆಯಾ ಕಾಲಕ್ಕೆ ಆವಶ್ಯಕವಾದ ಸಂದೇಶವನ್ನೀಯಲು ಧರೆಗಿಳಿದು ಬರುತ್ತಾನೆ. ಅವನು ತನ್ನದೇ ಸೃಷ್ಟಿಯಾದ ಮಾಯೆಯ ಮುಸುಕು ಹಾಕಿಕೊಂಡು ಮೈದಳೆದು ಬರುತ್ತಾನೆ. ಆದರೆ ಅವನಿಗೆ ತನ್ನ ಸ್ವಸ್ವರೂಪದ ಅರಿವು ಜನ್ಮದಾರಭ್ಯದಿಂದಲೇ ಇರುತ್ತದೆ. ತಾನು ಈ ಜಗತ್ತಿಗೆ ಅವತರಿಸಿಬಂದ ಉದ್ದೇಶದ ಅರಿವು ಅವನಿಗಿರುತ್ತದೆ. ಕೆಲವೇ ವರ್ಷಗಳ ತೀವ್ರ ಆಧ್ಯಾತ್ಮಿಕ ಸಾಧನೆಯ ಮೂಲಕ ತನ್ನ ಮಾಯೆಯ ತೆಳುವಾದ ಪರದೆಯನ್ನು ಹರಿದು ಆತ ಸಚ್ಚಿದಾನಂದ ಸ್ವರೂಪದಿಂದ ಬೆಳಗುತ್ತಾನೆ. ಆದರೆ, ಸಾಮಾನ್ಯ ಜೀವಿಯೊಬ್ಬನು ತನ್ನ ಮಾಯೆಯ ಪರದೆಯನ್ನು ಹರಿಯಬೇಕಾದರೆ ಅಸಂಖ್ಯಾತ ಜನ್ಮಗಳೇ ಬೇಕಾಗಬಹುದು. ಅವತಾರಪುರುಷರಿಗೂ ಸಾಮಾನ್ಯರಿಗೂ ಇದೊಂದು ಪ್ರಮುಖ ವ್ಯತ್ಯಾಸ. ಅವತಾರಪುರುಷನು ಸಕಾಲದಲ್ಲಿ ತನ್ನ ಮಾಯೆಯ ಪರದೆಯನ್ನು ಹರಿದು, ಪ್ರಬಲ ಆಧ್ಯಾತ್ಮಿಕ ಶಕ್ತಿಕೇಂದ್ರವಾಗಿ ವಿರಾಜಿಸುತ್ತಾನೆ. ಆಗ ಆ ಶಕ್ತಿಯ ತೇಜಸ್ಸನ್ನು ಮುಸುಕಬಲ್ಲ ಶಕ್ತಿ ಇನ್ನೊಂದಿಲ್ಲ. ಅವನು ತನ್ನ ಪ್ರಖರ ತೇಜಸ್ಸಿನಿಂದ ಪ್ರಪಂಚದ ವಿಚಾರಧಾರೆಯನ್ನೇ ಬದಲಿಸಿಬಿಡುತ್ತಾನೆ ; ಜಗತ್ತಿನಲ್ಲೊಂದು ಕ್ರಾಂತಿಯನ್ನೇ ಮಾಡಿಬಿಡುತ್ತಾನೆ ; ತನ್ನ ಸಾನ್ನಿಧ್ಯದಿಂದಲೇ ಆಧ್ಯಾತ್ಮಿಕತೆಯನ್ನು ಪಸರಿಸುತ್ತಾನೆ. ಅವನ ಸ್ಪರ್ಶಮಾತ್ರದಿಂದಲೇ ಪವಾಡಗಳು ನಡೆಯಬಹುದು. ಆತನ ವೀಕ್ಷಣಮಾತ್ರದಿಂದಲೇ ಅದ್ಭುತಗಳು ಘಟಿಸಬಹುದು. ಆದರೆ ಅವತಾರಪುರುಷನ ಶರೀರವು ಅತ್ಯಂತ ಸಾತ್ವಿಕವಾದ್ದರಿಂದ ಅವನಿಂದ ಹೆಚ್ಚಿನ ಶರೀರಶ್ರಮ ಸಾಧ್ಯವಿಲ್ಲ. ಆದ್ದರಿಂದ ಅವನು ತಾನೇ ಸ್ವತಃ ಓಡಾಡಿ ಧರ್ಮವನ್ನು ಬಿತ್ತರಿಸಲಾರ. ಆ ಕಾರ್ಯಕ್ಕೆ ಸಮೃದ್ಧ ರಜೋಗುಣದಿಂದ ಕೂಡಿದ ವ್ಯಕ್ತಿ ಯೊಬ್ಬನು ಬೇಕಾಗುತ್ತಾನೆ. ಇಲ್ಲಿ ಇನ್ನೊಂದು ಸ್ವಾರಸ್ಯಕರ ವಿಷಯವಿದೆ : ಅದೇನೆಂದರೆ, ಭಗವಂತ ಅವತಾರ ತಾಳುವಾಗ ತನ್ನ ದಿವ್ಯ ಸಂದೇಶಗಳನ್ನು ಸಾರಲು ಅಥವಾ ತನ್ನ ಕಾರ್ಯವನ್ನು ನಿರ್ವಹಿಲು ತನ್ನದೇ ಆದ ಇನ್ನೊಂದು ಅಂಶವೂ ಧರೆಯಲ್ಲಿ ಮೈದಳೆಯುವಂತೆ ಮಾಡುತ್ತಾನೆ. ಮತ್ತು ಸಕಾಲದಲ್ಲಿ ಆ ವ್ಯಕ್ತಿಯನ್ನು ತನ್ನ ಬಳಿಗೆ ಆಕರ್ಷಿಸಿಕೊಂಡು ತನ್ನ ಧರ್ಮಸಂಸ್ಥಾಪನೆಯ ಕಾರ್ಯವನ್ನು ಅವನ ಮೂಲಕ ಮಾಡಿಸುತ್ತಾನೆ. ಭಗವಾನ್ ಕ್ರಿಸ್ತನಿಗೆ ಹಲವಾರು ಶಿಷ್ಯರು-ಭಕ್ತರು ಇದ್ದರಾದರೂ ಅವನು ತನ್ನ ಧರ್ಮಸಂಸ್ಥೆಯನ್ನು ಸ್ಥಾಪಿಸಿದ್ದು ಪೀಟರ್ ಎಂಬ ತನ್ನ ಶಿಷ್ಯ ನೊಬ್ಬನ ಮೂಲಕ. ಶ್ರೀಕೃಷ್ಣಪರಮಾತ್ಮನು ತನ್ನ ದುಷ್ಟಶಿಕ್ಷಣ-ಶಿಷ್ಟರಕ್ಷಣ ರೂಪವಾದ ಧರ್ಮ ಸಂಸ್ಥಾಪನಾ ಕಾರ್ಯವನ್ನು ನಡೆಸಿದ್ದು ಅರ್ಜುನನ ಮೂಲಕ. ಭಗವಾನ್ ಬುದ್ಧನು ತನ್ನ ಕಾರ್ಯವನ್ನು ನಡೆಸಿದ್ದು ಆನಂದನ ಮೂಲಕ. ಹಾಗೆಯೇ ಶ್ರೀಕೃಷ್ಣಚೈತನ್ಯನ ನೆರವಿಗೊದಗಿ ದವನು ಆತನ ಶಿಷ್ಯ-ಸಖನಾದ ನಿತ್ಯಾನಂದ. ಈಗ ಶ್ರೀರಾಮಕೃಷ್ಣರ ಧರ್ಮ ಸಂಸ್ಥಾಪನಾ ಕಾರ್ಯಕ್ಕೆ ನೆರವಾಗವುದಕ್ಕಾಗಿಯೇ ಆಗಮಿಸಿದ್ದಾನೆ, ನರೇಂದ್ರನಾಥ–ಮುಂದೆ ಸ್ವಾಮಿ ವಿವೇಕಾ ನಂದ.</p>
  <p>ಶ್ರೀರಾಮಕೃಷ್ಣರು ಮೊದಲ ಸಲ ನರೇಂದ್ರನನ್ನು ನೋಡಿದಾಗಲೇ ಗುರುತಿಸಿಬಿಟ್ಟರು, ತಮ್ಮ ದಿವ್ಯ ಸಂದೇಶಗಳನ್ನು ಹರಡಬೇಕಾದವನು ಇವನೇ ಎಂದು. ಅವರು ತಮ್ಮ ನಿರ್ವಿಕಲ್ಪ ಸಮಾಧಿಯ ಮೂಲಕ ಭೂತ-ವರ್ತಮಾನ-ಭವಿಷ್ಯತ್ಕಾಲಗಳ ಎಲ್ಲ ವಿಷಯಗಳನ್ನು, ವಿದ್ಯಮಾನ ಗಳನ್ನು ತಿಳಿದುಕೊಳ್ಳಬಲ್ಲವರಾಗಿದ್ದರು. ಹಾಗೆಯೇ, ತಮ್ಮ ಬಳಿಗೆ ಬಂದ ಭಕ್ತರಲ್ಲಿ ಹಾಗೂ ಶಿಷ್ಯರಲ್ಲಿ ಯಾರ್ಯಾರಿಂದ ಏನೇನು ಆಗಬೇಕಾಗಿದೆ ಎಂಬುದನ್ನೂ ತಿಳಿದೇ ಇದ್ದರು. ಶ್ರೀರಾಮ ಕೃಷ್ಣರು ಆಧ್ಯಾತ್ಮಿಕ ಜ್ಞಾನದ ಹಾಗೂ ತಪೋಮಯ ಪುಷಿಪರಂಪರೆಯ ಭಾರತವನ್ನು ಪ್ರತಿನಿಧಿಸಿ ದರೆ, ನರೇಂದ್ರನು ಎಲ್ಲ ಬಗೆಯ ಸಂಶಯ-ಅಪನಂಬಿಕೆಗಳಿಂದ ಹಾಗೂ ನಾಸ್ತಿಕತೆಯಿಂದ ಕೂಡಿದ ಆಧುನಿಕ ಯುಗದ ಪ್ರತಿನಿಧಿಯಂತಿದ್ದ. ಸತ್ಯಸಾಕ್ಷಾತ್ಕಾರ ಮಾಡಿಕೊಳ್ಳುವ ಪ್ರಾಮಾಣಿಕ ಹಂಬಲ ಅವನಿಗಿತ್ತು. ಎಂತಹ ಘನವಾದ ಆಧ್ಯಾತ್ಮಿಕ ಸತ್ಯಗಳನ್ನೇ ಆಗಲಿ, ಚೆನ್ನಾಗಿ ಪರೀಕ್ಷೆ ಮಾಡಿ ರುಜುವಾತುಪಡಿಸಿಕೊಳ್ಳದೆ ಅವನ್ನು ಸ್ವೀಕರಿಸುತ್ತಿರಲಿಲ್ಲ. ಭೌತಿಕ ಜಗತ್ತಿನಲ್ಲಿ ಜ್ಞಾನಾರ್ ಜನೆಗೆ ವಿಚಾರವಂತಿಕೆ ಎನ್ನುವುದು ಅತ್ಯುಪಯುಕ್ತ ಸಾಧನವೇ ನಿಜ ; ಆದರೆ ಭೌತಿಕ ಜಗತ್ತಿ ನಿಂದಾಚೆ ಅದು ಕೆಲಸಕ್ಕೆ ಬಾರದು, ಪಾರಮಾರ್ಥಿಕ ಪ್ರಪಂಚವನ್ನು ಪ್ರವೇಶಿಸಿ ಭಗವಂತನ ಅನಂತತೆಯನ್ನು ಅದು ಅಳೆಯಲಾರದು ಎನ್ನುವುದನ್ನು ನರೇಂದ್ರ ತಿಳಿದುಕೊಳ್ಳಬೇಕಾಗಿದೆ. ಶ್ರೀರಾಮಕೃಷ್ಣರೆಂಬ ಈ ಮಹಾಶಕ್ತಿಯೊಂದಿಗಿನ ಸಮಾಗಮದಿಂದ ಅವನು ನವಭಾರತದ ಹೃದಯ-ಬುದ್ಧಿಗಳ ಕೇಂದ್ರವಾಗಿ ನಿರ್ಮಾಣಗೊಳ್ಳಲಿದ್ದಾನೆ. ಈ ಎರಡು ಪ್ರಾಚೀನ-ಅರ್ವಾಚೀನ ಬೃಹತ್ ಚೈತನ್ಯಗಳ ಸಮ್ಮೇಳನದಿಂದ, ಜಗತ್ತಿಗೇ ಆದರ್ಶಪ್ರಾಯವಾಗಬಲ್ಲ ನೂತನ ಹಿಂದೂ ಧರ್ಮದ ಜನನವಾಗಲಿದೆ.</p>
  <p>ನರೇಂದ್ರ ತಮ್ಮ ಬಳಿಗೆ ಬಂದ ಸಂದರ್ಭವನ್ನು ಶ್ರೀರಾಮಕೃಷ್ಣರೇ ತುಂಬ ಸ್ವಾರಸ್ಯಕರವಾಗಿ ಬಣ್ಣಿಸುತ್ತಾರೆ :</p>
  <p>“ಗಂಗೆಗೆ ಇದಿರಾಗಿರುವ ಪಶ್ಚಿಮದ ದ್ವಾರದಿಂದ ನರೇಂದ್ರ ಕೋಣೆಯನ್ನು ಪ್ರವೇಶಿಸಿದ. ತನ್ನ ಜೊತೆಯಲ್ಲಿ ಬಂದಿದ್ದ ಇತರರಂತಲ್ಲದೆ ಅವನು ತನ್ನ ಶರೀರದ ಬಗ್ಗೆ, ಬಟ್ಟೆಬರೆಯ ಬಗ್ಗೆ ಅಲಕ್ಷ್ಯದಿಂದಿರುವಂತೆ ತೋರಿತು. ಬಾಹ್ಯಜಗತ್ತಿನ ಕಡೆಗೆ ಅವನಿಗೆ ಗಮನವೇ ಇರಲಿಲ್ಲ. ಆತನ ಮನಸ್ಸು ಸದಾ ಅಂತರ್ಮುಖಿಯಾಗಿರುತ್ತಿದ್ದುದನ್ನು ಕಣ್ಣುಗಳೇ ಹೇಳುತ್ತಿದ್ದುವು . . . ‘ಕಲ್ಕತ್ತ ದಂತಹ ಭೋಗಭರಿತ ನಗರದಿಂದ ಇಂತಹ ಅಧ್ಯಾತ್ಮಶೀಲ ವ್ಯಕ್ತಿಯೊಬ್ಬ ಬರುತ್ತಿದ್ದಾನಲ್ಲ !’ ಎಂದು ಆಶ್ಚರ್ಯಪಟೆ ್ಟ. . . ನನ್ನ ಅಪೇಕ್ಷೆಯಂತೆ ಅವನೊಂದು ಬಂಗಾಳೀ ಹಾಡು ಹೇಳಿದ : ‘ಓ ಮನಸ್ಸೇ ! ನಡೆ, ನಾವು ನಮ್ಮ ಮನೆಗೆ ಹೋಗೋಣ. ಈ ಜಗತ್ತಿನಲ್ಲಿ ನಾವೇಕೆ ಪರದೇಸಿ ಗಳಂತೆ ಅಲೆಯಬೇಕು ?’ ಎಂಬರ್ಥದ ಹಾಡು ಅದು. ಪರಮಾತ್ಮನೊಡನೆ ಮಿಲನಗೊಳ್ಳಲು ಕಾತರಿಸುತ್ತಿರುವ ಹೃದಯವೊಂದರಿಂದ ತಾನಾಗಿಯೇ ಉಕ್ಕಿಬಂದಂತಿತ್ತು ಆ ಕರೆ. ಅದನ್ನು ಕೇಳಿ ನನಗೆ ತಡೆದುಕೊಳ್ಳಲಾಗಲಿಲ್ಲ, ಸಮಾಧಿಸ್ಥನಾಗಿಬಿಟ್ಟೆ. . . ”</p>
  <p>ಮುಂದೆ ನಡೆದ ವಿಚಿತ್ರವನ್ನು ನರೇಂದ್ರನ ಬಾಯಿಂದ ಕೇಳೋಣ :</p>
  <p>“ಸರಿ, ನಾನು ಹಾಡಿದೆ. ಬಳಿಕ ಅವರು ಇದ್ದಕ್ಕಿದ್ದಂತೆ ಎದ್ದರು. ನನ್ನ ಕೈಹಿಡಿದು ಪಕ್ಕದ ವರಾಂಡಕ್ಕೆ ಕರೆದೊಯ್ದು, ಕೋಣೆಯ ಬಾಗಿಲು ಮುಚ್ಚಿಬಿಟ್ಟರು. ವರಾಂಡದ ಇನ್ನೊಂದು ಪಕ್ಕಕ್ಕೆ ತಡಿಕೆ ಹಾಕಿತ್ತು. ಈಗ ಅಲ್ಲಿದ್ದುದು ನಾವಿಬ್ಬರೇ. ಇವರೇನೋ ನನಗೆ ವೈಯಕ್ತಿಕವಾದ ಬೋಧನೆ- ಗೀದನೆ ಕೊಟ್ಟಾರು ಅಂದುಕೊಂಡೆ. ಆದರೆ ಅಲ್ಲಿ ಅವರ ವರ್ತನೆಯನ್ನು ಕಂಡು ನನಗೆ ಕಕ್ಕಾಬಿಕ್ಕಿಯಾಯಿತು. ಅವರು ನನ್ನ ಕೈಗಳನ್ನು ಹಿಡಿದು ಧಾರಾಕಾರವಾಗಿ ಆನಂದದ ಕಣ್ಣೀರು ಹರಿಸತೊಡಗಿದರು ! ನಾನವರಿಗೆ ಬಹುಕಾಲದ ಆತ್ಮೀಯನೋ ಎಂಬಂತೆ ಪರಮಾದರದ ದನಿ ಯಲ್ಲಿ ಮಾತನಾಡಿಸಿದರು. ‘ಯಾಕಪ್ಪಾ ಇಷ್ಟು ತಡವಾಗಿ ಬಂದೆ ? ನನ್ನನ್ನು ಇಷ್ಟುಕಾಲ ಸತಾಯಿಸುವಷ್ಟು ನಿಷ್ಕರುಣಿಯಾದೆಯಾ ನೀನು ? ಈ ಪ್ರಾಪಂಚಿಕ ಜನರ ಗಳಹುವಿಕೆಯನ್ನು ಕೇಳಿಕೇಳಿ ನನ್ನ ಕಿವಿಯೆಲ್ಲ ಸೀದು ಹೋದಂತಾಗಿದೆ. ಅಯ್ಯೋ, ನನ್ನನ್ನು ಅರ್ಥಮಾಡಿಕೊಳ್ಳ ಬಲ್ಲವರ ಮುಂದೆ ನನ್ನ ಅಂತರಂಗದ ಅನುಭವಗಳನ್ನೆಲ್ಲ ತೋಡಿಕೊಂಡು ಎದೆಯನ್ನು ಹಗುರ ಮಾಡಿಕೊಳ್ಳೋಣ ಅಂತ ಎಷ್ಟು ಒದ್ದಾಡುತ್ತಿದ್ದೇನೆ’ ಎಂದು ಹೀಗೇ ಏನೇನೋ ಹೇಳುತ್ತ ಬಿಕ್ಕಿದರು.</p>
  <p>“ಆಮೇಲೆ, ಇದ್ದಕ್ಕಿದ್ದಂತೆ ನನ್ನೆದರು ಕೈಜೋಡಿಸಿ ನಿಂತು ಹೇಳತೊಡಗಿದರು : ‘ಪ್ರಭು, ನಾ ಬಲ್ಲೆ ! ನೀನು ಆ ಪುರಾತನ ಮಹರ್ಷಿ, ನಾರಾಯಣನ ಅವತಾರನಾದ ನರಪುಷಿ ; ಮಾನವ ಕೋಟಿಯ ದುಃಖನಿವಾರಣೆ ಮಾಡಲು ನೀನು ಇಳೆಗೆ ಅವತರಿಸಿ ಬಂದಿರುವೆಯೆಂದು ನಾಬಲ್ಲೆ!’ ನನಗೆ ದಿಗ್ಭ್ರಾಂತಿಯಾಯಿತು. ‘ಇದ್ಯಾವ ವಿಚಿತ್ರ ಮನುಷ್ಯನನ್ನು ನೋಡಲು ಬಂದೆನಪ್ಪ ! ಇವನೆಲ್ಲೋ ಪೂರ್ತಿ ಹುಚ್ಚನಿರಬೇಕು. ನನ್ನನ್ನು ನರಪುಷಿ, ಅವತಾರ ಅಂತ ಏನೇನೋ ಕರೆಯುತ್ತಿದ್ದಾನಲ್ಲ !’ ಎಂದುಕೊಂಡೆ. ಆದರೂ ನಾನು ಸುಮ್ಮನಿದ್ದುಬಿಟ್ಟೆ–ಹೇಳಿಕೊಂಡು ಹೋಗಲಿ ಎಂದು. ಅಷ್ಟರಲ್ಲಿ ಅವರು ಪುನಃ ಕೋಣೆಗೆ ಹೋಗಿ ಒಂದಿಷ್ಟು ಮಿಠಾಯಿ, ಕಲ್ಲುಸಕ್ಕರೆ, ಬೆಣ್ಣೆ, ಇವನ್ನೆಲ್ಲ ತಂದು ತಮ್ಮ ಕೈಯಾರೆ ನನಗೆ ತಿನ್ನಿಸಲು ಮುಂದಾದರು. ‘ಅಯ್ಯೋ, ಬೇಡಬೇಡ ! ಅದನ್ನು ನನ್ನ ಕೈಗೆ ಕೊಡಿ. ಗೆಳೆಯರೊಂದಿಗೆ ಹಂಚಿಕೊಂಡು ತಿನ್ನುತ್ತೇನೆ’ ಎಂದು ನಾನು ಮತ್ತೆಮತ್ತೆ ಹೇಳಿದರೂ ಕೇಳದೆ, ‘ಅವರಿಗೆಲ್ಲ ಆಮೇಲೆ ಕೊಟ್ಟ ರಾಯಿತು’ ಎನ್ನುತ್ತ ಬಲವಂತದಿಂದ ಅಷ್ಟನ್ನೂ ತಿನ್ನಿಸಿಯೇಬಿಟ್ಟರು ! ಬಳಿಕ ಮತ್ತೆ ನನ್ನ ಕೈಗಳನ್ನು ಬಿಗಿಯಾಗಿ ಹಿಡಿದುಕೊಂಡು, ‘ಎಲ್ಲಿ, ನಾನೊಬ್ಬನೇ ಇಲ್ಲಿಗೆ ಬೇಗ ಇನ್ನೊಮ್ಮೆ ಬರುತ್ತೇನೆ ಅಂತ ಮಾತುಕೊಡು !’ ಎಂದು ಒತ್ತಾಯಪಡಿಸಿದರು. ಅವರ ಒತ್ತಾಯಕ್ಕೆ ಮಣಿದು ನಾನು ‘ಸರಿ, ಬರುತ್ತೇನೆ’ಎನ್ನಬೇಕಾಯಿತು.”</p>
  <p>ಬಳಿಕ ಇಬ್ಬರೂ ಕೋಣೆಗೆ ಹಿಂದಿರುಗಿದರು. ಈಗಾಗಲೇ ಅಲ್ಲಿದ್ದ ಭಕ್ತರೆಲ್ಲ ಯೋಚಿಸುತ್ತಿರ ಬಹುದು–‘ಇದೇನು, ಶ್ರೀರಾಮಕೃಷ್ಣರು ನಮ್ಮ ನರೇಂದ್ರನ ಮೇಲೆ ಇಷ್ಟೊಂದು ವಿಶ್ವಾಸ ತೋರುತ್ತಿದ್ದಾರಲ್ಲ ; ಅವನಲ್ಲಿ ಅವರು ಅಂಥದೇನು ಕಂಡಿರಬಹುದು?’ ಎಂದು. ಈಗ ಶ್ರೀರಾಮಕೃಷ್ಣರು ಮತ್ತೆ ತಮ್ಮ ಸಣ್ಣ ಮಂಚದ ಮೇಲೆ ಕುಳಿತರು. ತಮ್ಮೆದುರು ಕುಳಿತಿದ್ದ ಭಕ್ತರಿಗೆ ನರೇಂದ್ರನನ್ನು ತೋರಿಸುತ್ತ ಉದ್ಗರಿಸಿದರು : “ನೋಡಿ ಇಲ್ಲಿ, ಇವನ ಮುಖದಲ್ಲಿ ಹೇಗೆ ಸರಸ್ವತಿ ಬೆಳಗುತ್ತಿದ್ದಾಳೆ !” ಹೊಸಬನಾದ ಒಬ್ಬ ತರುಣನ ಬಗ್ಗೆ ಶ್ರೀರಾಮಕೃಷ್ಣರು ಇಂಥ ಅದ್ಭುತವಾದ ಮಾತು ಹೇಳಿದ್ದನ್ನು ಕೇಳಿ ಭಕ್ತರೆಲ್ಲ ಅವನನ್ನೇ ಬೆರಗುಗಣ್ಣಿನಿಂದ ದಿಟ್ಟಿಸಿದರು. </p>
  <p>ಈಗ ಶ್ರೀರಾಮಕೃಷ್ಣರು ನರೇಂದ್ರನನ್ನು ಕೇಳಿದರು : “ನೀನು ದಿನಾಲೂ ರಾತ್ರಿ ಮಲಗಿಕೊಳ್ಳು ವಾಗ ಒಂದು ಬೆಳಕು ಕಾಣುತ್ತೀಯೇನು ?” ನರೇಂದ್ರ ಹೌದೆಂದ. ಒಡನೆಯೇ ಶ್ರೀರಾಮಕೃಷ್ಣರು ಗಟ್ಟಿಯಾಗಿ, “ಆ್ಹ ! ಎಲ್ಲವೂ ತಾಳೆಯಾಗುತ್ತಿದೆ ; ಇವನು ಜನ್ಮತಃ ಧ್ಯಾನಸಿದ್ಧ” ಎಂದರು. ನರೇಂದ್ರ ಮಾತ್ರ ಸುಮ್ಮನೆ ನೋಡುತ್ತ ಕುಳಿತಿದ್ದಾನೆ. ಅವನ ಮನಸ್ಸಿಗಿನ್ನೂ ತಾಳೆಯಾಗ ಬೇಕಾಗಿದೆ. ಅವನು ಒಂದೇ ಸಮನೆ ಶ್ರೀರಾಮಕೃಷ್ಣರನ್ನು ಪರೀಕ್ಷಾದೃಷ್ಟಿಯಿಂದ ನೋಡುತ್ತಿದ್ದಾನೆ. ಅವರು ಮಾತನಾಡುವ ಕ್ರಮವನ್ನು ನೋಡುತ್ತಾನೆ, ಎಲ್ಲವು ಸರಿಯಾಗಿದೆ. ಏನೂ ತಪ್ಪಿಲ್ಲ. ಅವರು ಭಕ್ತರೊಂದಿಗೆ ನಡೆದುಕೊಳ್ಳುವ ಕ್ರಮವನ್ನು ನೋಡುತ್ತಾನೆ ; ಎಲ್ಲ ಸರಿಯಾಗಿದೆ, ಏನೂ ಎಡವಟ್ಟಿಲ್ಲ ! ಅವರ ವರ್ತನೆ ಸುಸಂಬದ್ಧವಾಗಿದೆ, ಏನೂ ದೋಷವಿಲ್ಲ. ಅವರ ಆಧ್ಯಾತ್ಮಿಕ ಮಾತುಕತೆಯನ್ನು ಕೇಳಿದಾಗ, ಅವರು ಭಾವಸಮಾಧಿಗೇರುವ ಪರಿಯನ್ನು ನೋಡಿದಾಗ, ನೈಜ ತ್ಯಾಗಿಯಂತೆ, ವಿರಾಗಿಯಂತೆ ಕಂಡುಬರುತ್ತಿದ್ದಾರೆ. ಅವರ ಬಾಹ್ಯ ವ್ಯಕ್ತಿತ್ವವನ್ನೂ ಮಾತುಗಳನ್ನೂ ಹೋಲಿಸಿ ನೋಡಿದಾಗ ಒಂದಕ್ಕೊಂದು ನಿಕಟವಾದ ಹೊಂದಾಣಿಕೆಯಿರುವುದು ಸ್ವಷ್ಟವಾಗಿ ಗೋಚರಿಸುತ್ತಿದೆ. ಅವರ ಭಾಷೆ ತುಂಬ ಸರಳ ; ತೀರ ಸಾಮಾನ್ಯರೂ ಅರ್ಥಮಾಡಿಕೊಳ್ಳುವಷ್ಟು ಸರಳ, ಅಕೃತ್ರಿಮ. ಆದರೂ . . . ಇವರು ನಿಜಕ್ಕೂ ಅಂಥಾ ದೊಡ್ಡ ಆಧ್ಯಾತ್ಮಿಕ ವ್ಯಕ್ತಿಯೇ? ಹಾಗಾದರೆ ನೋಡೋಣ, ತನ್ನ ಪ್ರಶ್ನೆಗೆ ಇವರೇನು ಉತ್ತರಿಸುತ್ತಾರೆಂದು. ನರೇಂದ್ರ ಈಗ ಅವರ ಬಳಿಗೆ ಸರಿದು, ತನ್ನ ಯಕ್ಷಪ್ರಶ್ನೆಯನ್ನು ಮುಂದಿಟ್ಟ :</p>
  <p>“ಮಹಾಶಯರೆ, ನೀವು ದೇವರನ್ನು ಕಂಡಿದ್ದೀರಾ ?”</p>
  <p>ಸುತ್ತ ಕುಳಿತವರಿಗೆಲ್ಲ ಆಶ್ಚರ್ಯ, ಕುತೂಹಲ. ಈ ಹಿಂದೆ ಇಂತಹ ಪ್ರಶ್ನೆಯನ್ನು ಕೇಳಿದವರೇ ಇಲ್ಲ. ಆದರೆ ಶ್ರೀರಾಮಕೃಷ್ಣರು ಮಾತ್ರ ಸ್ವಲ್ಪವೂ ಕಸಿವಿಸಿಗೊಳ್ಳಲಿಲ್ಲ, ತಬ್ಬಿಬ್ಬಾಗಲಿಲ್ಲ. ಮುಗುಳ್ನಗುತ್ತಲೇ, ಬಾಣದಂತೆ ಬಂದ ಅವನ ಪ್ರಶ್ನೆಗೆ ಅಷ್ಟೇ ನೇರವಾದ ಉತ್ತರವಿತ್ತರು :</p>
  <p>“ಹೌದಪ್ಪ, ಕಂಡಿದ್ದೇನೆ ! ಈಗ ನಿನ್ನನ್ನು ಕಾಣುತ್ತಿರುವಂತೆಯೇ, ಆದರೆ ಇನ್ನೂ ಹೆಚ್ಚು ಸ್ವಷ್ಟವಾಗಿ ಕಂಡಿದ್ದೇನೆ !”</p>
  <p>ನರೇಂದ್ರ ಸ್ತಬ್ಧನಾಗಿ ಕುಳಿತ. ಶ್ರೀರಾಮಕೃಷ್ಣರು ಮತ್ತೆ ನುಡಿದರು :</p>
  <p>“ನಾನು ನಿನ್ನನ್ನು ಕಾಣುವಷ್ಟೇ, ನಿನ್ನೊಡನೆ ಮಾತನಾಡುವಷ್ಟೇ ಸ್ವಷ್ಟವಾಗಿ ಭಗವಂತನನ್ನು ಕಾಣಬಹುದು, ಕಂಡು ಮಾತನಾಡಬಹುದು. ಆದರೆ ದೇವರು ಯಾರಿಗೆ ಬೇಕಾಗಿದೆ, ಹೇಳು ? ಜನಗಳು ಹೆಂಡತಿ-ಮಕ್ಕಳು, ಹಣ-ಆಸ್ತಿಗಾಗಿ ಕೊಡಗಟ್ಟಲೆ ಕಣ್ಣೀರು ಸುರಿಸುತ್ತಾರೆ ; ಆದರೆ ದೇವರಿಗಾಗಿ ಅಳುವವರು ಯಾರಿದ್ದಾರೆ ಹೇಳು ? ದೇವರಿಗಾಗಿ ಪ್ರಾಮಾಣಿಕವಾಗಿ ಅತ್ತದ್ದೇ ಆದರೆ ಅವನು ದರ್ಶನ ಕೊಟ್ಟೇ ಕೊಡುತ್ತಾನೆ.”</p>
  <p>ಈ ಉತ್ತರ ನರೇಂದ್ರನ ಮನಸ್ಸಿನಲ್ಲಿ ಆಳವಾಗಿ ನಾಟಿತು ; ಗಾಢ ಪ್ರಭಾವ ಬೀರಿತು. ‘ನಾನು ದೇವರನ್ನು ನೋಡಿದ್ದೇನೆ’ ಎಂದು ಎದೆತಟ್ಟಿ ಹೇಳಬಲ್ಲ ವ್ಯಕ್ತಿಯನ್ನು ಅವನು ಜೀವನದಲ್ಲಿ ಇದೇ ಮೊದಲ ಸಲ ನೋಡುತ್ತಿದ್ದಾನೆ. ಧರ್ಮವೆನ್ನುವುದು ಅನುಭವಗಮ್ಯವಾದ ಸತ್ಯ, ಹಾಗೂ ನಾವು ಈ ಜಗತ್ತನ್ನು ಕಾಣುವುದಕ್ಕಿಂತಲೂ ಎಷ್ಟೋ ಪಾಲು ಹೆಚ್ಚು ಸ್ಪಷ್ಟವಾಗಿ ಭಗವಂತನನ್ನು ಕಾಣಬಹುದು ಎಂಬ ಮಾತನ್ನು ಇದೇ ಮೊಟ್ಟಮೊದಲ ಬಾರಿಗೆ ಕೇಳುತ್ತಿದ್ದಾನೆ. ಶ್ರೀರಾಮಕೃಷ್ಣ ರಾದರೂ ಅದನ್ನು ಹೇಗೆ ಹೇಳುತ್ತಿದ್ದಾರೆ ? ಸಾಮಾನ್ಯ ಗುರುಗಳಂತೆ ಅನುಮಾನಾಸ್ಪದವಾದ ದನಿಯಲ್ಲಿ ಹೇಳುತ್ತಿದ್ದಾರೇನು ? ಇಲ್ಲ, ತಮ್ಮ ಸಾಕ್ಷಾತ್ಕಾರದ ಆಧಾರದ ಮೇಲೆ, ಎದೆತಟ್ಟಿ, ದ್ವಂದ್ವಕ್ಕೆಡೆಯಿಲ್ಲದಂತೆ ಹೇಳುತ್ತಿದ್ದಾರೆ ! ಆ ಮಾತು ಅಷ್ಟು ಶಕ್ತಿಪೂರ್ಣವಾಗಿದೆ.</p>
  <p>ನರೇಂದ್ರನಿಗಾದ ಅಚ್ಚರಿ-ಆನಂದ ಎಷ್ಟೆಂದು ಹೇಳೋಣ ! ಅವನ ತಲೆಯಲ್ಲಿ ನೂರೆಂಟು ಭಾವಗಳು, ಆಲೋಚನೆಗಳು ನಿಮಿಷಮಾತ್ರದಲ್ಲಿ ಹಾದುಹೋದುವು. “ಅಂತೂ ಕಡೆಗೊಬ್ಬ ಸಿಕ್ಕಿದನಲ್ಲ–ದೇವರನ್ನು ನೋಡಿದ್ದೇನೆ, ನೀನೂ ನೋಡಬಹುದು ಎಂದು ಎದೆತಟ್ಟಿ ಹೇಳಬಲ್ಲ ಗಂಡು ! ಇವರಲ್ಲಿ ಎಂಥ ಆತ್ಮವಿಶ್ವಾಸವಿದೆ ! ಅದು ಕೇವಲ ಬಾಯಿಮಾತಾಗಿರಲು ಸಾಧ್ಯವಿಲ್ಲ. ಇವರ ಅನುಭವದ ಆಳದಿಂದಲೇ ಆ ಮಾತು ಹೊಮ್ಮಿಬಂದಂತೆ ಭಾಸವಾಗುತ್ತಿದೆ. ಆದರೆ ಮೊದಲು ಹಾಗೇಕೆ ವಿಚಿತ್ರವಾಗಿ ನಡೆದುಕೊಂಡರು ?. . . ನನ್ನನ್ನು ‘ನರಪುಷಿ’ ‘ನಾರಾಯಣ’<br/>ಎಂದೆಲ್ಲ ಕರೆದರಲ್ಲ, ಅದೇಕೆ ? ಈ ಎರಡು ಅತಿರೇಕಗಳನ್ನು ಹೇಗೆ ಅರ್ಥಮಾಡಿಕೊಳ್ಳಲಿ ? ಬಹುಶಃ ಅದೊಂದು ಹುಚ್ಚೆ ಇರಬೇಕು–ಇಪ್ಪತ್ತನಾಲ್ಕು ಗಂಟೆಯೂ ಒಂದೇ ಆಲೋಚನೆ ಯಲ್ಲಿ ತೊಡಗಿರುವಂತಹ ಹುಚ್ಚು. ಆದರೆ ಒಂದಂತೂ ನಿಜ–ಇವರ ತ್ಯಾಗವೈರಾಗ್ಯಗಳು ಮಾತ್ರ ಎಲ್ಲೋ ಕೆಲವೇ ಮಂದಿ ಭಾಗ್ಯಶಾಲಿಗಳಲ್ಲಿ ಕಂಡುಬರುವಂಥವುಗಳು. ಒಂದು ವೇಳೆ ಹುಚ್ಚರೇ ಆಗಿದ್ದರೂ ಇವರು ಪರಮಪವಿತ್ರರೇ ಸರಿ, ಇವರು ನಿಜವಾದ ಸಂತ. ಈ ಒಂದು ಗುಣಕ್ಕಾದರೂ ಮನುಕುಲ ಇವರಿಗೆ ತಲೆಬಾಗಲೇ ಬೇಕು . . . ” ಹೀಗೆಲ್ಲ ಆಲೋಚಿಸುತ್ತ ನರೇಂದ್ರ ಇಬ್ಬಂದಿಯ ಮನಸ್ಥಿತಿಯಲ್ಲೇ ಶ್ರೀರಾಮಕೃಷ್ಣರಿಗೆ ಪ್ರಣಾಮ ಸಲ್ಲಿಸಿ ಹಿಂದಿರುಗಿದ.</p>
  <p>ಮನೆಗೆ ಬಂದಮೇಲೂ ನರೇಂದ್ರನ ಮನಸ್ಸು ಶ್ರೀರಾಮಕೃಷ್ಣರ ಕುರಿತಾದ ಆಲೋಚನೆಗಳನ್ನೇ ತುಂಬಿಕೊಂಡ ಜೇನುಗೂಡಿನಂತಾಗಿತ್ತು. ತಾನೇನೋ ಶ್ರೀರಾಮಕೃಷ್ಣರನ್ನು ಹುಚ್ಚರೆಂದು ಕಡೆ ಗಣಿಸಬಹುದು ; ಆದರೆ ಅವರ ಸನ್ನಿಧಿಯಲ್ಲಿರುವವರೆಗೂ ಒಂದು ಅಪೂರ್ವವಾದ ಮಂಗಳಕರ ಭಾವನೆ ತನ್ನ ಇಡೀ ವ್ಯಕ್ತಿತ್ವವನ್ನೇ ಆವರಿಸಿದ ಹಾಗೆ ಭಾಸವಾಗುತ್ತಿತ್ತಲ್ಲ, ಅದು ಹೇಗೆ ಸಾಧ್ಯ ವಾಯಿತು ? ಒಟ್ಟಿನಲ್ಲಿ ಅವನಿಗೆ ದಕ್ಷಿಣೇಶ್ವರದ ಕೋಣೆಯಲ್ಲಿನ ಎಲ್ಲವೂ ಅದ್ಭುತ-ಅಪೂರ್ವ ವಾಗಿ ತೋರುತ್ತಿತ್ತು. ಶ್ರೀರಾಮಕೃಷ್ಣರನ್ನು ಅಪಾರ ಭಕ್ತಿಗೌರವಗಳಿಂದ ಕಾಣುವ ಭಕ್ತವೃಂದ ವೇನು ! ಶ್ರೀರಾಮಕೃಷ್ಣರು ಆಗಾಗ ಏರಿಹೋಗುತ್ತಿದ್ದ ಭಾವಸಮಾಧಿಯ ವೈಚಿತ್ರ್ಯವೇನು ! ಮತ್ತೆ ಆ ಸ್ಥಿತಿಯಿಂದ ಇಳಿದುಬರುವ ಅದ್ಭುತವೇನು ! ಹಾಗೆ ಇಳಿದುಬಂದಾಗ ಅಲ್ಲಿ ಉಂಟಾ ಗುವ ಅತ್ಯುನ್ನತ ಆಧ್ಯಾತ್ಮಿಕ ವಾತಾವರಣವೇನು ! ಅವರ ಅಲೌಕಿಕವಾದ ಮಾತುಗಳೇನು ! ಅವರ ಪವಿತ್ರ ಸನ್ನಿಧಿಯಲ್ಲಿ ತನ್ನ ಮನಸ್ಸು ಅತಿಸಹಜವಾಗಿ ಉನ್ನತ ಸ್ಥಿತಿಗೇರುವ ಪರಿಯೇನು ! ಹೀಗೆ ಇವುಗಳನ್ನೆಲ್ಲ ಭಾವಿಸುತ್ತ ನರೇಂದ್ರ ನಿಬ್ಬೆರಗಾದ. ಬೇಗ ಹೋಗಿ ಅವರನ್ನು ಮತ್ತೊಮ್ಮೆ ಕಾಣಬೇಕೆಂಬ ಉತ್ಕಟೇಚ್ಛೆ ಉದಿಸಿತು. ಅಲ್ಲದೆ, ಏಕಾಂಗಿಯಾಗಿ ಶೀಘ್ರದಲ್ಲೇ ಮತ್ತೆ ಬರುತ್ತೇ ನೆಂದು ಮಾತು ಬೇರೆ ಕೊಟ್ಟಿದ್ದ. ಆದರೆ ತಾನು ಅವರ ಪ್ರಭಾವಕ್ಕೆ ಒಳಗಾಗಬಾರದು ಎಂಬ ಮನಸ್ಸು. ಆದ್ದರಿಂದ ಒಂದಲ್ಲ ಒಂದು ಕೆಲಸದ ನೆಪವನ್ನು ಮುಂದಿಟ್ಟುಕೊಂಡು ದಕ್ಷಿಣೇಶ್ವರಕ್ಕೆ ಹೋಗುವುದನ್ನು ಮುಂದೂಡುತ್ತಲೇ ಬಂದ. ಸುಮಾರು ಒಂದು ತಿಂಗಳ ಬಳಿಕ ಕೊನೆಗೊಂದು ದಿನ ಅತ್ತ ಹೊರಟ. ಈ ಸಲ ಅವನೊಬ್ಬನೇ ನಡೆದುಕೊಂಡು ಹೋದ. ದಕ್ಷಿಣೇಶ್ವರದ ಮಂದಿರೋದ್ಯಾನಕ್ಕೆ ಬಂದವನೇ ಶ್ರೀರಾಮಕೃಷ್ಣರ ಕೋಣೆಯನ್ನು ಪ್ರವೇಶಿಸಿದ. ಶ್ರೀರಾಮ ಕೃಷ್ಣರು ತಮ್ಮ ಸಣ್ಣಮಂಚದ ಮೇಲೆ ಕುಳಿತಿದ್ದರು. ನರೇಂದ್ರನನ್ನು ಕಾಣುತ್ತಲೇ ಅವರಿಗೆ ಅತ್ಯಾನಂದವಾಗಿಬಿಟ್ಟಿತು. ಅವನನ್ನು ತುಂಬ ವಿಶ್ವಾಸದಿಂದ ಬರಮಾಡಿಕೊಂಡು, ಮಂಚದ ಮೇಲೆ ತಮ್ಮ ಪಕ್ಕದಲ್ಲೇ ಕುಳ್ಳಿರಿಸಿಕೊಂಡರು. ಆದರೆ ಮರುಕ್ಷಣಕ್ಕೆ ಅವರಲ್ಲೇನೋ ಒಂದು ಬಗೆಯ ಭಾವಾವೇಶವುಂಟಾದುದನ್ನು ಕಂಡ ನರೇಂದ್ರ. ಈಗ ಅವರು ತಮ್ಮಷ್ಟಕ್ಕೆ ಏನನ್ನೋ ಮಟಗುಟ್ಟುತ್ತ ಅವನೆಡೆಗೆ ಸರಿದರು. ದೃಷ್ಟಿ ಅವನ ಮೇಲೇ ನೆಟ್ಟಿದೆ. ಇದನ್ನು ಕಂಡು ನರೇಂದ್ರ, ‘ಕಳೆದ ಸಲ ಬಂದಾಗ ಏನೋ ಒಂದು ತರಹ ವಿಚಿತ್ರವಾಗಿ ನಡೆದುಕೊಂಡರಲ್ಲ, ಹಾಗೆಯೇ ಈಗಲೂ ಏನೋ ಮಾಡುತ್ತಾರೆ ಅಂತ ಕಾಣುತ್ತದೆ’ ಎಂದು ಭಾವಿಸಿದ. ಆದರೆ ಕಣ್ರೆಪ್ಪೆ ಹೊಡೆಯುವಷ್ಟರಲ್ಲಿ ಶ್ರೀರಾಮಕೃಷ್ಣರು ತಮ್ಮ ಬಲಪಾದವನ್ನೆತ್ತಿ ಆತನ ಮೈಮೇಲಿಟ್ಟುಬಿಟ್ಟರು! ಆಹ್ ! ಅದೆಂಥ ದಿವ್ಯ ಸ್ಪರ್ಶ ! ಒಡನೆಯೇ ನರೇಂದ್ರನಿಗೆ ಅತಿ ವಿಚಿತ್ರವಾದ, ಭಯಂಕರ ಅನುಭವವಾಯಿತು. ಅವನು ನೋಡನೋಡುತ್ತಿದ್ದಂತೆಯೇ ಆ ಕೋಣೆಯ ಗೋಡೆಗಳೂ ಕೋಣೆಯೊಳಗಿನ ಸಮಸ್ತ ವಸ್ತುಗಳೂ ರಭಸದಿಂದ ಗಿರಗಿರನೆ ತಿರುಗಿ ಅವ್ಯಕ್ತದಲ್ಲಿ ಲೀನವಾಗಿ ಹೋಗಿಬಿಟ್ಟುವು. ಅವನ ವ್ಯಕ್ತಿತ್ವವೂ ಸೇರಿದಂತೆ ಸಮಸ್ತ ವಿಶ್ವವೇ ಕರಕರಗಿ ಯಾವುದೋ ವರ್ಣನಾತೀತ ರಹಸ್ಯ ಶೂನ್ಯದೊಳಗೆ ಲಯವಾಗಿಹೋಯಿತು ! ನರೇಂದ್ರನ ಹೃದಯ ಭಯ ದಿಂದ ನಡುಗಿತು. ಮಹಾಸಿಂಹದ ಸ್ಪರ್ಶಮಾತ್ರದಿಂದ ಮರಿಸಿಂಹ ತಲ್ಲಣಿಸಿತು ! ಅವನಿಗೆ ತಾನು ಭಯಂಕರ ಮೃತ್ಯುವಿನ ಬಾಯಿಗೀಡಾಗುತ್ತಿರುವಂತೆ ತೋರಿತು. ಆ ವಿಚಿತ್ರ ಅನುಭವದ ತೀವ್ರತೆಯನ್ನು ತಾಳಲಾರದೆ, “ನನಗಿದೇನು ಮಾಡುತ್ತಿದ್ದೀರಿ ನೀವು ! ನನಗೆ ಮನೆಯಲ್ಲಿ ತಾಯ್ತಂದೆಯರಿದ್ದಾರೆ !” ಎಂದು ಕೂಗಿಕೊಂಡ. ಅವನ ಈ ಅಸಹಾಯಕ ಚೀರಾಟವನ್ನು ಕೇಳಿ ಶ್ರೀರಾಮಕೃಷ್ಣರು ನಕ್ಕುಬಿಟ್ಟರು. ಆದರೆ ಅವರಿಗೆ ಸ್ವಲ್ಪ ಅಚ್ಚರಿಯೂ ಆಯಿತು. ಏಕೆಂದರೆ ಅವರು ಅವನಿಂದ ಆ ಬಗೆಯ ಪ್ರತಿಕ್ರಿಯೆಯನ್ನು ನಿರೀಕ್ಷಿಸಿರಲಿಲ್ಲ. ಬಳಿಕ ಅವನ ಎದೆಯನ್ನು ನೇವರಿಸುತ್ತ “ಆಗಲಿ, ಆಗಲಿ ; ಇಂದಿಗಿಷ್ಟೇ ಸಾಕು. ಮುಂದೆ ಸಕಾಲದಲ್ಲಿ ಎಲ್ಲವೂ ಆಗುತ್ತದೆ” ಎಂದರು. ಅತ್ಯಾಶ್ಚರ್ಯ ! ಶ್ರೀರಾಮಕೃಷ್ಣರು ಹೀಗೆ ಅಂದದ್ದೇ ತಡ, ನರೇಂದ್ರನ ಆ ವಿಚಿತ್ರ ಅನುಭವ ದೂರವಾಯಿತು. ಅವನು ಮತ್ತೆ ಮೊದಲಿನಂತಾದ. ಈಗ ಕೋಣೆಯ ಗೋಡೆಗಳು, ಒಳಗಿರುವ ವಸ್ತುಗಳು ಎಲ್ಲ ಮೊದಲಿನಂತೆಯೇ ಕಾಣತೊಡಗಿದುವು. ಆದರೆ ಇವಿಷ್ಟೂ ನಡೆದುಹೋದದ್ದು ಕೆಲವೇ ಕ್ಷಣಗಳಲ್ಲಿ ! ಈ ವಿಚಿತ್ರ ಪ್ರಸಂಗದ ತಲೆಬುಡ ಅರ್ಥವಾಗದೆ ನರೇಂದ್ರ ದಿಗ್ಭ್ರಾಂತನಾಗಿ ಕುಳಿತ.</p>
  <p>ನರೇಂದ್ರನ ಆ ವಿಚಿತ್ರ ಅವಸ್ಥೆ ದೂರವಾದ ಮೇಲೆ ಶ್ರೀರಾಮಕೃಷ್ಣರೂ ಪುನಃ ಸಹಜಸ್ಥಿತಿಗೆ ಮರಳಿದರು. ಈಗ ಆತನೊಂದಿಗೆ, ಅವನು ತಮಗೆ ಚಿರಪರಿಚಿತನಾದ ಹಳೆಯ ಸ್ನೇಹಿತನೋ ಎಂಬಂತೆ ನಡೆದುಕೊಳ್ಳತ್ತ ಅವನನ್ನು ಉಪಚರಿಸತೊಡಗಿದರು. ಅವನನ್ನು ಎಷ್ಟು ಉಪಚರಿಸಿ ದರೂ ಅವರಿಗೆ ತೃಪ್ತಿಯಿಲ್ಲ ! ಇಂತಹ ನಿಃಸ್ವಾರ್ಥ, ನಿಷ್ಕಲ್ಮಷ ಪ್ರೀತಿಯನ್ನು ಕಂಡು ನರೇಂದ್ರ ಸಂಪೂರ್ಣ ಮಾರುಹೋದ. ಆ ದಿನವಿಡೀ ಅವನು ದಕ್ಷಿಣೇಶ್ವರದಲ್ಲೇ ಇದ್ದ. ಸಾಯಂಕಾಲ ವಾಯಿತು, ತಾನಿನ್ನು ಹೋಗಿಬರುವುದಾಗಿ ಶ್ರೀರಾಮಕೃಷ್ಣರಿಗೆ ಹೇಳಿದ. ಅವರಿಗೆ ತುಂಬ ಖೇದ ವಾಯಿತು. ಕೊನೆಗೆ ಸಾಧ್ಯವಾದಷ್ಟು ಬೇಗನೆ ಇನ್ನೊಮ್ಮೆ ಬರುವುದಾಗಿ ಅವನಿಂದ ಭಾಷೆ ತೆಗೆದುಕೊಂಡು, ಒಲ್ಲದ ಮನಸ್ಸಿನಿಂದಲೇ ಅನುಮತಿಯಿತ್ತರು.</p>
  <p>ನರೇಂದ್ರನ ತಲೆಯಲ್ಲಿ ನೂರೆಂಟು ಆಲೋಚನೆಗಳು. ಈ ಆಶ್ಚರ್ಯಕರ ವ್ಯಕ್ತಿಯ ಇಚ್ಛಾ ಮಾತ್ರದಿಂದ ತನಗೆ ಅಂತಹ ನಿಗೂಢ ಅವಸ್ಥೆ ಬಂದೊದಗಿತು ; ಮತ್ತು ಅವರು ಇಚ್ಛಿಸಿದೊಡನೆ ಅದು ಹೊರಟುಹೋಯಿತು ! ಏನಿರಬಹುದು ಇದರ ಮರ್ಮ ? ಇದೊಂದು ವಶೀಕರಣವೇ? ಅಥವಾ ಸಮ್ಮೋಹಿನೀ ವಿದ್ಯೆಯ ಪ್ರಯೋಗವೆ ? ಛೆ, ಇವೆಲ್ಲ ಸಾಧ್ಯವೇ ಇಲ್ಲ. ಏಕೆಂದರೆ ಸಮ್ಮೋಹಿನಿ-ವಶೀಕರಣ ಇವೆಲ್ಲ ಪ್ರಭಾವ ಬೀರುವುದು ದುರ್ಬಲ ಮನಸ್ಸಿನವರ ಮೇಲೆ ಮಾತ್ರ. ತಾನಾದರೋ ಅಸಾಧರಾಣ ಗಟ್ಟಿಮನಸ್ಸಿನ ಯುವಕ ! ಅಲ್ಲದೆ ತಾನು ಇವರನ್ನು ಕೇವಲ ಒಬ್ಬ ಮರುಳ ಎಂದು ಪರಿಗಣಿಸಿದವನು. ಹೀಗಿರುವಾಗ, ಈಗ ತನ್ನಲ್ಲಿ ಇದ್ದಕ್ಕಿದ್ದಂತೆ ಈ ಬಗೆಯ ಪರಿಣಾಮ ಹೇಗೆ ಆಗಿರಬಹುದು ? ಯೋಚನೆ ಮಾಡಿಮಾಡಿ, ಕೊನೆಗೆ ಬೇರೇನೂ ತೋಚದೆ, ‘ಇದೊಂದು ಬಿಡಿಸಲಾಗದ ಒಗಟು. ಇದನ್ನು ಬಿಡಿಸುವ ಪ್ರಯತ್ನವನ್ನು ಬಿಟ್ಟುಬಿಡುವುದೊಂದೇ ಮಾರ್ಗ’ ಎಂದು ತೀರ್ಮಾನಿಸಿದ. ಆದರೆ ಮತ್ತಿನ್ನೆಂದೂ ತಾನು ಅವರ ಪ್ರಭಾವಕ್ಕೆ ಬಲಿ ಬೀಳದಂತೆ ಜಾಗರೂಕತೆಯಿಂದ ಇರಬೇಕು ಎಂದು ತನಗೆ ತಾನೇ ಹೇಳಿಕೊಂಡ. ಮತ್ತೆ ಮರುಕ್ಷಣಕ್ಕೆ ಅವನಿಗೆ ಅನ್ನಿಸಿತು–‘ಅಲ್ಲ, ನನ್ನ ಮನಸ್ಸು ಎಷ್ಟು ಗಟ್ಟಿ, ಎಷ್ಟು ದೃಢ ! ಇಂತಹ ನನ್ನ ಮನಸ್ಸನ್ನೇ ಕ್ಷಣಾರ್ಧದಲ್ಲಿ ತಮ್ಮ ಹಿಡಿತಕ್ಕೆ ತೆಗೆದುಕೊಂಡುಬಿಟ್ಟರಲ್ಲ–ಅಂತಹ ಮನುಷ್ಯ ನನ್ನು ಕೇವಲ ಮರುಳ, ಹುಚ್ಚ ಅಂತ ಹೇಗೆ ತಾನೆ ಕರೆಯಲು ಸಾಧ್ಯ . . . ? ಆದರೆ ಇವರು ಮೊದಲು ನನ್ನನ್ನು ಕಂಡಾಗ ನಡೆದುಕೊಂಡ ರೀತಿಯನ್ನು ನೋಡಿದರೆ, ಯಾರಾದರೂ ಇವರನ್ನು ಹುಚ್ಚನೆಂದು ತಿಳಿಯುವುದೇ ನಿಜ. ಹೋಗಲಿ, ಇವರೇನಾದರೂ ಅವತಾರ ಪುರುಷರಾಗಿದ್ದರೆ ಇದನ್ನೆಲ್ಲ ಸಹಜ ಅಂತ ಒಪ್ಪಿಕೊಳ್ಳಬಹುದಾಗಿತ್ತು. ಆದರೆ ಅವತಾರ-ಗಿವತಾರ ಎನ್ನುವುದೆಲ್ಲ ಬಹಳ ದೂರದ ಮಾತು.’<br/>ಆ ದಿನವೆಲ್ಲ ಇಂತಹ ಆಲೋಚನೆಗಳೇ ಅವನ ಮನಸ್ಸನ್ನು ಕೊರೆಯುತ್ತಿದ್ದುವು. ಆ ಒಂದು ವಿಚಿತ್ರ ಘಟನೆಯ ಮರ್ಮವನ್ನು ಅರಿಯಲು ಅಸಮರ್ಥನನ್ನಾಗಿಸಿದ ಪರಿಸ್ಥಿತಿಯೇ ಅವನ ಬುದ್ಧಿಶಕ್ತಿಗೊಂದು ಬಲವಾದ ಏಟು ! ಆದರೂ ಸ್ಥೈರ್ಯಗೆಡದೆ ‘ ಈ ನಿಗೂಢ ರಹಸ್ಯವನ್ನು ತಾನು ಭೇದಿಸಿಯೇ ಸಿದ್ಧ’ ಎಂದು ದೃಢನಿಶ್ಚಯ ಮಾಡಿದ. ಎಷ್ಟಾದರೂ ಸಿಂಹದ ಮರಿಯಲ್ಲವೆ!</p>
  <p>ಕೆಲದಿನಗಳು ಕಳೆದುವು. ನರೇಂದ್ರನಿಗೆ ಈಗ ಮತ್ತೊಮ್ಮೆ ದಕ್ಷಿಣೇಶ್ವರಕ್ಕೆ ಹೋಗಿ ಬರುವ ಮನಸ್ಸಾಗಿದೆ. ಆದರೆ, ತಾನು ಮತ್ತೆ ಆ ವಿಚಿತ್ರ ಮನುಷ್ಯನ ಸಮ್ಮೋಹಿನಿಗೆ ಒಳಗಾಗಲೇಬಾರದು ಎಂದು ಹಿಂದೆಯೇ ಮಾಡಿಕೊಂಡ ನಿರ್ಧಾರವನ್ನು ಈಗ ಮತ್ತೊಮ್ಮೆ ದೃಢಪಡಿಸಿಕೊಂಡ. ಮತ್ತು ಅದೇ ಭಾವದಲ್ಲೇ ದಕ್ಷಿಣೇಶ್ವರಕ್ಕೆ ಬಂದ. ಅವನನ್ನು ಕಂಡೊಡನೆಯೇ ಶ್ರಿರಾಮಕೃಷ್ಣರು ಉಲ್ಲಸಿತರಾದರು. ಅವನೊಡನೆ ಏಕಾಂತದಲ್ಲಿ ಮಾತನಾಡಬಯಸಿ, ಜನಜಂಗುಳಿಯಿದ್ದ ಆ ಜಾಗವನ್ನು ಬಿಟ್ಟು, ಸನಿಹದಲ್ಲಿ ಇದ್ದ ಯದುಮಲ್ಲಿಕ ಎಂಬ ಭಕ್ತನ ತೋಟಕ್ಕೆ ಅವನನ್ನು ಕರೆತಂದರು. ಅಲ್ಲಿ ಸ್ವಲ್ಪ ಹೊತ್ತು ಅಡ್ಡಾಡುತ್ತಿದ್ದು. ಬಳಿಕ ಒಂದೆಡೆ ಕುಳಿತರು. ನರೇಂದ್ರನೂ ಪಕ್ಕದಲ್ಲಿ ಕುಳಿತ. ಈಗ ಇವರು ಇನ್ನೇನು ಮಾಡಿಯಾರು ಎಂದು ಅವನು ಎಚ್ಚರಿದಿಂದ ಗಮನಿಸುತ್ತಿದ್ದಾನೆ. ಶ್ರೀರಾಮಕೃಷ್ಣರು ಮೆಲ್ಲನೆ ಭಾವಸಮಾಧಿಗೇರಿದರು. ಮತ್ತು ಆ ಸ್ಥಿತಿಯಲ್ಲೇ ಇದ್ದಕ್ಕಿದ್ದಂತೆ ಅವನನ್ನು ಸ್ಪರ್ಶಿಸಿದರು. ತಾನು ಈ ಬಾರಿ ಅವರ ಸ್ವರ್ಶದಿಂದೆಲ್ಲ ಪ್ರಭಾವಿತನಾಗಬಾರದು ಎಂದು ದೃಢನಿರ್ಧಾರ ಮಾಡಿಕೊಂಡು ಬಂದಿದ್ದವನಲ್ಲವೆ ಅವನು ? ಆದರೆ ಶ್ರೀರಾಮಕೃಷ್ಣರು ಸ್ಪರ್ಶಿಸಿದಾಗ ಅದೇನೂ ಕೆಲಸಕ್ಕೆ ಬರಲಿಲ್ಲ.ಎಷ್ಟು ಪ್ರಯತ್ನಪಟ್ಟರೂ ತನ್ನನ್ನು ನಿಯಂತ್ರಿಸಿಕೊಳ್ಳಲಾರದಾದ; ಬಾಹ್ಯಪ್ರಜ್ಞೆ ತಪ್ಪಿಯೇ ಹೋಯಿತು ! ಹಾಗೆಯೇ ಎಷ್ಟುಹೊತ್ತು ಕಳೆಯಿತೋ ಅವನಿಗೆ ತಿಳಿಯಲಿಲ್ಲ. ಆಗ ಏನಾಯಿತೆಂಬುದೂ ಗೊತ್ತಾಗಲಿಲ್ಲ. ಯಾವಾಗಲೋ ಮೈತಿಳಿದಾಗ ಶ್ರೀರಾಮಕೃಷ್ಣರು ತನ್ನ ಎದೆಯನ್ನು ನೇವರಿಸುತ್ತಿರುವುದನ್ನು ಕಂಡ. ಅವರು ತಮ್ಮ ಸ್ಪರ್ಶಮಾತ್ರದಿಂಂದ ಅವನ ಕುಂಡಲಿನೀಶಕ್ತಿಯನ್ನು ಜಾಗೃತಗೊಳಿಸಿ ಸಮಾಧಿಸ್ಥಿತಿಗೇರಿಸಿದ್ದರು ; ಈಗ ಮತ್ತೆ ಅವನ ಮನಸ್ಸನ್ನು ಸಹಜಸ್ಥಿತಿಗೆ ತರುತ್ತಿದ್ದಾರೆ. ಆದರೆ ಆ ಸಿಂಹದ ಮರಿಗೆ ಇವೆಲ್ಲ ಇನ್ನೂ ತಿಳಿದಿಲ್ಲ. ಶ್ರೀರಾಮಕೃಷ್ಣರಿಗೆ ಮಾತ್ರ ಅಂದು ಅವನ ಸಂಬಂಧವಾಗಿ ಹಲವಾರ ವಿಷಯಗಳು ತಿಳಿದು ಬಂದುವು. ಈ ಕುರಿತಾಗಿ ಮುಂದೆ ಅವರೇ ಆಪ್ತ ಶಿಷ್ಯರೆದುರು ಹೇಳುತ್ತಾರೆ : “ನರೇಂದ್ರ ಆ ಸ್ಥಿತಿಯಲ್ಲಿದ್ದಾಗ ನಾನು ಅವನಿಗೆ ಹಲವಾರು ಪ್ರಶ್ನೆಗಳನ್ನು ಹಾಕಿದೆ. ಅವನ ಪೂರ್ವವೃತ್ತಾಂತವೇನು, ಅವನು ಎಲ್ಲಿ ವಾಸವಾಗಿದ್ದವನು, ಅವನು ಈ ಮರ್ತ್ಯಲೋಕದ ತನ್ನ ಜೀವಿತಾವಧಿಯಲ್ಲಿ ಏನೇನು ಕಾರ್ಯಗಳನ್ನು ಸಾಧಿಸಲಿದ್ದಾನೆ– ಎಂಬುದನ್ನೆಲ್ಲ ಕೇಳಿದೆ. ಅವನು ತನ್ನ ಅಂತರಾಳದೊಳಗೆ ಮುಳುಗಿ ಆ ಎಲ್ಲ ಪ್ರಶ್ನೆಗಳಿಗೂ ಸಮರ್ಪಕವಾದ ಉತ್ತರ ಕೊಟ್ಟ. ಆದರೆ ಆ ವಿಷಯಗಳನ್ನೆಲ್ಲ ನಾನು ಮೊದಲೇ ದರ್ಶನಗಳಲ್ಲಿ ಕಂಡು ತಿಳಿದುಕೊಂಡಿದ್ದೆ; ಈಗ ಅವನಿಂದಲೇ ಕೇಳಿ ದೃಢಪಡಿಸಿಕೊಂಡೆ ಅಷ್ಟೆ. ಅವೆಲ್ಲ ಬಹಳ ರಹಸ್ಯವಾದ ವಿಚಾರಗಳು. ಆದರೆ ಇಷ್ಟು ಮಾತ್ರ ಹೇಳಬಲ್ಲೆ: ಅವನೊಬ್ಬ ನಿತ್ಯಸಿದ್ಧನಾದ ಪುಷಿ, ಧ್ಯಾನಸಿದ್ಧ; ತನ್ನ ನಿಜಸ್ವರೂಪವನ್ನು ತಿಳಿದೊಡನೆಯೇ, ಕೇವಲ ತನ್ನ ಇಚ್ಛಾಮಾತ್ರದಿಂದ ಯೋಗದ ಮೂಲಕ ಶರೀರವನ್ನು ತ್ಯಜಿಸಿಬಿಟುತ್ತಾನೆ.”</p>
  <p>ನರೇಂದ್ರನ ಕುರಿತಾಗಿ– ಅವನನ್ನು ಭೇಟಿಯಾಗುವ ಮೊದಲೂ ಅನಂತರವೂ–ಶ್ರೀರಾಮಕೃಷ್ಣರು ಕಂಡಿದ್ದ ದರ್ಶನಗಳು ಅನೇಕ; ಕೌತುಕಮಯ. ಅವುಗಳಲ್ಲೊಂದನ್ನು ಅವರೇ ಹೀಗೆ ಬಣ್ಣಿಸುತ್ತಾರೆ: *</p>
  <p>“ಒಂದು ದಿನ ನನ್ನ ಮನಸ್ಸು ಸಮಾಧಿಯಲ್ಲಿ ಜ್ಯೋತಿರ್ಮಯ ಮಾರ್ಗವಾಗಿ ಎತ್ತರೆತ್ತರಕ್ಕೆ ಏರುತ್ತ ಹೋಗುವುದನ್ನು ಕಂಡೆ. ಶೀಘ್ರದಲ್ಲೇ ಅದು ಸೂರ್ಯ-ಚಂದ್ರ-ನಕ್ಷತ್ರಗಳಿಂದ ಕೂಡಿದ ಈ ಸ್ಥೂಲಜಗತ್ತನ್ನು ಅತಿಕ್ರಮಿಸಿ ಸೂಕ್ಷ್ಮವಾದ ಭಾವಜಗತ್ತನ್ನು ಪ್ರವೇಶಿಸಿತು. ಆ ಜಗತ್ತಿನ ಮತ್ತೂ ಸೂಕ್ಷ್ಮತರವಾದ ಸ್ತರಗಳ ಮೂಲಕ ಹಾದು ಹೋದಂತೆ, ಮಾರ್ಗದ ಇಕ್ಕೆಲಗಳಲ್ಲೂ ದೇವದೇವಿಯರ ವಿಚಿತ್ರ ರೂಪಗಳನ್ನು ಕಂಡೆ. ಕ್ರಮೇಣ ನನ್ನ ಮನಸ್ಸು ಇನ್ನೂ ಮೇಲೇರಿ, ಆ ಲೋಕದ ಹೊರಗಣ ಗಡಿಯನ್ನು ಮುಟ್ಟಿತು. ಅಲ್ಲೊಂದು ಜ್ಯೋತಿಯ ಆವರಣ ಹಬ್ಬಿಕೊಂಡು ಖಂಡ-ಅಖಂಡ ಜಗತ್ತುಗಳನ್ನು ಪ್ರತ್ಯೇಕಿಸುತ್ತದೆ. ಆ ಆವರಣವನ್ನೂ ದಾಟಿಕೊಂಡು ನನ್ನ ಮನಸ್ಸು ನಿರ್ಗುಣ-ನಿರಾಕಾರವಾದ ಅಖಂಡರಾಜ್ಯವನ್ನು ಪ್ರವೇಶಿಸಿತು. ದೇವದೇವಿಯರಿಗೂ ಸಹ ಇಲ್ಲಿ ಪ್ರವೇಶವಿಲ್ಲ. ಇಲ್ಲಿಗೆ ಅಡಿಯಿಡಲು ಭಯವೋ ಎಂಬಂತೆ ಅವರೆಲ್ಲ ಇಲ್ಲಿಗಿಂತ ಎಷ್ಟೋ ಕೆಳಗಿನ ಸ್ತರದಲ್ಲಿ ತಮ್ಮ ಆಧಿಪತ್ಯವನ್ನು ಸ್ಥಾಪಿಸಿದ್ದಾರೆ. ಅಲ್ಲಿ ನಾನು ದಿವ್ಯ ಜ್ಯೋತಿರ್ಮಯ ಶರೀರಧಾರಿಗಳಾದ ಏಳು ಜನ ಪುಷಿಗಳು ಸಾಮಧಿ ಮಗ್ನರಾಗಿ ಕುಳಿತಿರುವುದನ್ನು ಕಂಡೆ. ಜ್ಞಾನದಲ್ಲಾಗಲಿ ಪವಿತ್ರತೆಯಲ್ಲಾಗಲಿ ತ್ಯಾಗದಲ್ಲಾಗಲಿ ಪ್ರೇಮದಲ್ಲಾಗಲಿ ಅವರು, ಮಾನವಮಾತ್ರ ವಿಚಾರ ಹಾಗಿರಲಿ, ದೇವತೆಗಳನ್ನೂ ಮೀರಿಸಿದ್ದಾರೆ ಎಂದು ನನಗನಿಸಿತು. ಆ ಸಪ್ತಪರ್ಷಿಗಳ ಮಹಿಮೆ-ಮಹತ್ತುಗಳನ್ನು ಮನಗಾಣುತ್ತ ವಿಸ್ಮಿತನಾಗಿ ನಿಂತೆ. ಆಗ ಇದ್ದಕ್ಕಿದ್ದಂತೆ ಆ ಅಖಂಡ ಜ್ಯೋತಿರ್ಮಯ ರಾಜ್ಯದ ಒಂದಂಶ ಹಾಗಯೇ ಘನೀಭೂತವಾಗಿ ಒಂದು ದಿವ್ಯ ಶಿಶುವಿನ ರೂಪ ತಾಳಿತು. ಆ ಶಿಶು ಮೆಲ್ಲನೆ ಒಬ್ಬ ಪುಷಿಯ ಬಳಿಗೆ ಬಂದಿತು. ತನ್ನ ಸುಂದರ ಸುಕೋಮಲ ಕರಗಳಿಂದ ಆತನ ಕೊರಳನ್ನು ಬಳಸಿ ಅಪ್ಪಿಕೊಂಡಿತು. ಮಾಧುರ್ಯದಲ್ಲಿ ವೀಣಾನಾದವನ್ನು ನಾಚಿಸುವ ತನ್ನ ಮಧುರ ಜೇನು ಕಂಠದಿಂದ ಅವನನ್ನು ಕರೆಯುತ್ತ, ಸಮಾಧಿಮಗ್ನವಾದ ಅವನ ಮನಸ್ಸನ್ನು ತನ್ನೆಡೆಗೆ ಸೆಳೆಯುವ ಪ್ರಯತ್ನ ಮಾಡಿತು. ಶಿಶುವಿನ ಪ್ರೇಮ ಪೂರ್ಣ, ಕೋಮಲಸ್ಪರ್ಶ ಪುಷಿಯನ್ನು ತುರೀಯ ಸ್ಥಿತಿಯಿಂದ ಕೆಳಗೆ ತಂದಿತು. ಅವನ ಕಣ್ರೆಪ್ಪೆಗಲು ಮೆಲ್ಲನೆ ಅರೆಬಿರಿದುವು. ಆ ದಿವ್ಯಶಿಶುವನ್ನೇ ಅವನು ಎವೆಯಿಕ್ಕದೆ ದೃಷ್ಟಿಸಿದ. ನೋಡುತ್ತಿದ್ದಂತೆಯೇ ಅವನ ಮುಖ ಪ್ರಫುಲ್ಲವಾಯಿತು. ಅದನ್ನು ಕಂಡು, ಈ ಶಿಶುವೇ ಆ ಪುಷಿಯ ಹೃದಯದ ಸಿರಿ, ಮತ್ತು ಅವರಿಬ್ಬರದು ಅನಾದಿಕಾಲದ ಅವಿನಾ ಸಂಬಂಧ ಎಂದು ನಾನರಿತೆ. ಆ ದಿವ್ಯಶಿಶು ಅತ್ಯಂತ ಆನಂದಪಡುತ್ತ, ‘ನಾನು ಭೂಮಿಗೆ ಹೋಗುತ್ತಿದ್ದೇನೆ, ನೀನೂ ನನ್ನೊಂದಿಗೆ ಬರಬೇಕು’ ಎಂದು ಅವನಿಗೆಂದಿತು. ಪುಷಿ ಮೌನವಾಗಿಯೇ ಇದ್ದ. ಆದರೆ ಅವನ ಪ್ರೇಮಪೂರಿತ ನೋಟವೇ ಅವನ ಸಮ್ಮತಿಯನ್ನು ಸೂಚಿಸುತ್ತಿತ್ತು. ಹಾಗೆಯೇ ನೆಟ್ಟದೃಷ್ಟಿಯಿಂದ ಆ ಶಿಶುವನ್ನು ನೋಡುತ್ತ ಅವನು ಪುನಃ ಸಮಾಧಿಸ್ಥನಾಗಿಬಿಟ್ಟ. ತರುವಾಯ, ಆತನ ದೇಹ-ಮನಸ್ಸುಗಳ ಒಂದಂಶವು ಉಜ್ವಲ ಜ್ಯೋತಿ ರೂಪ ತಾಳಿ ಭೂಮಿಯತ್ತ ಇಳಿಯುವುದನ್ನು ಕಂಡು ನಾನು ವಿಸ್ಮಿತನಾದೆ. ನರೇಂದ್ರನನ್ನು ನೋಡುತ್ತಿದ್ದಂತೆಯೇ ಗುರುತುಹಿಡಿದುಬಿಟ್ಟೆ– ಇವನೇ ಆ ಪುಷಿ ಎಂದು.”</p>
  <p>“ಹಾಗಾದರೆ, ಆ ದಿವ್ಯಶಿಶು ಯಾರೂ? ಎಂದು ಒಬ್ಬ ಭಕ್ತ ಕೇಳಿದಾಗ ಶ್ರೀರಾಮಕೃಷ್ಣರು ಮುಗುಳ್ನಗುತ್ತ ನುಡಿಯುತ್ತಾರೆ: “ನಾನೇ!</p>
  <p>ಶ್ರೀರಾಮಕೃಷ್ಣರ ಈ ದರ್ಶನ ಅದೆಷ್ಟು ಭವ್ಯ ! ಇಲ್ಲಿ ನಮಗೆ ನರೇಂದ್ರ ಯಾರು ಎನ್ನುವುದರ ಪರಿಚಯವಾದಂತೆ ಶ್ರೀರಾಮಕೃಷ್ಣರ ನಿಜಸ್ವರೂಪದ ಪರಿಚಯವೂ ಆಗುತ್ತದೆ. ಅಖಂಡ ಸಚ್ಚಿದಾನಂದವೇ ಘನೀಭೂತವಾಗಿ ಅಲ್ಲಿ ಶಿಶುರೂಪ ತಾಳಿದರೆ. ಇಲ್ಲಿ ಶ್ರೀರಾಮಕೃಷ್ಣ ರೂಪ ತಾಳಿದೆ. ಆ ಪುಷಿಯ ವ್ಯಕ್ತಿತ್ವದ ಒಂದು ಭಾಗವೇ ಈಗ ಈ ನರೇಂದ್ರ ; ಮುಂದೆ ವೀರಸಂನ್ಯಾಸಿ ಸ್ವಾಮಿ ವಿವೇಕಾನಂದ !</p>
  <p>ಇನ್ನೊಮ್ಮೆ ಶ್ರೀರಾಮಕೃಷ್ಣರು ಒಂದು ದರ್ಶನದ್ಲಲಿ ದೇದೀಪ್ಯಮಾನವಾದ ಜ್ಯೋತಿಯ ರೇಖೆಯೊಂದು ಕಾಶಿಯಿಂದ ಕಲ್ಕತ್ತಕ್ಕೆ ಆಕಾಶಮಾರ್ಗವಾಗಿ ಹೋದುದನ್ನು ಕಂಡಿದ್ದರು. ಅದರ ಗೂಢಾರ್ಥವನ್ನು ಗ್ರಹಿಸಿದ ಅವರು, “ನನ್ನ ಪ್ರಾರ್ಥನೆ ನೆರವೇರಿತು ! ನನ್ನವನಾದ ಆ ವ್ಯಕ್ತಿ ನನ್ನ ಬಳಿಗೆ ಬಂದೇ ಬರುತ್ತಾನೆ !” ಎಂದು ಉದ್ಗರಿಸಿದ್ದರು. ಯಾವುದು ಆ ಜ್ಯೋತಿ? ಯಾರು ಆ ವ್ಯಕ್ತಿ ? ಕಾಶೀ ವಿಶ್ವೇಶ್ವರನೇ ಆಜ್ಯೋತಿ, ನರೇಂದ್ರನೇ ಆ ವ್ಯಕ್ತಿ ! ಹೀಗೆ ನರೇಂದ್ರನ ಆಗಮನದ ಕುರುಹುಗಳನ್ನು ಶ್ರೀರಾಮಕೃಷ್ಣರು ಮೊದಲೇ ಕಂಡುಕೊಂಡಿದ್ದರು.</p>
  <p>ನರೇಂದ್ರ ಮೂರನೇ ಬಾರಿ ತಮ್ಮಲ್ಲಿಗೆ ಬಂದಾಗ ಅವರು ಆತನನ್ನು ಸಮಾಧಿ ಸ್ಥಿತಿಗೇರಿಸಿ ಅವನ ಪೂರ್ವಾಪರಗಳನ್ನೆಲ್ಲ ತಿಳಿದುಕೊಂಡರೂ ಅವನಿಗೆ ಮಾತ್ರ ಅದಾವುದನ್ನೂ ತಿಳಿಯಗೊಡಲೇ ಇಲ್ಲ ! ಏಕಿರಬಹುದು ? ಅದು ಶ್ರೀರಾಮಕೃಷ್ಣರ ಇಚ್ಛೆ. ಅವನು ಈಗಲೇ ತನ್ನ ಸ್ವಸ್ವರೂಪವನ್ನು ತಿಳಿಯುವಂತಾಗಬಾರದು ಎನ್ನುವುದು ಅವರ ಉದ್ದೇಶ. ಏಕೆಂದರೆ ಅವನಿನ್ನೂ ಅದಕ್ಕೆ ಸಿದ್ಧನಾಗಿಲ್ಲ. ಒಂದು ವೇಳೆ ಅಂತಹ ತಿಳಿವಳಿಕೆಯೇನಾದರೂ ಉಂಟಾದರೆ ಅವನು ಭಯಭೀತನಾಗಿ ತಲ್ಲಣಿಸಿಹೋಗುತ್ತಾನೆ ಎನ್ನುವುದನ್ನು ಅವರು ಮನಗಂಡಿದ್ದರು. ಅವನು ಎರಡನೆಯ ಸಲ ತಮ್ಮಲ್ಲಿಗೆ ಬಂದಿದ್ದಾಗಲೇ ಅಂತಹ ಅನುಭವವೊಂದು ಕಿಂಚಿತ್ ಆದಾಗ ಅವನು ಕಂಗಾಲಾಗಿ, ‘ಇದೇನು ಮಾಡುತ್ತಿದ್ದೀರಿ ! ನನಗೆ ಮನೆಯಲ್ಲಿ ತಾಯ್ತಂದೆಯರಿದ್ದಾರೆ’ ಎಂದು ಗಟ್ಟಿಯಾಗಿ ಕೂಗಿಕೊಳ್ಳಲಿಲ್ಲವೆ ? ಅವನು ಹಾಗೆ ತಲ್ಲಣಿಸಿದ್ದನ್ನು ಕಂಡಾಗ ಶ್ರೀರಾಮಕೃಷ್ಣರಿಗೇ ಸಂದೇಹವುಂಟಾಗಿಬಿಟ್ಟಿತ್ತು–ತಾವು ಹಿಂದೆ ದರ್ಶನದಲ್ಲಿ ಕಂಡಿದ್ದ ವ್ಯಕ್ತಿ ಇವನೆಯೇ ?– ಎಂದು. ಆದ್ದರಿಂದಲೇ ಮೂರನೆಯ ಭೇಟಿಯಲ್ಲಿ ಅವರು ಅವನನ್ನು ಸಮಾಧಿಸ್ಥಿತಿಗೇರಿಸಿ, ಅವನ ವೃತ್ತಾಂತವನ್ನೆಲ್ಲ ಕೇಳಿ ಖಚಿತಪಡಿಸಿಕೊಂಡದ್ದು.</p>
  <p>ನರೇಂದ್ರನಂತೂ ಈ ಅನುಭವದಿಂದ ಸಂಪೂರ್ಣ ತತ್ತರಿಸಿಹೋದ. ಈ ಅತಿಮಾನುಷ ಅಲೌಕಿಕ ಶಕ್ತಿಯ ಮುಂದೆ ತನ್ನ ಬದ್ಧಿಶಕ್ತಿ-ಇಚ್ಛಾಶಕ್ತಿಗಳೆಲ್ಲ ತೀರಾ ದುರ್ಬಲವೆಂದು ಅವನಿಗೆ ಮನದಟ್ಟಾಯಿತು. ಹಾಗಲ್ಲದಿದ್ದರೆ ತಾನು ಅಷ್ಟೊಂದು ಎಚ್ಚರ ವಹಿಸಿಯೂ, ಅವರ ಪ್ರಭಾವಕ್ಕೆ ಒಳಗಾಗಲೇಬಾರದೆಂದು ದೃಢನಿಶ್ಚಯ ಮಾಡಿಯೂ ಏನೇನೂ ಪ್ರಯೋಜನವಾಗಲಿಲ್ಲವಲ್ಲ, ಹೇಗದು ! ಅಧ್ಯಾತ್ಮದ ಬಗೆಗಿನ ಅವನ ಹಿಂದಿನ ಕಲ್ಪನೆಗಳ ಕಟ್ಟಡ ಬಿರುಕುಬಿಟ್ಟಿತು. ಅವನೀಗ ಆಲೋಚಿಸತೊಡಗಿದ–‘ನಾನೆಂದುಕೊಂಡಿದ್ದಂತೆ ಶ್ರೀರಾಮಕೃಷ್ಣರು ಹುಚ್ಚರಂತೂ ಆಗಿರಲು ಸಾಧ್ಯವಿಲ್ಲ. ಮಾತ್ರವಲ್ಲ, ಅವರು ದೈವೀಶಕ್ತಿಸಂಪನ್ನರಾದ ಮಹಾಪುರುಷರೇ ಆಗಿರಬೇಕು. ನನ್ನಂತಹ ಯಾವ ವ್ಯಕ್ತಿಯ ಮನಸ್ಸನ್ನಾದರೂ ಇಚ್ಛಾಮಾತ್ರದಿಂದ ಪರಿವರ್ತಿಸಿ, ಉನ್ನತ ಸ್ತರಕ್ಕೇರಿಸುವ ಶಕ್ತಿ ಅವರಿಗಿರುವುದು ನಿಸ್ಸಂಶಯ. ಇಂತಹ ಮಹಾತ್ಮರ ಕೃಪೆಗೊಳಗಾಗಬೇಕಾದರೆ ಅದು ನನ್ನ ಪರಮಸೌಭಾಗ್ಯವೇ ಸರಿ.’</p>
  <p>ಕಾಮಕಾಂಚನಗಳ ಬೆಡಗಿಗೆ ಮರುಳಾಗಿ ತಲೆಕೆಟ್ಟು ನಡೆದುಕೊಳ್ಳುವ ಲೋಕದ ಕೋಟಿಕೋಟಿ ಹುಚ್ಚು ಜನಗಳ ಮಧ್ಯೆ ತಲೆ ಸರಿಯಾಗಿರುವವರು ಇವರೊಬ್ಬರೇ ಎಂದು ಅವನಿಗನ್ನಿಸತೊಡಗಿತು. ಆದರೆ ಶ್ರೀರಾಮಕೃಷ್ಣರು ಆ ಮೊದಲ ಭೇಟಿಯಲ್ಲಿ ತನ್ನೊಡನೆ ವರ್ತಿಸಿದ ರೀತಿ ಮಾತ್ರ ಅವನಿಗೆ ಒಗಟಾಗಿ ತೋರುತ್ತಿತ್ತು. ತಾನು ಶ್ರೀರಾಮಕೃಷ್ಣರ ಲೀಲಾಸಹಚರನಾಗಿದ್ದಕೊಂಡು, ಅವರ ಅದ್ಭುತಕಾರ್ಯಗಳಲ್ಲಿ ವಹಿಸಬೇಕಾದ ಮಹತ್ತರ ಪಾತ್ರವನ್ನು ಅವನು ಕಾಲಾಂತರದಲ್ಲಿ –ಇನ್ನೂ ಹಲವಾರು ಪರೀಕ್ಷೆ-ನಿರೀಕ್ಷೆಗಳಾದ ಮೇಲಷ್ಟೇ–ತಿಳಿಯಬೇಕಾಗಿದೆ.</p>
  <p>ಅಂತೂ ಶ್ರೀರಾಮಕೃಷ್ಣರ ಆ ದಿವ್ಯ ಸ್ವರ್ಶದ ಮುಹೂರ್ತದಿಂದಲೇ ನರೇಂದ್ರ ಅವರಿಗೆ ಸೇರಿದವನಾಗಿಬಿಟ್ಟ. ಅವನೀಗ ಶ್ರೀರಾಮಕೃಷ್ಣರ ಸ್ವತ್ತು. ಆದರೆ ಆ ಬಗೆಯ ಪರಾಧೀನತೆ ಬಂಧನಕಾರಿಯಲ್ಲ. ಶ್ರೀರಾಮಕೃಷ್ಣರ ಸಂಸ್ವರ್ಶವೆನ್ನುವುದು ಮುಕ್ತಿದಾಯಕವಾದದ್ದು. ಅವನು ಪೂರ್ವಗ್ರಹಗಳೆಂಬ ಬಂಧನಗಳಿಂದ ಮುಕ್ತನಾಗುವ ಸಂದರ್ಭವೊದಗಿದೆ.</p>
  <p>ಹಿಂದೂ ಪರಂಪರೆಯಲ್ಲಿ ಗುರು-ಶಿಷ್ಯ ಬಾಂಧವ್ಯಕ್ಕೆ ಮಹತ್ವದ ಸ್ಥಾನ. ಆದರೆ ಹಿಂದೆ, ಆಧ್ಯಾತ್ಮಿಕ ಜೀವನದಲ್ಲಿ ಗುರುವಿಗೊಂದು ಪಾತ್ರವಿದೆಯೆಂದು ಒಪ್ಪಿದವನೇ ಅಲ್ಲ ನರೇಂದ್ರ.‘ಎಷ್ಟಾದರೂ ಮನುಷ್ಯ ಮನುಷ್ಯನೇ; ಅಧ್ಯಾತ್ಮವೋ ಬಹಳ ಸೂಕ್ಷ್ಮ. ಇಂತಹ ಸೂಕ್ಷ್ಮ ವಿಷಯದಲ್ಲಿ ಮನುಷ್ಯ ಸಹಜವಾದ ಸಕಲ ಲೋಪದೋಷಗಳಿಂದಲೂ ಕೂಡಿರುವಂಥವನೊಬ್ಬನು ಇನ್ನೊಬ್ಬ ವ್ಯಕ್ತಿಗೆ ಮಾರ್ಗದರ್ಶನ ನೀಡುವುದೆಂದರೇನು !<br/>ಕುರುಡ ಕುರುಡನಿಗೆ ದಾರಿತೋರಬಲ್ಲನೆ ? ಅಂತಹ ಒಬ್ಬ ‘ಗುರು’ವಿನ ಕೈಯಲ್ಲಿ ಸಿಕ್ಕಿಹಾಕಿಕೊಂಡು, ಅವನು ಗಳಹಿದ್ದನ್ನೆಲ್ಲ ಮರುಮಾತಿಲ್ಲದೆ ಒಪ್ಪಿಕೊಂಡು, ಅವನ ಗುಲಾಮನಾಗಿರುವುದಕ್ಕಿಂತ ಮೂರ್ಖತನ ಇನ್ನೊಂದಿಲ್ಲ’–ಇದು ನರೇಂದ್ರನ ಅಭಿಮತ. ಬ್ರಾಹ್ಮಸಮಾಜದ ಸಂಪರ್ಕದಿಂದಾಗಿ ಅವನ ಈ ನಂಬಿಕೆ ಮತ್ತಷ್ಟು ದೃಢವಾಗಿತ್ತು. ಆದರೆ ಈಗ ಎರಡು ಸಲ ಶ್ರೀರಾಮಕೃಷ್ಣರ ದಿವ್ಯ ಸ್ವರ್ಶವಾಯಿತೋ ಇಲ್ಲವೋ, ಅದು ಬದಲಾಗಿಹೋಯಿತು. ದೇವರೊಬ್ಬನೇ ದಾರಿತೋರಬಲ್ಲವನು ಎಂದು ಅವನು ಹಿಂದೆ ವಾದಿಸುತ್ತಿದ್ದ. ಆದರೆ ಈಗ ಅವನಿಗೆ ಅನಿಸಿತು–ಸಾಧಾರಣ ಜನಗಳ ಬುದ್ಧಿಗೆ ಎಟುಕಬಲ್ಲ ದೇವರ ಕಲ್ಪನೆಯಾದರೂ ಎಷ್ಟು ಸಂಕುಚಿತ! ಪ್ರೇಮ-ಪಾವಿತ್ರ್ಯಗಳಲ್ಲೂ ತ್ಯಾಗ-ತಪಸ್ಸುಗಳಲ್ಲೂ ಅಂತಹ ‘ದೇವರ’ನ್ನೇ ಮೀರಿಸಬಲ್ಲ ವ್ಯಕ್ತಿಗಳು ಈ ಭೂಮಿಯಲ್ಲೇ ಇರಬಲ್ಲರು. ಅಂಥವರ ಸಂಖ್ಯೆ ತೀರ ಅಲ್ಪವಾದರೂ, ಅಂಥವರು ಜನ್ಮತಾಳುವುದಂತೂ ನಿಜ. ಅಂಥ ಮಹಾತ್ಮರು ನಿಜಕ್ಕೂ ಇತರ ಸಾಮಾನ್ಯರಿಗೆ ಗುರುಗಳಾಗಬಲ್ಲರು. ಮತ್ತು ಅವರನ್ನು ಗುರುವಾಗಿ ಸ್ವೀಕರಿಸುವುದರ ಮೂಲಕ ಇತರರು ಧನ್ಯರಾಗುವುದರಲ್ಲಿ ಅಚ್ಚರಿಯಿಲ್ಲ’ ಎಂದು. ಆದ್ದರಿಂದ ಅವನೀಗ ಶ್ರೀರಾಮಕೃಷ್ಣರನ್ನು ಗುರುವೆಂದು ಸ್ವೀಕರಿಸಲು ಮಾನಸಿಕವಾಗಿ ಸಿದ್ಧನಾದ, ಆದರೆ ಒಂದು ಷರತ್ತಿನ ಮೇಲೆ–ತಾನು ತನ್ನ ವಿಚಾರಸ್ವಾತಂತ್ರ್ಯವನ್ನು ಮಾತ್ರ ಎಂದೆಂದಿಗೂ ಬಿಟ್ಟುಕೊಡಲಾರೆ ಎಂದು.</p>
  <p>ಈ ವಿಚಾರಸ್ವಾತಂತ್ರ್ಯದ ಚಿಂತೆ ನರೇಂದ್ರನನ್ನು ಒಂದು ಗೀಳಿನಂತೆಯೇ ಹಿಡಿದುಕೊಂಡಿತ್ತು. ಅದಕ್ಕೆ ಪ್ರಬಲ ಕಾರಣವೂ ಇಲ್ಲದಿರಲಿಲ್ಲ. ಅವನು ಮನುಷ್ಯರ ವರ್ತನೆಯನ್ನು ಚೆನ್ನಾಗಿ ಗಮನಿಸಿದ್ದವನು. ಅವನು ತನ್ನೊಳಗೇ ಹೇಳಿಕೊಂಡ–‘ಪ್ರಬಲ ವ್ಯಕ್ತಿತ್ವದ ಇಂತಹ ಮಹಾಪುರುಷರ ಸಂಪರ್ಕಕ್ಕೆ ಬಂದಾಗ ಇತರ ಸಾಮಾನ್ಯರು ತಮ್ಮ ವಿವೇಚನಾಶಕ್ತಿಯನ್ನು ಉಪಯೋಗಿಸಹೋಗದೆ, ಅವರು ಹೇಳುವುದನ್ನು ಅರ್ಧ ಪರೀಕ್ಷೆ ಮಾಡಿ, ಇಲ್ಲವೆ ಪರೀಕ್ಷೆಯನ್ನೇ ಮಾಡದೆ ನಂಬಿಬಿಡುತ್ತಾರೆ. ನಾನು ಮಾತ್ರ ಎಷ್ಟೇ ಕಷ್ಟವಾಗಲಿ, ಇಂತಹ ಅವಿವೇಕಕ್ಕೆ ಎಡೆಗೊಡಲಾರೆ. ಶ್ರಿರಾಮಕೃಷ್ಣರು ಪಡೆದುಕೊಳ್ಳುತ್ತಾರೆಂದು ಹೇಳುವ ದರ್ಶನಗಳನ್ನಾಗಲಿ, ಅನುಭವಗಳನ್ನಾಗಲಿ– ನನಗೆ ಅವು ಲಭ್ಯವಾದಹೊರತು, ಇಲ್ಲವೆ ಆ ಮಾತುಗಳನ್ನು ಅತಿ ತೀಕ್ಷ್ಣವಾದ ಪರೀಕ್ಷೆಗೆ ಒಳಪಡಿಸಿದಹೊರತು–ನಂಬಲಾರೆ. ಇದರಿಂದಾಗಿ ಅವರ ಅಸಮಾಧಾನಕ್ಕೆ ಗುರಿಯಾಗಬೇಕಾದರೂ ಸರಿಯೆ. . . ’</p>
</html>
