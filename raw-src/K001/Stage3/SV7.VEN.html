<?xml version="1.0"?>
<html>
  <p class="noindent">ಮಾಡುವುದು ಯಾವಾಗ ?” ಈತ ಸ್ವತಃ ತಾನೇ ದೇವರ ಧ್ಯಾನ ಮಾಡದೆ, ಇತರರು ಬರುವುದು- ಹೋಗುವುದನ್ನೇ ಗಮನಿಸುತ್ತ ಕುಳಿತುಕೊಂಡಿರುವವನು ; ಇಂಥವನು ಶ್ರೀರಾಮಕೃಷ್ಣರಿಗೆ ಈ ಮಾತುಗಳನ್ನು ಹೇಳುತ್ತಿದ್ದಾನೆ ! ಅಲ್ಲದೆ ಅವರು ಇನ್ನು ಧ್ಯಾನ ಮಾಡಿ ಸಾಧಿಸಬೇಕಾದ್ದೇನಿದೆ ? ಸಾಕ್ಷಾತ್ಕಾರದ ಅತ್ಯುನ್ನತ ಶಿಖರವನ್ನೇ ಏರಿರುವವರು ಅವರು. ಆದರೆ ಹಿಂದೆಯೇ ನೋಡಿದಂತೆ ಅವರದು ಬಾಲಕಸ್ವಭಾವ. ಹೋಗಿ ಜಗನ್ಮಾತೆಯನ್ನು ಕೇಳುತ್ತಾರೆ–‘ಹಾಜರಾ ಹೀಗೆ ಹೇಳುತ್ತಾ ನಲ್ಲ, ಏನು ಮಾಡಲಿ ?’ ಎಂದು. ತಕ್ಷಣ ಜಗನ್ಮಾತೆ ಅವರಿಗೆ ಸಮಾಧಿಸ್ಥಿತಿಯಲ್ಲಿ ನೆನಪಿಸಿಕೊಡು ತ್ತಾಳೆ–“ಎಲ್ಲ ಮನುಷ್ಯರ ರೂಪದಲ್ಲೂ ವ್ಯಕ್ತವಾಗಿರುವವಳು ನಾನೇ ; ಆದರೆ ಪರಿಶುದ್ಧಾತ್ಮ ರಲ್ಲಿ ವಿಶೇಷವಾಗಿ ಪ್ರಕಟವಾಗಿದ್ದೇನೆ” ಎಂದು. ಉತ್ತರ ಸ್ಪಷ್ಟವಾಗಿದೆ. ನರೇಂದ್ರಾದಿಗಳೆಲ್ಲ ಪರಿಶುದ್ಧಾತ್ಮರು. ಆದ್ದರಿಂದ ಪರಮಾತ್ಮ ಅವರಲ್ಲಿ ವಿಶೇಷವಾಗಿ ಪ್ರಕಟಗೊಂಡಿದ್ದಾನೆ. ಅದಕ್ಕೇ ಶ್ರೀರಾಮಕೃಷ್ಣರಿಗೆ ಅವರೆಂದರೆ ವಿಶೇಷ ಪ್ರೀತಿ, ವಿಶೇಷ ಆನಂದ. ಜಗನ್ಮಾತೆಯಿಂದ ಆ ಉತ್ತರ ಪಡೆದು ಸಹಜಸ್ಥಿತಿಗೆ ಮರಳಿದಾಗ ಶ್ರೀರಾಮಕೃಷ್ಣರು ಹಾಜರಾನ ಮೇಲೆ ಸಿಟ್ಟುಗೊಂಡು ತಮ್ಮಷ್ಟಕ್ಕೆ ತಾವೇ ಅಂದುಕೊಳ್ಳುತ್ತಾರೆ : “ಎಂಥ ದುಷ್ಟ ಇವನು ! ನನ್ನ ಮನಸ್ಸನ್ನೆಲ್ಲ ಕದಡಿಬಿಟ್ಟ ನಲ್ಲ !” ಆದರೆ ಮತ್ತೆ ತಾವೇ ಸಮಾಧಾನ ಮಾಡಿಕೊಳ್ಳುತ್ತಾರೆ : “ಹೋಗಲಿ, ಆ ಬಡಪಾಯಿ ಯನ್ನೇಕೆ ಬೈಯುವುದು ? ಅವನಿಗೆ ಇದೆಲ್ಲ ಹೇಗೆ ಅರ್ಥವಾಗಬೇಕು!”</p>
  <p>ಶ್ರೀರಾಮಕೃಷ್ಣರು ಇನ್ನೊಮ್ಮೆ ಭಕ್ತರೆದುರು ಹೇಳುತ್ತಾರೆ :</p>
  <p>“ಈ ಪರಿಶುದ್ಧ ಹೃದಯದ ಹುಡುಗರನ್ನೆಲ್ಲ ನಾನು ಸಾಕ್ಷಾತ್ ನಾರಾಯಣಸ್ವರೂಪರು ಅಂತಲೇ ಭಾವಿಸುತ್ತೇನೆ. ನರೇಂದ್ರ ಮೊದಲ ಸಲ ಇಲ್ಲಿಗೆ ಬಂದಾಗ ನೋಡುತ್ತೇನೆ–ಅವನಲ್ಲಿ ದೇಹಭಾವನೆಯೇ ಇರಲಿಲ್ಲ. ನಾನು ಅವನ ಎದೆಯನ್ನು ಮುಟ್ಟಿದ ತಕ್ಷಣವೇ ಅವನಿಗೆ ಬಾಹ್ಯಪ್ರಜ್ಞೆ ತಪ್ಪಿಹೋಯಿತು ; ಅಂಥ ಪರಿಶುದ್ಧ ಆತ. ಕ್ರಮೇಣ ನನಗೆ ಅವನನ್ನು ಮತ್ತೆಮತ್ತೆ ನೋಡಬೇಕು ಎನ್ನುವ ಭಾವನೆ ಬೆಳೆಯುತ್ತ ಬಂತು. ಅವನನ್ನು ನೋಡದೆ ಇದ್ದರೆ ಮನಸ್ಸಿಗೆ ತುಂಬ ನೋವಾಗುತ್ತಿತ್ತು. ಆಗ ಒಮ್ಮೆ ನಾನು ಕಾಳೀದೇವಾಲಯದ ಅಧಿಕಾರಿಯಾದ ಭೋಲಾ ನಾಥನನ್ನು ಕೇಳಿದೆ–‘ಏನಪ್ಪ, ನನಗೆ ಈ ತರಹದ ಭಾವ ಏಕೆ ಬರುತ್ತಿದೆ ? ಅದೂ ಒಬ್ಬ ಹುಡುಗನ ಮೇಲೆ ! ಅದರಲ್ಲೂ ಅವನೊಬ್ಬ ಕಾಯಸ್ಥರ ಜಾತಿಯವನು !’ ಅದಕ್ಕೆ ಭೋಲಾನಾಥ ಹೇಳಿದ : ‘ಮಹಾಶಯರೆ ; ಎಲ್ಲ ಸರಿಯಾಗಿಯೇ ಇದೆ. ಮಹಾಭಾರತದಲ್ಲಿ ಹೇಳಿದೆ–ಯಾರ ಮನಸ್ಸು ಸಮಾಧಿಸ್ಥಿತಿಗೆ ಮುಟ್ಟಿ ಸಹಜಸ್ಥಿತಿಗೆ ಹಿಂದಿರುಗುತ್ತದೆಯೋ, ಅಂಥವರು ಸತ್ವಗುಣ ತುಂಬಿರುವ ವ್ಯಕ್ತಿಗಳ ಜೊತೆಯಲ್ಲಿ ಮಾತ್ರವೇ ಸಂತೋಷವಾಗಿರಬಲ್ಲರು ; ಉನ್ನತ ಅಧ್ಯಾತ್ಮ ಶೀಲ ವ್ಯಕ್ತಿಗಳ ಜೊತೆಯಲ್ಲಿ ಮಾತ್ರವೇ ಅವರಿಗೆ ಆನಂದ ಅಂತ. ಭೋಲಾನಾಥ ಹೇಳಿದ ಈ ಮಾತನ್ನು ಕೇಳಿದ ಮೇಲೆಯೇ ನನಗೆ ಸ್ವಲ್ಪ ಸಮಾಧಾನವಾಯಿತು.”</p>
  <p>ನರೇಂದ್ರನ ಗುಣಗಾನ ಮಾಡುವುದೆಂದರೆ ಶ್ರೀರಾಮಕೃಷ್ಣರಿಗೆ ಎಲ್ಲಿಲ್ಲದ ಉತ್ಸಾಹ. ಒಮ್ಮೆ ಯದುಮಲ್ಲಿಕನ ಉದ್ಯಾನಗೃಹದ ಅಧಿಕಾರಿಯಾದ ರತನ್ ಎಂಬವನ ಮುಂದೆ ನರೇಂದ್ರನನ್ನು ಕೊಂಡಾಡುತ್ತ ಹೇಳುತ್ತಾರೆ : “ನೋಡು, ಈ ಹುಡುಗರೆಲ್ಲರೂ ಜಾಣರೇ ; ಬಹಳ ಒಳ್ಳೆಯವರೇ. ಆದರೆ ನರೇಂದ್ರನಂಥವನನ್ನು ನಾನೆಲ್ಲೂ ನೋಡಿಲ್ಲ. ಅವನು ಹಾಡುಗಾರಿಕೆಯಲ್ಲಿ, ವಾದ್ಯಗಳನ್ನು ನುಡಿಸುವುದರಲ್ಲಿ ಎಷ್ಟು ನಿಪುಣನೋ ಜ್ಞಾನಸಂಪಾದನೆಯಲ್ಲೂ ಅಷ್ಟೇ ಪ್ರಚಂಡ ; ಸಂಭಾಷಣೆ ನಡೆಸುವುದರಲ್ಲಿ ಎಷ್ಟು ಗಟ್ಟಿಗನೋ ಆಧ್ಯಾತ್ಮಿಕವಾಗಿಯೂ ಅಷ್ಟೇ ಸಮರ್ಥ ! ಧ್ಯಾನಕ್ಕೆ ಕುಳಿತನೆಂದರೆ ಇಡೀ ರಾತ್ರಿ ಮೈಮೇಲೆ ಪರಿವೆಯೇ ಇರುವುದಿಲ್ಲ. ನನ್ನ ನರೇಂದ್ರ ಇದ್ದಾನಲ್ಲ, ಅವನು ಖೋಟಾ ಅಲ್ಲ, ತಾಜಾ ನಾಣ್ಯ ; ಬಡಿದರೆ ‘ಠಣಾರ್​’ ಎಂಬ ಶುದ್ಧವಾದ ನಾದವೇ ಬರುತ್ತದೆ . . . ಇತರ ಹುಡುಗರೆಲ್ಲ ಹಾಗೂ ಹೀಗೂ ಕಷ್ಟಪಟ್ಟು ಎರಡುಮೂರು ಪರೀಕ್ಷೆಗಳನ್ನು ಪಾಸುಮಾಡಿದರೆ ಅವರ ಮಟ್ಟಿಗೆ ಅದೇ ಬಹಳ ದೊಡ್ಡದು. ಅಲ್ಲಿಗೆ ಅವರದ್ದೆಲ್ಲ ಮುಗಿಯಿತು. ಆದರೆ ನರೇಂದ್ರ ಹಾಗಲ್ಲ. ಅವನಿಗೆ ಎಲ್ಲವೂ ಲೀಲಾಜಾಲ. ಪರೀಕ್ಷೆ ಪಾಸು ಮಾಡುವುದೆಲ್ಲ ಅವನಿಗೆ ನೀರು ಕುಡಿದಂತೆ. ಅಲ್ಲದೆ ಅವನು ಬ್ರಾಹ್ಮಸಮಾಜಕ್ಕೆ ಹೋಗುತ್ತಾನೆ. ಆದರೆ ಅವನು ಉಳಿದ ಬ್ರಾಹ್ಮ ಸದಸ್ಯರಂತಲ್ಲ ; ಅವನು ನಿಜವಾದ ಬ್ರಹ್ಮಜ್ಞಾನಿ ! ಅವನು ಧ್ಯಾನಕ್ಕೆ ಕುಳಿತಾಗ ಬೆಳಕು ಕಾಣುತ್ತಾನೆ ! ನಾನು ನರೇಂದ್ರನನ್ನು ಅಷ್ಟೊಂದು ಪ್ರೀತಿಸುವುದು ಸುಮ್ಮಸುಮ್ಮನೆ ಎಂದು ತಿಳಿದುಕೊಂಡೆಯಾ ?”</p>
  <p>ಇನ್ನೊಂದು ಸಲ, ತಮ್ಮ ಇತರ ಭಕ್ತರೊಂದಿಗೆ ನರೇಂದ್ರನನ್ನು ಹೋಲಿಸುತ್ತ ಅವನ ಹಿರಿಮೆಯನ್ನು, ಶ್ರೇಷ್ಠತೆಯನ್ನು ವರ್ಣಿಸುತ್ತಾರೆ :</p>
  <p>“ನರೇಂದ್ರ ಅತ್ಯಂತ ಉನ್ನತ ಮಟ್ಟಕ್ಕೆ–ಅಖಂಡ ಸಚ್ಚಿದಾನಂದ ಸಾಮ್ರಾಜ್ಯಕ್ಕೆ ಸೇರಿದವನು. ಅವನು ಸ್ವಭಾವತಃ ಪೌರುಷವಂತ. ಇಲ್ಲಿಗೆ ಎಷ್ಟೊಂದು ಜನ ಬರುತ್ತಾರೆ, ಆದರೆ ನರೇಂದ್ರ ನಂಥವರು ಇನ್ನೊಬ್ಬರಿಲ್ಲ.</p>
  <p>“ಆಗಾಗ ನಾನು ಭಕ್ತರ ಸಾಮರ್ಥ್ಯವನ್ನು ತೂಗಿ ನೋಡುತ್ತಿರುತ್ತೇನೆ. ಅವರಲ್ಲಿ ಕೆಲವರು ಹತ್ತು ದಳದ ಪದ್ಮದ ಹಾಗೆ ಕಾಣುತ್ತಾರೆ ; ಇನ್ನು ಕೆಲವರು ಹದಿನಾರು ದಳದ ಪದ್ಮದಂತೆ ; ಇನ್ನು ಕೆಲವರು ಶತದಳ ಪದ್ಮದಂತೆ ಕಾಣುತ್ತಾರೆ. ಆದರೆ ನರೇಂದ್ರ ಇದ್ದಾನಲ್ಲ, ಅವನು ಮಾತ್ರ ಸಹಸ್ರದಳ ಪದ್ಮ.ಇತರ ಭಕ್ತರೆಲ್ಲ ತಂಬಿಗೆ-ಬಿಂದಿಗೆಗಳಾದರೆ ನರೇಂದ್ರ ದೊಡ್ಡ ಗುಡಾಣ. ಇತರರೆಲ್ಲ ಕೆರೆಕುಂಟೆಗಳಾದರೆ ನರೇಂದ್ರ ಮಹಾಸರೋವರ.</p>
  <p>“ನರೇಂದ್ರ ಯಾರ ಹಿಡಿತಕ್ಕೂ ಸಿಕ್ಕುವವನಲ್ಲ. ಅವನು ಇಂದ್ರಿಯಸುಖಗಳಿಗೆ ಅಂಟಿಕೊಂಡು ಅವುಗಳ ವಶನಾಗುವವನಲ್ಲ. ಅವನು ಗಂಡು ಪಾರಿವಾಳದಂತೆ ; ಗಂಡುಪಾರಿವಾಳದ ಕೊಕ್ಕನ್ನು ಗಟ್ಟಿಯಾಗಿ ಹಿಡಿದುಕೊಂಡರೆ ಅದು ತಪ್ಪಿಸಿಕೊಂಡು ಹಾರಿಹೋಗುತ್ತದೆ, ಆದರೆ ಹೆಣ್ಣು ಪಾರಿವಾಳ ಹಾಗೆ ಮಾಡಲಾರದು. ನರೇಂದ್ರನದು ಪುರುಷಸ್ವಭಾವ. ಆದ್ದರಿಂದಲೇ ಅವನು ಗಾಡಿಯ ಬಲಭಾಗಕ್ಕೆ ಕುಳಿತುಕೊಳ್ಳುತ್ತಾನೆ. ಆದರೆ ಭವನಾಥನದ್ದು ಸ್ತ್ರೀಸ್ವಭಾವ. ಆದ್ದರಿಂದಲೇ ಅವನು ಗಾಡಿಯ ಎಡಭಾಗದಲ್ಲಿ ಕುಳಿತುಕೊಳ್ಳುವುದು. ಯಾವುದಾದರೂ ಸಭೆಗೆ ಹೋದಾಗ ನರೇಂದ್ರ ನನ್ನ ಜೊತೆಯಲ್ಲಿದ್ದುಬಿಟ್ಟರೆ ನನಗೆ ತುಂಬ ಧೈರ್ಯ !” ಹೀಗೆ ನರೇಂದ್ರನ ಗುಣ ಸ್ವಭಾವಗಳನ್ನು ಎಷ್ಟು ಪರಿಯಾಗಿ ವರ್ಣಿಸಿದರೂ ಅವರಿಗೆ ತೃಫ್ತಿಯಿಲ್ಲ.</p>
  <p>ಒಮ್ಮೆ ಕಾರಣಾಂತರದಿಂದ ಕೆಲದಿನಗಳವರೆಗೆ ನರೇಂದ್ರ ದಕ್ಷಿಣೇಶ್ವರಕ್ಕೆ ಹೋಗಿರಲಿಲ್ಲ. ಒಂದು ದಿನ ಅವನು ಮನೆಯಲ್ಲಿ ಮಹಡಿಯ ಮೇಲೆ ತನ್ನ ಸ್ನೇಹಿತರೊಂದಿಗೆ ಯಾವುದೋ ವಿಷಯವಾಗಿ ಚರ್ಚಿಸುತ್ತ ಕುಳಿತಿದ್ದಾನೆ. ಆಗ ಕೆಳಗಡೆಯಿಂದ “ನರೇನ್, ಓ ನರೇನ್ !” ಎಂಬ ಮಧುರ ಸ್ವರವೊಂದು ಕೇಳಿಬಂತು. ಆ ದನಿ ಅವನಿಗೆ ಸುಪರಿಚಿತ. ಕೂಡಲೇ ಕೆಳಗೆ ಓಡಿಬಂದು ನೋಡುತ್ತಾನೆ–ಶ್ರೀರಾಮಕೃಷ್ಣರು ಬಂದುಬಿಟ್ಟಿದ್ದಾರೆ ! ಅವನನ್ನು ಕಂಡು ಅವರು ಅಶ್ರುನಯನ ರಾಗಿ, “ನರೇನ್, ಯಾಕಪ್ಪ ಇಷ್ಟು ದಿವಸ ಬರಲೇ ಇಲ್ಲ !” ಎಂದು ವಾತ್ಸಲ್ಯದಿಂದ ವಿಚಾರಿಸಿ ದರು. ಆ ಪ್ರೀತಿಯನ್ನು ಕಂಡು ನರೇಂದ್ರ ಮೂಕನಾದ. ಬಳಿಕ ಅವರನ್ನು ಒಳಕ್ಕೆ ಬರಮಾಡಿ ಕೊಂಡು ಕುಳ್ಳಿರಿಸಿದ. ಶ್ರೀರಾಮಕೃಷ್ಣರು ಅವನಿಗಾಗಿ ಸಿಹಿತಿನಿಸು ತಂದಿದ್ದರು ; ಈಗ ಅದನ್ನು ಅವನಿಗೆ ತಮ್ಮ ಕೈಗಳಿಂದಲೇ ತಿನ್ನಿಸಿ ಆನಂದಿಸಿದರು. ಬಳಿಕ, ಅವರ ಕೋರಿಕೆಯಂತೆ ನರೇಂದ್ರ ತಂಬೂರಿ ಮೀಟುತ್ತ ಭಾವಭರಿತನಾಗಿ ದೇವಿಯ ಒಂದು ಕೀರ್ತನೆಯನ್ನು ಹಾಡತೊಡಗಿದ. ಅವನ ಶುದ್ಧಹೃದಯದಿಂದ ಹೊರಹೊಮ್ಮಿದ ಮಧುರಗಾಯನವನ್ನು ಕೇಳುತ್ತ ಶ್ರೀರಾಮ ಕೃಷ್ಣರು ಸಮಾಧಿಮಗ್ನರಾಗಿಬಿಟ್ಟರು. ಅವರ ನರೇಂದ್ರ ಪ್ರೇಮವನ್ನು ಶಬ್ದಗಳಿಂದ ಬಣ್ಣಿಸಿ ಮುಗಿಸಲುಂಟೆ ?</p>
  <p>ಶ್ರೀರಾಮಕೃಷ್ಣರು ತಮ್ಮೆಲ್ಲ ಯುವಶಿಷ್ಯರೊಂದಿಗೂ ಅತ್ಯಂತ ಆತ್ಮೀಯ ಬಾಂಧವ್ಯವನ್ನಿಟ್ಟು ಕೊಂಡಿದ್ದರು. ಆದರೆ ನರೇಂದ್ರನೊಂದಿಗಿನ ಅವರ ಸಂಬಂಧ ಮಾತ್ರ ಇತರ ಶಿಷ್ಯರೊಂದಿಗಿನ ದ್ದಕ್ಕಿಂತ ವಿಭಿನ್ನವಾದದ್ದು ; ಅದೊಂದು ವಿಶೇಷ ಸಂಬಂಧ. ಅವನನ್ನು ಸಂಧಿಸಿದ ಹೊಸತರಲ್ಲಿ ಒಮ್ಮೆ ಅವರು ಹೇಳಿದ್ದರು, “ನೋಡು, ನಿನ್ನಲ್ಲಿ ಸಾಕ್ಷಾತ್ ಶಿವ ಇದ್ದಾನೆ ; ನನ್ನಲ್ಲಿ ಶಕ್ತಿಯಿದ್ದಾಳೆ. ಆದರೆ ಶಿವ-ಶಕ್ತಿಯರು ಬೇರೆಯಲ್ಲ ಒಂದೇ !” ಈ ಮಾತುಗಳಾವುವೂ ನರೇಂದ್ರನಿಗೆ ಆಗ ಅರ್ಥವಾಗಲಿಲ್ಲವೆನ್ನಿ. ಇನ್ನೊಂದು ಮುಖ್ಯ ಸಂಗತಿಯನ್ನು ಇಲ್ಲಿ ಸ್ಮರಿಸಬಹುದು. ಏನೆಂದರೆ, ಶ್ರೀರಾಮಕೃಷ್ಣರು ಅವನಿಗೆ ತಮ್ಮ ವೈಯಕ್ತಿಕ ಸೇವೆಯನ್ನು ಮಾಡಲು ಅವಕಾಶ ಕೊಡುತ್ತಿರಲಿಲ್ಲ. ಏಕೆಂದರೆ, ಅವರು ಅವನಲ್ಲಿ ಸಾಕ್ಷಾತ್ ಶಿವನನ್ನು ಅಷ್ಟು ಸ್ಪಷ್ಟವಾಗಿ ಕಾಣುತ್ತಿದ್ದರು. ಅಲ್ಲದೆ, ಸೇವೆ ಮಾಡುವುದರ ಉದ್ದೇಶವಾದರೂ ಏನು ? ತನ್ನ ಅಂತಶ್ಶುದ್ಧಿಗಾಗಿ. ಆದರೆ ಯಾರ ಹೃದಯ ಅದಾಗಲೇ ಪರಮ ಪರಿಶುದ್ಧವಾಗಿದೆಯೋ ಅಂಥವರು ಸೇವೆ ಮಾಡಬೇಕಾದ ಅಗತ್ಯವಾದರೂ ಏನಿದೆ ? ಆದರೆ ತಾನು ಮಾತ್ರ ಈ ಭಾಗ್ಯವಿಶೇಷದಿಂದ ವಂಚಿತನಾದೆನಲ್ಲ ಎನ್ನುವುದು ನರೇಂದ್ರನ ಪರಿತಾಪ. ಆದ್ದರಿಂದ ಅವನು ತುಂಬ ನಮ್ರತೆಯಿಂದ ಒಂದಲ್ಲ ಒಂದು ಬಗೆಯ ಸೇವೆ ಮಾಡಲು ಮುಂದಾಗುತ್ತಿದ್ದ. ಆದರೆ ಶ್ರೀರಾಮಕೃಷ್ಣರು ಅದಕ್ಕೆ ಅವಕಾಶ ಕೊಡುತ್ತಲೇ ಇರಲಿಲ್ಲ ; “ನಿನ್ನ ದಾರಿ ಬೇರೆ” ಎಂದುಬಿಡುತ್ತಿದ್ದರು.</p>
  <p>ಆಧ್ಯಾತ್ಮಿಕ ಜೀವನದಲ್ಲಿ ಶಿಸ್ತಿಗೆ ಅಗ್ರಸ್ಥಾನ. ಆದ್ದರಿಂದ ಶ್ರೀರಾಮಕೃಷ್ಣರು ತಮ್ಮ ಶಿಷ್ಯರ ನಿದ್ರಾಹಾರಗಳು, ಧ್ಯಾನ-ಜಪ-ಪ್ರಾರ್ಥನೆಗಳು, ದೈನಂದಿನ ಕಾರ್ಯಕಲಾಪಗಳು–ಈ ಎಲ್ಲ ವಿಷಯಗಳಲ್ಲೂ ಕಟ್ಟುಪಾಡುಗಳನ್ನು ಮಾಡಿಟ್ಟಿದ್ದರು. ಆದರೆ ಆಶ್ಚರ್ಯದ ಸಂಗತಿಯೆಂದರೆ, ನರೇಂದ್ರನ ವಿಷಯದಲ್ಲಿ ಮಾತ್ರ ಅವರು ಯಾವ ನಿಯಮ-ನಿರ್ಬಂಧವನ್ನೂ ಹೇರಿರಲಿಲ್ಲ. ಅವರು ಎಲ್ಲರೆದುರಿಗೂ ಹೇಳುತ್ತಿದ್ದರು : “ನರೇಂದ್ರ ನಿತ್ಯಸಿದ್ಧ, ಜನ್ಮತಃ ಧ್ಯಾನಸಿದ್ಧ. ಅವನಿನ್ನು ಹೊಸದಾಗಿ ಧ್ಯಾನವನ್ನು ಕಲಿತು ಅಭ್ಯಾಸ ಮಾಡಬೇಕಿಲ್ಲ. ಅವನಲ್ಲಿ ಜ್ಞಾನಾಗ್ನಿಯೆಂಬುದು ಪ್ರಜ್ವಲಿಸುತ್ತಿದೆ. ಅವನು ಎಂತಹ ಅಶುದ್ಧವಾದ ಆಹಾರವನ್ನು ತಿಂದರೂ ಅದರ ದುಷ್ಪರಿಣಾಮ ವನ್ನು ಆ ಅಗ್ನಿಯು ಸುಟ್ಟು ಭಸ್ಮಮಾಡಿಬಿಡಬಲ್ಲದು. ಆದ್ದರಿಂದ ಅಶುದ್ಧ ಆಹಾರಸೇವನೆಯಿಂದ ಅವನ ಮನಸ್ಸು ಎಂದಿಗೂ ಮಲಿನಗೊಳ್ಳುವುದಿಲ್ಲ. ತನ್ನ ಜ್ಞಾನಖಡ್ಗದಿಂದ ಅವನು ಮಾಯಾ ಪಾಶವನ್ನು ಕತ್ತರಿಸಿಹಾಕಿಬಿಡುತ್ತಾನೆ. ಭುವನಮೋಹಿನೀ ಮಾಯೆ ಅವನನ್ನೆಂದಿಗೂ ಕಟ್ಟಿಹಾಕ ಲಾರಳು.” ಅವನ ಕುರಿತಾಗಿ ಇಂಥ ಮಾತುಗಳನ್ನೆಲ್ಲ ಕೇಳಿದವರು ಬೆಕ್ಕಸಬೆರಗಾಗುತ್ತಿದ್ದರು, ಆ ಮಾತುಗಳ ಮರ್ಮವನ್ನರಿಯಲಾಗದೆ ಸ್ತಬ್ಧರಾಗುತ್ತಿದ್ದರು. ಶ್ರೀರಾಮಕೃಷ್ಣರ ದರ್ಶನಕ್ಕಾಗಿ ಬರುತ್ತಿದ್ದ ಅನೇಕ ಭಕ್ತರು–ಮುಖ್ಯವಾಗಿ ಶ್ರೀಮಂತರು–ಹಣ್ಣುಹಂಪಲು, ಸಿಹಿತಿಂಡಿ ಇವು ಗಳನ್ನು ಕಾಣಿಕೆಯಾಗಿ ಅರ್ಪಿಸುತ್ತಿದ್ದರು. ಸಾಮಾನ್ಯವಾಗಿ ಶ್ರೀರಾಮಕೃಷ್ಣರು ಅವುಗಳಲ್ಲಿ ಒಂದು ತುಣುಕನ್ನು ಮಾತ್ರ ಪರಿಗ್ರಹಿಸಿ, ಉಳಿದುದನ್ನು ಭಕ್ತರಿಗೆ ಹಂಚಿಬಿಡುತ್ತಿದ್ದರು. ಆದರೆ ಆ ಕಾಣಿಕೆಗಳನ್ನು ಕೊಟ್ಟವರ ಚಾರಿತ್ರ್ಯ ದೋಷಪೂರ್ಣವಾಗಿದ್ದರೆ, ಇಲ್ಲವೆ ಸ್ವಾರ್ಥೋದ್ದೇಶದಿಂದ ಕೂಡಿದ್ದರೆ ಶ್ರೀರಾಮಕೃಷ್ಣರಿಗೆ ಅದು ಸ್ಪಷ್ಟವಾಗಿ ಗೋಚರಿಸಿಬಿಡುತ್ತಿತ್ತು. ಅಂಥವನ್ನು ಅವರು ತಾವೂ ತಿನ್ನುತ್ತಿರಲಿಲ್ಲ. ಭಕ್ತರಿಗೂ ಕೊಡುತ್ತಿರಲಿಲ್ಲ. ಅವು ಸಾಧಕರ ದೇಹ-ಮನೋಬುದ್ಧಿಗಳಿಗೆ ತುಂಬ ಹಾನಿಕಾರಕ ಎಂಬುದೇ ಅದಕ್ಕೆ ಕಾರಣ. ಹಾಗಾದರೆ ಅಂತಹ ಉಪಯುಕ್ತ ಪದಾರ್ಥ ಗಳನ್ನೆಲ್ಲ ಏನು ಮಾಡುವುದು ? ಚಿಂತೆಯಿಲ್ಲ ; ಅವುಗಳನ್ನು ಅರಗಿಸಿಕೊಳ್ಳಬಲ್ಲ ಧೀರನೊಬ್ಬ ನಿದ್ದಾನೆ–ನರೇಂದ್ರನಾಥ ! ಆ ತಿನಿಸುಗಳನ್ನೆಲ್ಲ ಅವರು ನರೇಂದ್ರನಿಗೆ ಕೊಟ್ಟುಬಿಡುತ್ತಿದ್ದರು. ಒಂದು ವೇಳೆ ಅವನು ಆಗ ಅಲ್ಲಿಲ್ಲದಿದ್ದರೆ ಅಥವಾ ಸದ್ಯದಲ್ಲೇ ಬರುವ ಸಂಭವವಿಲ್ಲದಿದ್ದರೆ, ಅವನ ಮನೆಗೇ ಕಳಿಸಿಕೊಡುತ್ತಿದ್ದರು. ಒಮ್ಮೊಮ್ಮೆ ಅವನು, “ನೀವು ನಿಷಿದ್ಧ ಎಂದು ಹೇಳುವ ಪದಾರ್ಥಗಳನ್ನೇ ಹೋಟೆಲಿನಲ್ಲಿ ನಾನಿವತ್ತು ತಿಂದೆ” ಎಂದು ಹೇಳುತ್ತಿದ್ದ. ಆದರೆ ಅವನು ‘ಸಾಹಸ ಪ್ರದರ್ಶನ’ಕ್ಕಾಗಿ ಹಾಗೆ ತಿಂದದ್ದಲ್ಲ, ಸ್ನೇಹಿತರ ಜೊತೆಯಲ್ಲಿ ಹೋಗಿದ್ದರಿಂದ ತಿನ್ನಬೇಕಾಯಿತು ಅಷ್ಟೆ, ಎಂಬುದನ್ನು ತಿಳಿದಿರುವ ಶ್ರೀರಾಮಕೃಷ್ಣರು ಹೇಳುತ್ತಿದ್ದರು : “ಅದ ರಿಂದ ನಿನಗೇನೂ ತೊಂದರೆಯಾಗುವುದಿಲ್ಲ. ಯಾರು ಭಗವಂತನಲ್ಲಿ ಮನಸ್ಸನ್ನು ದೃಢವಾಗಿ ನೆಲೆಗೊಳಿಸಿದ್ದಾರೋ ಅಂಥವರಿಗೆ ಹಂದಿಮಾಂಸ ಹಸುವಿನ ಮಾಂಸಗಳು ಕೂಡ ಹವಿಷ್ಯಾನ್ನಕ್ಕೆ ಸಮ. ಆದರೆ ಯಾರು ಕಾಮಕಾಂಚನದಲ್ಲಿ ಮನಸ್ಸಿಟ್ಟಿದ್ದಾರೋ ಅಂಥವರು ತರಕಾರಿಯನ್ನೇ ತಿಂದರೂ ಅದು ಹಂದಿಮಾಂಸ ಹಸುವಿನ ಮಾಂಸಕ್ಕೆ ಸಮ. ಆದ್ದರಿಂದ ನೀನು ನಿಷಿದ್ಧ ವೆನಿಸಿಕೊಂಡ ಆಹಾರವನ್ನೇ ತಿಂದಿದ್ದರೂ ನನ್ನಿಂದೇನೂ ಅಭ್ಯಂತರವಿಲ್ಲ. ಆದರೆ ಈ ಇತರ ಹುಡಗರೇನಾದರೂ ಹಾಗೆ ಮಾಡಿದರೆ, ಅವರು ನನ್ನನ್ನು ಮುಟ್ಟಿದರೂ ಸಹಿಸಿಕೊಳ್ಳಲಾರೆ.”</p>
  <p>ಆದರೆ ಕಾಣಿಕೆಗಳನ್ನು ಸ್ವೀಕರಿಸುವ ವಿಷಯದಲ್ಲಿ ಶ್ರೀರಾಮಕೃಷ್ಣರು ತೋರಿಸುತ್ತಿದ್ದ ತಾರ ತಮ್ಯವನ್ನು ಕಂಡು ನರೇಂದ್ರನಿಗೆ ಆಶ್ಚರ್ಯ. ಇದು ಕೇವಲ ಅವರ ಒಂದು ವಿಚಿತ್ರ ಅಭ್ಯಾಸವೋ ಅಥವಾ ಅವರ ಅತಿ ಮಡಿವಂತಿಕೆಯೋ ಎಂದು ಆಲೋಚಿಸಿದ. ಆದರೆ ಶ್ರೀರಾಮಕೃಷ್ಣರು ಇದಕ್ಕೆ ವಿವರಣೆ ಕೊಡುತ್ತಾರೆ–ಯಾರ ಗುಣ-ನಡತೆ ಶುದ್ಧವಾಗಿರುವುದಿಲ್ಲವೋ ಅಂಥವರ ಕೈಯಿಂದ ಯಾವುದೇ ವಸ್ತುವನ್ನು ಪರಿಗ್ರಹಿಸಲು ತಮ್ಮಿಂದ ಸಾಧ್ಯವೇ ಆಗುವುದಿಲ್ಲ–ಎಂದು. ಇದನ್ನು ಕೇಳಿ ನರೇಂದ್ರನ ಕುತೂಹಲ ಇನ್ನಷ್ಟು ಕೆರಳಿತು. ‘ಇದೇನಾಶ್ಚರ್ಯ ! ಅವರ ಶೀಲ ಚೆನ್ನಾ ಗಿದೆಯೋ ಇಲ್ಲವೋ ಇವರಿಗೆ ಹೇಗೆ ಗೊತ್ತಾಗಬೇಕು ? ಎಲ್ಲರ ಚಾರಿತ್ರ್ಯವನ್ನೂ ಅಳೆದು ನೋಡಲು ಇವರಿಂದ ಸಾಧ್ಯವೆ ? ಆಗಲಿ, ಇದನ್ನು ಪರೀಕ್ಷೆ ಮಾಡಿ ನೋಡಿಯೇಬಿಡಬೇಕು’ ಎಂದು ತೀರ್ಮಾನಿಸಿದ. ಅದರಂತೆ ಯಾರ್ಯಾರು ತಂದುಕೊಟ್ಟ ತಿಂಡಿತಿನಿಸುಗಳನ್ನು ಅವರ ಶೀಲ ಚೆನ್ನಾಗಿಲ್ಲವೆಂಬ ಕಾರಣದಿಂದ ಶ್ರೀರಾಮಕೃಷ್ಣರು ಬದಿಗಿಟ್ಟುಬಿಡುತ್ತಿದ್ದರೋ ಅಂಥವರ ಗುಣ ನಡತೆಗಳನ್ನೆಲ್ಲ ಕೆದಕಿ ಪರೀಕ್ಷಿಸಲು ಹೊರಟ. ಹಾಗೆ ನೋಡಿದಾಗ ಮೇಲ್ನೋಟಕ್ಕೆ ಆ ವ್ಯಕ್ತಿಗಳಲ್ಲಿ ಒಬ್ಬೊಬ್ಬನೂ ತುಂಬ ಸದ್ಗುಣವಂತನಂತೆ ಕಂಡುಬಂದರೂ ಅವರ ಶೀಲ ನಿಜಕ್ಕೂ ಚೆನ್ನಾಗಿಲ್ಲ ವೆಂಬುದು ದೃಢಪಟ್ಟಿತು. ಶ್ರೀರಾಮಕೃಷ್ಣರ ಪಾವಿತ್ರ್ಯವೆಂಬುದು ಅದೆಷ್ಟು ಉನ್ನತ ಮತ್ತು ಅವರ ಪರಿಶೀಲನಾಶಕ್ತಿ ಅದೆಷ್ಟು ಸೂಕ್ಷ್ಮ ಎಂಬುದನ್ನು ಭಾವಿಸಿ ನೋಡುತ್ತ ಅವನು ಆಶ್ಚರ್ಯಚಕಿತ ನಾದ.</p>
  <p>ಎಷ್ಟೋ ಸಲ ನರೇಂದ್ರನಿಗೂ ಇತರ ಭಕ್ತರಿಗೂ ನಾನಾ ವಿಷಯಗಳ ಬಗ್ಗೆ ವಾದ-ವಿವಾದ ವೇರ್ಪಡುತ್ತಿತ್ತು. ಈ ದೃಶ್ಯವನ್ನು ನೋಡಲು ಶ್ರೀರಾಮಕೃಷ್ಣರಿಗೆ ತುಂಬ ಹಿಗ್ಗು. ಒಮ್ಮೊಮ್ಮೆ ಅವರೇ ಯಾರಿಗಾದರೂ ನರೇಂದ್ರನೊಂದಿಗೆ ವಾದ ಮಾಡುವಂತೆ ಹೇಳುವುದೂ ಇತ್ತು. ಏಕೆಂದರೆ ಅವನ ವಾದದ ವೈಖರಿ ಅಷ್ಟೊಂದು ಬಿರುಸು, ಸೊಗಸು. ಅವನು ವಾದಕ್ಕಿಳಿದರೆ ಒಂದು ಬಿರುಗಾಳಿಯನ್ನೇ ಎಬ್ಬಿಸಿಬಿಡುತ್ತಿದ್ದ. ಪಾಶ್ಚಾತ್ಯ ಹಾಗೂ ಪೌರ್ವಾತ್ಯ ತತ್ತ್ವಶಾಸ್ತ್ರಜ್ಞರ ವಾಕ್ಯಗಳನ್ನು ಉದಾಹರಿಸುತ್ತ ಅವನು ಮಾತನಾಡುತ್ತಿದ್ದರೆ ಅವನ ತಿಳಿವಳಿಕೆಯ ಆಳವನ್ನು ಕಂಡು ಎಲ್ಲರೂ ಬೆರಗಾಗುತ್ತಿದ್ದರು. ಅಲ್ಲದೆ ಅವನು ತತ್ತ್ವವಿಚಾರವಾಗಿ ಮಾತನಾಡುತ್ತಿದ್ದರೆ ಅದು ಕೇವಲ ಪುಸ್ತಕಪಾಂಡಿತ್ಯದಂತೆ ಕಾಣುತ್ತಿರಲಿಲ್ಲ. ಆ ಜ್ಞಾನವೇ ಅವನಲ್ಲಿ ಮೈದಳೆದು ವ್ಯಕ್ತವಾಗುತ್ತಿರುವಂತೆ ಕಂಡುಬರುತ್ತಿತ್ತು. ಅವನು ತನ್ನ ಅದ್ಭುತ ವಿಚಾರಶಕ್ತಿಯಿಂದ ತನ ಗಿಂತಲೂ ಎಷ್ಟೋ ಹಿರಿಯರಾದವರೊಡನೆ ವಾದ ಮಾಡಿ ಗೆಲ್ಲುವುದನ್ನು ಕಂಡು ಶ್ರೀರಾಮಕೃಷ್ಣ ರಿಗಾಗುತ್ತಿದ್ದ ಸಂತಸ ಅಷ್ಟಿಷ್ಟಲ್ಲ. ಆದರೆ ಯಾವಾಗಲಾದರೊಮ್ಮೆ ಶ್ರೀರಾಮಕೃಷ್ಣರೇ ಅವನ ಎದುರುವಾದಿಯ ಬೆಂಬಲಕ್ಕೆ ನಿಂತುಬಿಟ್ಟರೆ ನರೇಂದ್ರ ಸೋಲೊಪ್ಪಬೇಕಾಗುತ್ತಿತ್ತು, ಅದು ಬೇರೆ ವಿಷಯ.</p>
  <p>ನರೇಂದ್ರ ಬ್ರಾಹ್ಮಸಮಾಜದ ‘ಸಗುಣ-ನಿರಾಕಾರ ಬ್ರಹ್ಮ’ದ ತತ್ತ್ವಕ್ಕೆ ಸಂಪೂರ್ಣ ಬದ್ಧ ನಾಗಿದ್ದ. ಆದ್ದರಿಂದ ಯಾವುದೇ ದೇವದೇವಿಯರ ಅಸ್ತಿತ್ವವನ್ನೂ ಅವನು ಒಪ್ಪಿಕೊಳ್ಳುತ್ತಿರಲಿಲ್ಲ. ಪ್ರತಿಮೆಗಳನ್ನಿಟ್ಟು ಪೂಜಿಸುವುದು, ಅವುಗಳ ಮುಂದೆ ಅಡ್ಡ ಬೀಳುವುದು–ಇದನ್ನೆಲ್ಲ ಮೌಢ್ಯ ವೆಂದು ಹೀಗಳೆಯುತ್ತಿದ್ದ. ಗರಡಿಮನೆಯಲ್ಲಿ ಅವನ ಸ್ನೇಹಿತನಾಗಿದ್ದ ರಾಖಾಲನೂ ಬ್ರಾಹ್ಮ ಸಮಾಜದ ಸದಸ್ಯನಾಗಿದ್ದ. ಆದರೆ ರಾಖಾಲ ಈಗ ಶ್ರೀರಾಮಕೃಷ್ಣರ ನಿಕಟ ಸಂಪರ್ಕಕ್ಕೆ ಬಂದಿದ್ದ. ಅಲ್ಲದೆ ಅವನದು ಭಕ್ತಿಪ್ರಧಾನವಾದ ಸ್ವಭಾವ. ಶ್ರೀರಾಮಕೃಷ್ಣರ ದಿವ್ಯ ಸನ್ನಿಧಿ-ಸಹವಾಸದಿಂದಾಗಿ ಕ್ರಮೇಣ ಅವನ ಭಕ್ತಿ ಇನ್ನಷ್ಟು ಉಜ್ವಲಗೊಳ್ಳತೊಡಗಿತು. ಆದ್ದರಿಂದ ಅವನು ಶ್ರೀರಾಮಕೃಷ್ಣ ರೊಂದಿಗೆ ಕಾಳೀದೇವಸ್ಥಾನಕ್ಕೆ ಹೋಗುತ್ತಿದ್ದ ; ದೇವಿಗೆ ಪ್ರಣಾಮ ಸಲ್ಲಿಸುತ್ತಿದ್ದ. ಆದರೆ ಇದೆಲ್ಲ ಬ್ರಾಹ್ಮಸಮಾಜದ ತತ್ತ್ವಗಳಿಗೆ ವಿರುದ್ಧ. ರಾಖಾಲ ಹೀಗೆ ಕಾಳಿಗೆ ನಮಸ್ಕರಿಸುವುದನ್ನು ಒಮ್ಮೆ ನರೇಂದ್ರ ನೋಡಿಬಿಟ್ಟ. ತಕ್ಷಣ ಅವನನ್ನು ತರಾಟೆಗೆ ತೆಗೆದುಕೊಂಡ–“ಏನೋ ! ಬ್ರಾಹ್ಮ ಸಮಾಜದಲ್ಲಿ ನೀನು ಪ್ರತಿಜ್ಞೆ ಮಾಡಿಲ್ಲವೆ, ವಿಗ್ರಹಗಳ ಮುಂದೆ ಶಿರಬಾಗುವುದಿಲ್ಲ ಅಂತ ! ಈಗ ಇದೇನು ಮಾಡುತ್ತಿರುವುದು ನೀನು ?” ರಾಖಾಲ ತುಂಬ ಮೆದು ಸ್ವಭಾವದವನು. ಅವನು ನರೇಂದ್ರನ ಜೊತೆಯಲ್ಲಿ ಪ್ರತಿವಾದ ಮಾಡುವುದರ ಬದಲಾಗಿ ಅವನಿಂದ ತಪ್ಪಿಸಿಕೊಂಡು ತಿರುಗಾಡಲಾರಂಭಿಸಿದ. ಇದು ಶ್ರೀರಾಮಕೃಷ್ಣರ ದೃಷ್ಟಿಗೆ ಬಿತ್ತು. ಅವರೇ ರಾಖಾಲನ ನೆರವಿಗೆ ಬಂದರು. ನರೇಂದ್ರನನ್ನು ಕರೆದು, “ನರೇನ್, ರಾಖಾಲನನ್ನು ಸುಮ್ಮನೆ ಏತಕ್ಕೆ ಹೆದರಿಸು ತ್ತೀಯೋ ? ಅವನು ನಿನ್ನನ್ನು ಕಂಡರೇ ಭಯಪಟ್ಟುಕೊಂಡು ಓಡುತ್ತಾನೆ ! ನೋಡು, ಅವನಿಗೀಗ ಸಾಕಾರ ಭಗವಂತನಲ್ಲಿ ನಂಬಿಕೆ ಉಂಟಾಗಿದೆ. ನೀನೇಕೆ ಅವನ ಭಾವವನ್ನು ಬದಲಾಯಿಸಲು ಹೋಗುವುದು ? ಒಂದೇ ಸಲಕ್ಕೆ ನಿರಾಕಾರ ಬ್ರಹ್ಮವನ್ನು ಸಾಕ್ಷಾತ್ಕಾರ ಮಾಡಿಕೊಳ್ಳುವುದು ಎಲ್ಲ ರಿಗೂ ಸಾಧ್ಯವಾಗುವಂಥದಲ್ಲ.” ಈ ಮಾತಿಗೆ ಮನ್ನಣೆ ಕೊಟ್ಟು, ಅವನು ರಾಖಾಲನ ಭಾವ ಸ್ವಾತಂತ್ರ್ಯದಲ್ಲಿ ಕೈಹಾಕುವುದನ್ನು ಬಿಟ್ಟುಬಿಟ್ಟ.</p>
  <p>ಆದರೂ ತನ್ನ ನಂಬಿಕೆಯೇ ಸರಿಯಾದದ್ದು ಎನ್ನುವ ಧೋರಣೆ ನರೇಂದ್ರನನ್ನು ಬಿಟ್ಟಿರಲಿಲ್ಲ. ಅದನ್ನು ಕಂಡು ಶ್ರೀರಾಮಕೃಷ್ಣರು, “ನೋಡು ಸಾಕ್ಷಾತ್ಕಾರಕ್ಕಿರುವುದು ಒಂದೇ ದಾರಿ ಅಂತ ತಿಳಿಯಬೇಡ. ಎಲ್ಲ ದಾರಿಗಳಿಂದಲೂ, ಎಲ್ಲ ದಿಕ್ಕುಗಳಿಂದಲೂ ಅದೇ ಸತ್ಯವನ್ನು ತಲುಪಲು ಸಾಧ್ಯವಿದೆ. ಇದನ್ನು ಮನಗಾಣಲು ಪ್ರಯತ್ನಿಸು” ಎಂದು ತಿಳಿಯಹೇಳುತ್ತಿದ್ದರು. ಕ್ರಮೇಣ ಅವನು ಆಧ್ಯಾತ್ಮಿಕ ಸಾಧನೆಗಳ ಗುರಿ ಒಂದೇ ಎನ್ನುವುದನ್ನೇನೋ ಅರ್ಥಮಾಡಿಕೊಂಡರೂ, ಮೂರ್ತಿಪೂಜೆಯನ್ನು ಮಾತ್ರ ಸುತರಾಂ ಒಪ್ಪಿಕೊಳ್ಳಲಿಲ್ಲ. ಒಂದು ದಿನ ಶ್ರೀರಾಮಕೃಷ್ಣರು, ವಿಗ್ರಹಗಳು ಆಧ್ಯಾತ್ಮಿಕ ತತ್ತ್ವಗಳ ಮೂರ್ತರೂಪ ಎಂಬ ಸತ್ಯವನ್ನು ನರೇಂದ್ರನಿಗ ಮನಗಾಣಿ ಸಲು ಪ್ರಯತ್ನಪಟ್ಟು, ಸೋತು, ಕೊನೆಗೆ, “ನೀನು ನನ್ನ ತಾಯಿಯನ್ನು ಒಪ್ಪಿಕೊಳ್ಳದೆಯಿದ್ದಮೇಲೆ ಇಲ್ಲಿಗೇಕೆ ಬರುತ್ತಿರುವೆ ಮತ್ತೆ ?” ಎಂದು ಕೆಣಕಿದರು. ನರೇಂದ್ರ ಇದಕ್ಕೆ ಕೊಟ್ಟ ಉತ್ತರ ವೆಂಥದು ? ಅವನು ಕೇಳುತ್ತಾನೆ, “ಇಲ್ಲಿಗೆ ಬಂದಮಾತ್ರಕ್ಕೆ ನಾನು ಆಕೆಯನ್ನು ಒಪ್ಪಿಕೊಂಡು ಬಿಡಬೇಕೋ ?” ಇಂಥ ದಿಟ್ಟತನದ ಉತ್ತರವನ್ನು ಕೇಳಿ ಶ್ರೀರಾಮಕೃಷ್ಣರು ದಂಗಾಗಿಬಿಡ ಬೇಕಾಗಿತ್ತು. ಆದರೆ ಅವನ ಭೂತ-ಭವಿಷ್ಯಗಳೆಲ್ಲ ಅವರಿಗೆ ಅಂಗೈ ಮೇಲಿನ ನೆಲ್ಲಿಕಾಯಿಯಲ್ಲವೆ? ಮುಗುಳ್ನಕ್ಕು ನುಡಿದರು : “ಆಗಲಿ, ಆಗಲಿ, ಹೀಗೇ ಹೇಳುತ್ತಿರು. ಇನ್ನು ಕೆಲವೇ ದಿನಗಳಲ್ಲಿ ನೀನು ನನ್ನ ತಾಯಿಯನ್ನು ಒಪ್ಪಿಕೊಳ್ಳುವುದಷ್ಚೇ ಅಲ್ಲ, ಅವಳ ಹೆಸರಿನಲ್ಲಿ ಕಣ್ಣೀರು ಸುರಿಸುತ್ತೀಯೆ, ನೋಡುತ್ತಿರು !” ಬಳಿಕ ಅಲ್ಲಿದ್ದ ಇತರ ಭಕ್ತರಿಗೆ ಹೇಳುತ್ತಾರೆ : “ಈ ಹುಡುಗನಿಗೆ ದೇವರ ಸಾಕಾರ ತತ್ತ್ವದಲ್ಲಿ ನಂಬಿಕೆಯಿಲ್ಲ. ನನ್ನ ಅತೀಂದ್ರಿಯ ಅನುಭವಗಳೆಲ್ಲ ಕೇವಲ ಭ್ರಾಂತಿ ಎನ್ನುತ್ತಾನೆ. ಆದರೆ ಇವನು ಶುದ್ಧ ಸಂಸ್ಕಾರಗಳಿಂದ ಕೂಡಿದವನು ; ತುಂಬ ಒಳ್ಳೆಯ ಹುಡುಗ. ಪ್ರತ್ಯಕ್ಷ ಪ್ರಮಾಣವಿಲ್ಲದೆ ಯಾವುದನ್ನೂ ಸೀದಾಸೀದಾ ನಂಬುವವನೇ ಅಲ್ಲ. ಅಲ್ಲದೆ ತುಂಬ ಓದಿಕೊಂಡಿದ್ದಾನೆ ; ಪ್ರಚಂಡವಾದ ಬುದ್ಧಿಶಕ್ತಿಯಿದೆ, ಒಳ್ಳೇ ವಿವೇಕ ಇದೆ.”</p>
  <p>ನಿಜಕ್ಕೂ ಶ್ರೀರಾಮಕೃಷ್ಣ-ನರೇಂದ್ರರ ಸಂಬಂಧ ಅದ್ಭುತವೇ ಸರಿ. ನರೇಂದ್ರ ತಮ್ಮ ಅನುಭವಗಳನ್ನೇ ಪ್ರಶ್ನಿಸಿದರೂ, ತಮ್ಮ ಎಷ್ಟೋ ಅಭಿಪ್ರಾಯಗಳನ್ನು ಒಪ್ಪದೆ ಪ್ರತಿವಾದಿಸಿ ದರೂ, ಒಂದು ರೀತಿಯಲ್ಲಿ ಬಂಡಾಯಗಾರನಂತೆ ಕಾಣುತ್ತಿದ್ದರೂ ಶ್ರೀರಾಮಕೃಷ್ಣರು ಮಾತ್ರ ಅವನ ಮೇಲೆ ಪೂರ್ಣ ವಿಶ್ವಾಸವಿಟ್ಟಿದ್ದಾರೆ ; ಪೂರ್ಣ ಪ್ರೀತಿ ಕೊಟ್ಟಿದ್ದಾರೆ. ಈ ಪ್ರೀತಿ ವಿಶ್ವಾಸ ಗಳು ಯಾವುದೇ ಕಾರಣದಿಂದಲೂ ಕಡಿಮೆಯಾಗುವಂಥದವಲ್ಲ. ಏಕೆಂದರೆ ಅವನು ಆ ರೀತಿ ಯಲ್ಲಿ ಏಕೆ ಪ್ರತಿಯೊಂದು ವಿಷಯದಲ್ಲೂ ತರ್ಕ ವಿತರ್ಕ ಮಾಡುತ್ತಾನೆ, ಏಕೆ ಎಲ್ಲವನ್ನೂ ಮತ್ತೆ ಮತ್ತೆ ಪ್ರಶ್ನಿಸಿ, ಪರೀಕ್ಷಿಸಿ ನೋಡುತ್ತಾನೆ ಎಂಬುದು ಶ್ರೀರಾಮಕೃಷ್ಣರಿಗೆ ಚೆನ್ನಾಗಿ ಗೊತ್ತಿತ್ತು. ಅವನ ಈ ವಿಚಾರಪೂರ್ಣ ಮನೋಭಾವವನ್ನು ಅವರು ಹೃತ್ಪೂರ್ವಕವಾಗಿ ಮೆಚ್ಚಿಕೊಂಡಿದ್ದರು.</p>
  <p>ಅವರಿಬ್ಬರ ನಡುವೆ ಯಾವಾಗಲೂ ತೀವ್ರ ವಾದ ವಿವಾದಕ್ಕೆ ಒಳಗಾಗುತ್ತಿದ್ದ ಒಂದು ವಿಷಯ ವೆಂದರೆ ರಾಧಾ-ಕೃಷ್ಣರ ಪ್ರೇಮ ಮಿಲನದ ಮತ್ತು ಅವರ ವಿರಹ ವೇದನೆಯ ಕತೆ. ಆ ಇಡೀ ಘಟನೆಯ ಸತ್ಯತೆಯ ಬಗ್ಗೆಯೇ ನರೇಂದ್ರನಿಗೆ ಶಂಕೆ. ರಾಧಾ-ಕೃಷ್ಣರ ಕುರಿತಾದ ಎಲ್ಲ ಬಣ್ಣನೆ ಗಳೂ ಕೇವಲ ಕಟ್ಟುಕತೆ, ಕವಿಕಲ್ಪನೆ ಎಂದೇ ಅವನ ನಂಬಿಕೆ. ಮತ್ತು ಒಂದು ವೇಳೆ ಅವೆಲ್ಲ ನಿಜವೆಂದೇ ಇಟ್ಟುಕೊಂಡರೂ ರಾಧಾ-ಕೃಷ್ಣರ ನಡುವಿನ ಆ ಸಂಬಂಧವಂತೂ ಅನೈತಿಕ, ದೂಷಣೀಯ ಎಂದು ಹೀಗಳೆಯುತ್ತಿದ್ದ. ಸ್ವತಃ ಮಧುರಭಾವ ಸಾಧನೆ ಮಾಡಿ ರಾಧೆಯ ದಿವ್ಯ ಪ್ರೇಮವನ್ನು ತಮ್ಮೊಳಗೇ ತಂದುಕೊಂಡು, ಅನುಭವಿಸಿ, ಸಾಕ್ಷಾತ್ಕರಿಸಿಕೊಂಡಿದ್ದವರು ಶ್ರೀರಾಮ ಕೃಷ್ಣರು ಎಂಬ ಅದ್ಭುತ ವಿಚಾರವನ್ನು ಬಲ್ಲದವನೇನಲ್ಲ ನರೇಂದ್ರ. ಆದರೂ ಅವರ ರಾಧಾ-ಕೃಷ್ಣ ವರ್ಣನೆಯನ್ನು ಒಪ್ಪದೆ, ಅವರೊಂದಿಗೇ ನಿಶ್ಶಂಕೆಯಿಂದ ವಾದಿಸುತ್ತಾನೆ ; ಲಕ್ಷಾಂತರ ಜನರ ಆರಾಧ್ಯದೈವರಾದ ರಾಧಾ-ಕೃಷ್ಣರ ಸಂಬಂಧವನ್ನು ಅಶ್ಲೀಲವೆಂದು ಖಂಡಿಸಿ ಈಡಾಡುತ್ತಾನೆ ! ಶ್ರೀರಾಮಕೃಷ್ಣರು ಅವನಿಗೆ ಅನೇಕ ರೀತಿಗಳಲ್ಲಿ ತಿಳಿಯಹೇಳಿದರೂ ಅವನಿಗದು ಸಮ್ಮತವಾಗಲೇ ಇಲ್ಲ. ಕೊನೆಗೊಂದು ದಿನ ಅವರೆಂದರು :</p>
  <p>“ಸರಿ, ನೀನೆನ್ನುವ ಹಾಗೆ ರಾಧೆ ಎನ್ನುವವಳೊಬ್ಬಳು ಇರಲೇ ಇಲ್ಲ ಅಂತಲೇ ಇಟ್ಟು ಕೊಳ್ಳೋಣ. ಅದು ಯಾವನೋ ಒಬ್ಬ ಪ್ರೇಮೀ ಸಾಧಕನ ಕಲ್ಪನೆ ಎಂದೇ ಭಾವಿಸೋಣ. ಆದರೆ ಆ ವ್ಯಕ್ತಿತ್ವವನ್ನು ಕಲ್ಪಿಸಿಕೊಂಡಾಗ ಆ ಸಾಧಕನು ರಾಧೆಯ ದಿವ್ಯಭಾವದಲ್ಲೇ ತನ್ಮಯನಾಗಿ, ತನ್ಮೂಲಕ ಆತ ರಾಧೆಯೇ ಆಗಿರಬೇಕು ಎಂದು ನೀನು ಒಪ್ಪುವೆಯಲ್ಲವೆ ? ಅಂದಮೇಲೆ, ಬೃಂದಾವನಲೀಲೆಯು ಬಾಹ್ಯಪ್ರಪಂಚದಲ್ಲಿ ಕೂಡ ನಡೆದದ್ದು ನಿಜವೆಂದಾಗುತ್ತದೆಯಲ್ಲವೆ ?” ಈ ಉತ್ತರವನ್ನು ನರೇಂದ್ರ ಒಪ್ಪಿಕೊಳ್ಳಲೇಬೇಕಾಯಿತು.</p>
  <p>ಆದರೆ ಅವನ ಈ ಬಗೆಯ ಬಂಡಾಯದ ಬುದ್ಧಿಯನ್ನು ಕಂಡು ಶ್ರೀರಾಮಕೃಷ್ಣರು ಒಳ ಗೊಳಗೇ ಸಂತೋಷಿಸುತ್ತಿದ್ದರು. ಏಕೆಂದರೆ ನಿಜವಾದ ಬೋಧೆಯುಂಟಾಗಬೇಕಾದರೆ, ನಿಜವಾದ ಜ್ಞಾನದ ಬೆಳಕನ್ನು ಪಡೆಯಬೇಕಾದರೆ ಸಾಕಷ್ಟು ವಾದವಿವಾದಗಳನ್ನು ಮಾಡಲೇಬೇಕು, ಚೆನ್ನಾಗಿ ಹೋರಾಡಲೇಬೇಕು ಎಂದು ಅವರು ಅರಿತಿದ್ದರು. ಅಲ್ಲದೆ ಮುಂದೆ ನರೇಂದ್ರ ಇತರರ ಬೌದ್ಧಿಕ-ಆಧ್ಯಾತ್ಮಿಕ ಸಮಸ್ಯೆಗಳನ್ನು ಅರ್ಥಮಾಡಿಕೊಂಡು ಬಗೆಹರಿಸಲು ಸಮರ್ಥನಾಗಬೇಕಾದರೆ ಈ ಹಂತವನ್ನು ದಾಟಿ ಹೋಗಲೇಬೇಕು ಎಂದವರು ತಿಳಿದಿದ್ದರು. ಇಲ್ಲಿ ಇನ್ನೊಂದು ಗಮನೀಯ ವಾದ ವಿಷಯವಿದೆ. ಅದೇನೆಂದರೆ, ಅಂಥಾ ಪ್ರಚಂಡ ವಿಚಾರವಾದಿಯೂ ಸಂದೇಹಿಯೂ ಆದ ನರೇಂದ್ರ ತನ್ನೆಲ್ಲ ಸಮಸ್ಯೆಗಳನ್ನೂ ಬಗೆಹರಿಸಿಕೊಂಡು ಸತ್ಯಸಾಕ್ಷಾತ್ಕಾರದೆಡೆಗೆ ವೇಗವಾಗಿ ಮುಂದುವರಿಯುತ್ತಿರುವುದನ್ನು ಕಂಡಾಗ, ನಮಗೆ ಶ್ರೀರಾಮಕೃಷ್ಣರ ಅದ್ಭುತ ಶಿಕ್ಷಣ ಕೌಶಲದ ಪರಿಚಯವಾಗುತ್ತದೆ. ಅಲ್ಲದೆ, ಇಂದಿನ ನಾಸ್ತಿಕ್ಯದ ಯುಗದಲ್ಲಿ ಸ್ವಯಂ ಹಿಂದೂಧರ್ಮಸಾರವೇ ಶ್ರೀರಾಮಕೃಷ್ಣರ ರೂಪದಲ್ಲಿ ಮೈವೆತ್ತಿರುವಂತೆ ತೋರುತ್ತದೆ.</p>
  <h1>೧ಂ</h1>
  <h1>ಅತ್ಯಪೂರ್ವ ಆಧ್ಯಾತ್ಮಿಕ ಶಿಕ್ಷಣ</h1>
  <p class="noindent">ಮೊತ್ತಮೊದಲಿನಿಂದಲೂ ಶ್ರೀರಾಮಕೃಷ್ಣರು ನರೇಂದ್ರನನ್ನು ಅಣಿಗೊಳಿಸುತ್ತಿದ್ದುದು ಅದ್ವೈತ ತತ್ತ್ವದ ಸಾಕ್ಷಾತ್ಕಾರಕ್ಕೆ. ಈ ಉದ್ದೇಶದಿಂದಲೇ ಅವರು ನರೇಂದ್ರನಿಗೆ ತಮ್ಮ ಬಳಿಯಲ್ಲಿದ್ದ ಅಷ್ಟಾವಕ್ರಸಂಹಿತೆಯೇ ಮೊದಲಾದ ಅದ್ವೈತತತ್ತ್ವವನ್ನು ಪ್ರತಿಪಾದಿಸುವ ಗ್ರಂಥಗಳನ್ನು ಗಟ್ಟಿ ಯಾಗಿ ಓದಲು ಹೇಳುತ್ತಿದ್ದರು. ಅವನಲ್ಲದೆ ಬೇರೆ ಯಾರಾದರೂ ಶಿಷ್ಯರು ಆ ಗ್ರಂಥಗಳನ್ನು ತೆಗೆದು ಓದಲು ಹವಣಿಸಿದರೆ ಶ್ರೀರಾಮಕೃಷ್ಣರು, “ಅವನ್ನು ತೆರೆಯಬೇಡ ಬಿಡು ; ಅವು ನಿನಗೆ ಹೇಳಿಸಿದ್ದಲ್ಲ” ಎಂದುಬಿಡುತ್ತಿದ್ದರು. ಆದರೆ ನರೇಂದ್ರನಿಗೆ ಅವುಗಳ ಬೋಧನೆ ಒಪ್ಪಿಗೆಯಾಗು ತ್ತಿರಲಿಲ್ಲ. ಆದ್ದರಿಂದ ಅವನ್ನು ಓದಲೂ ಇಷ್ಟಪಡುತ್ತಿರಲಿಲ್ಲ. ಆದರೂ ಶ್ರೀರಾಮಕೃಷ್ಣರು ಒತ್ತಾಯ ಮಾಡಿ ಓದಿಸುತ್ತಿದ್ದರು. ಈ ಗ್ರಂಥಗಳಲ್ಲಿ ‘ಅಹಂ ಬ್ರಹ್ಮಾಸ್ಮಿ’ ‘ನಾನು ಪರಬ್ರಹ್ಮ’ ‘ನಾನೇ ಎಲ್ಲವೂ ಆಗಿದ್ದೇನೆ’ ಎನ್ನುವಂತಹ ತತ್ತ್ವಗಳನ್ನೇ ಎತ್ತಿಹಿಡಿಯಲಾಗಿದೆ. ನರೇಂದ್ರ ನಾದರೋ ಬ್ರಾಹ್ಮಸಮಾಜದ ‘ಸಗುಣ-ನಿರಾಕಾರ ಬ್ರಹ್ಮ’ದ ತತ್ತ್ವಗಳನ್ನೇ ನಂಬಿ ಸ್ವೀಕರಿಸಿ ದ್ದವನು. ಆದ್ದರಿಂದ ಅವನಿಗೆ ಈ ವೇದಾಂತದ ಭಾವನೆಗಳು ಒಪ್ಪಿಗೆಯಾಗುತ್ತಿರಲಿಲ್ಲ. ಒಮ್ಮೊಮ್ಮೆ ಅವನು ಸಹನೆತಪ್ಪಿ, “ಛೆ ! ಇದೆಷ್ಟು ಅವಹೇಳನಕರ ! ಈ ಬಗೆಯ ವಾದಕ್ಕೂ ನಾಸ್ತಿಕತೆಗೂ ಏನೇನೂ ವ್ಯತ್ಯಾಸವಿಲ್ಲ. ‘ನಾನೇ ಪರಬ್ರಹ್ಮ’ ಅಂತ ತಿಳಿದುಕೊಳ್ಳುವುದಕ್ಕಿಂತ ದೊಡ್ಡ ಪಾಪ ಜಗತ್ತಿನಲ್ಲಿ ಇನ್ನಾವುದೂ ಇಲ್ಲ. ನಾನೂ ದೇವರಂತೆ, ನೀವೂ ದೇವರಂತೆ, ಈ ಪ್ರಾಣಿಪಕ್ಷಿಗಳೆಲ್ಲವೂ ದೇವರಂತೆ ! ಸೃಷ್ಟಿಸಲ್ಪಟ್ಟಿರುವ ಜೀವಿ ತಾನೇ ‘ಸೃಷ್ಟಿಕರ್ತ’ ಅಂತ ತಿಳಿದುಕೊಳ್ಳಲು ಹೇಗೆ ಸಾಧ್ಯ ? ಇದಕ್ಕಿಂತ ಹಾಸ್ಯಾಸ್ಪದವಾದದ್ದೇನಾದರೂ ಉಂಟೆ ! ಇಂಥದ ನ್ನೆಲ್ಲ ಬರೆದಿದ್ದಾದಲ್ಲ ಆ ಪುಷಿಗಳು, ಅವರಿಗೆ ತಲೆ ಸರಿಯಿರಲಿಲ್ಲ ಅಂತ ಕಾಣುತ್ತದೆ” ಎಂದು ಲೇವಡಿ ಮಾಡುತ್ತಿದ್ದ.</p>
  <p>ಅವನ ಈ ಬಗೆಯ ಅಪಹಾಸ್ಯದ ಒರಟುಮಾತುಗಳನ್ನು ಕೇಳಿ ಶ್ರೀರಾಮಕೃಷ್ಣರಿಗೆ ಸಿಟ್ಟೇರಿರ ಬಹುದೆ ? ಇಲ್ಲ ; ಬದಲಾಗಿ ಅವರು ಇದನ್ನು ತಮಾಷೆಯಾಗಿಯೇ ನೋಡಿದರು. ಮತ್ತು ಇದ್ದಕ್ಕಿ ದ್ದಂತೆ ಅವನ ಭಾವಕ್ಕೆ ಆಘಾತವಾಗಬಾರದೆಂದು ನಯವಾಗಿಯೇ ಛೇಡಿಸಿದರು :</p>
  <p>“ಆ ಮಾತುಗಳಲ್ಲಿ ನಿನಗೆ ನಂಬಿಕೆ ಬಾರದಿದ್ದರೆ ಬಿಟ್ಟುಬಿಡು. ನಿನಗೆ ಒಪ್ಪಿಗೆಯಾಗಲಿಲ್ಲ ಎನ್ನುವ ಕಾರಣಕ್ಕೆ ಆ ಮಹರ್ಷಿಗಳನ್ನೆಲ್ಲ ಹಾಗೆ ಹೀಯಾಳಿಸಬಹುದೆ ? ಭಗವಂತನ ಮಹಿಮೆ ಅನಂತವಾದದ್ದು. ನೀನೇಕೆ ಅದನ್ನು ಸೀಮಿತಗೊಳಿಸಲು ಹೋಗುತ್ತೀಯೇ ? ಆತ ಸತ್ಯಸ್ವರೂಪಿ. ಅವನನ್ನೇ ಪ್ರಾರ್ಥಿಸಿಕೊ. ಅವನು ತನ್ನನ್ನು ಯಾವ ರೂಪದಲ್ಲಿ ತೋರಿಸಿಕೊಡುತ್ತಾನೋ ಅದನ್ನೇ ನಂಬಿ ಸ್ವೀಕರಿಸು.”</p>
  <p>ಆದರೆ ಬಡಪೆಟ್ಟಿಗೆ ಬಗ್ಗುವವನಲ್ಲ ನರೇಂದ್ರ. ತನ್ನ ವೈಜ್ಞಾನಿಕ ದೃಷ್ಟಿಗೆ ತಾಳೆಯಾಗದ ಯಾವುದನ್ನೂ ಅವನು ಒಪ್ಪುವವನೇ ಅಲ್ಲ. ಸುಳ್ಳು ಎನಿಸಿದ್ದನ್ನು ಶತಾಯಗತಾಯ ವಿರೋಧಿಸು ವುದು ಆತನ ಗುಣ. ಆದ್ದರಿಂದ ಅವಕಾಶ ಸಿಕ್ಕಾಗಲೆಲ್ಲ ಅದ್ವೈತವಾದವನ್ನು ಗೇಲಿಮಾಡುತ್ತಲೇ ಇದ್ದ. ಏನೇ ಆದರೂ ನರೇಂದ್ರನ ಮಾರ್ಗ ಜ್ಞಾನಮಾರ್ಗವೇ ಎಂಬುದು ಶ್ರೀರಾಮಕೃಷ್ಣರಿಗೆ ಖಂಡಿತವಾಗಿ ತಿಳಿದಿತ್ತು. ಆದ್ದರಿಂದ ಅವರು ಮಾತ್ರ ಅವನಿಗೆ ವೇದಾಂತತತ್ತ್ವಬೋಧನೆ ಮಾಡುವುದನ್ನು ಬಿಡಲಿಲ್ಲ.</p>
  <p>ಸಾಮಾನ್ಯವಾಗಿ, ನರೇಂದ್ರ ಬರುತ್ತಿದ್ದಂತೆಯೇ ಶ್ರೀರಾಮಕೃಷ್ಣರು ಭಾವಪರವಶರಾಗಿಬಿಡುತ್ತಿ ದ್ದರು. ಕ್ರಮೇಣ ಅರ್ಧಪ್ರಜ್ಞೆ ಮರಳುತ್ತಿರುವಂತೆ, ಅತ್ಯಾನಂದದಿಂದ ಅವನೊಡನೆ ಆಧ್ಯಾತ್ಮಿಕ ಸಂಭಾಷಣೆಯಲ್ಲಿ ತೊಡಗುತ್ತಿದ್ದರು. ತನ್ಮೂಲಕ ಘನವಾದ ಆಧ್ಯಾತ್ಮಿಕ ರಹಸ್ಯಗಳನ್ನು ಅವನಿಗೆ ತಿಳಿಯಪಡಿಸುತ್ತಿದ್ದರು. ಕೆಲವೊಮ್ಮೆ ಅವರಿಗೆ ಅವನ ಬಾಯಿಂದ ಒಂದೆರಡು ಹಾಡುಗಳನ್ನು ಕೇಳುವ ಇಚ್ಛೆಯಾಗುತ್ತಿತ್ತು. ಆದರೆ ಆತನ ಗಂಧರ್ವಸ್ವರವನ್ನು ಕೇಳಿದೊಡನೆಯೇ ಸಮಾಧಿ ! ಆದರೂ ನರೇಂದ್ರ ಹಾಡುವುದನ್ನು ನಿಲ್ಲಿಸದೆ ತನ್ಮಯಚಿತ್ತನಾಗಿ ಗಂಟೆಗಟ್ಟಲೆ ಒಂದಾದ ಮೇಲೊಂದು ಹಾಡು ಹೇಳುತ್ತಲೇ ಹೋಗುತ್ತಿದ್ದ. ಮಧ್ಯೆ ಶ್ರೀರಾಮಕೃಷ್ಣರಿಗೆ ಭಾಗಶಃ ಬಾಹ್ಯ ಪ್ರಜ್ಞೆ ಮರಳಿದರೆ ಆಗ ಅವರು ಅವನನ್ನು ಯಾವುದಾದರೊಂದು ನಿರ್ದಿಷ್ಟ ಹಾಡನ್ನು ಹೇಳುವಂತೆ ಕೇಳುತ್ತಿದ್ದರು. “ಜೋ ಕುಛ್ ಹೈ ತೂ ಹೀ ಹೈ”–‘ಏನೇನಿವೆಯೋ ಅವೆಲ್ಲ ನೀನೇ’ ಎಂಬ ಹಾಡನ್ನಂತೂ ಕೇಳದಿದ್ದರೆ ಅವರಿಗೆ ಸಮಾಧಾನವೇ ಇಲ್ಲ. ಅನಂತರ ಅವರು ಸ್ಪಲ್ಪ ಹೊತ್ತು ಅವನಿಗೆ ಅದ್ವೈತದ ವಿಚಾರಗಳನ್ನು ತಿಳಿಸಿಕೊಡುತ್ತಿದ್ದರು. ಜೀವನಿಗೂ ಈಶ್ವರನಿಗೂ ಇರುವ ಭೇದ, ಜೀವದ ಮತ್ತು ಬ್ರಹ್ಮದ ನಿಜಸ್ವರೂಪ–ಇಂಥವುಗಳ ಬಗ್ಗೆ ಹೇಳುತ್ತಿದ್ದರು. ಈ ನಡುವೆ ನರೇಂದ್ರನಿಗೆ ದಕ್ಷಿಣೇಶ್ವರದಲ್ಲೊಬ್ಬ ‘ಆಪ್ತ ಸಖ’ ಸಿಕ್ಕಿದ್ದ–ಅವನೇ ಹಾಜರಾ. ಹಿಂದೆಯೇ ಹೇಳಿದಂತೆ, ಅವನೊಬ್ಬ ಆಷಾಢಭೂತಿ. ಆದರೂ ಅವನೊಡನೆ ನರೇಂದ್ರನಿಗೆ ಅದೇನೋ ನಂಟು. ಅದೇನೋ ಗಂಟು ! ಹಾಜರಾನದು ನರಿಬುದ್ಧಿಯಾದರೆ ನರೇಂದ್ರನದು ಸಿಂಹಬುದ್ಧಿ. ಅಂತೂ ಈ ಸಿಂಹರಾಜನೊಂದಿಗೆ ಆ ನರಿಮಂತ್ರಿಯ ಅಪೂರ್ವಜೋಡಿ ! ಶ್ರೀರಾಮಕೃಷ್ಣರ ಬಳಿಗೆ ಬಂದಾಗಲೆಲ್ಲ ನರೇಂದ್ರ ಹಾಜರಾನೊಂದಿಗೆ, ಅನುಕೂಲವಿದ್ದಂತೆ ಒಂದೋ ಎರಡೋ ಗಂಟೆ ಕಾಲ ಹರಟೆ ಕೊಚ್ಚುತ್ತಿದ್ದ. ಅವನ ಮಾತುಗಳನ್ನೆಲ್ಲ ಹಾಜರಾ ಶ್ರದ್ಧೆಯಿಂದ ಆಲಿಸುತ್ತಿದ್ದ. ಅವನಿಗಾಗಿ ಹುಕ್ಕಾ ತಯಾರಿಸಿಕೊಡುತ್ತಿದ್ದ. ಇದನ್ನು ಕಂಡು ಉಳಿದ ತರುಣರು “ಹಾಜರಾ ಮಹಾಶಯ ನರೇಂದ್ರನ ‘ಫೆರೆಂಡು’” ಎಂದು ತಮಾಷೆ ಮಾಡುತ್ತಿದ್ದರು. ಇವನ ವಿಷಯದಲ್ಲಿ ನರೇಂದ್ರನಿಗೂ ಶ್ರೀರಾಮಕೃಷ್ಣರಿಗೂ ಯಾವಾಗಲೂ ಭಿನ್ನಾಭಿಪ್ರಾಯವೇ. ಒಂದು ದಿನ ಹೀಗೇ ಶ್ರೀರಾಮಕೃಷ್ಣರು ‘ಅದ್ವೈತ ವೇದಾಂತದ ದೃಷ್ಟಿಯಿಂದ ಜೀವಾತ್ಮನೂ ಪರಮಾತ್ಮನೂ ಒಂದೇ’ ಎಂಬುದನ್ನು ಅರ್ಥಪಡಿಸುವ ಪ್ರಯತ್ನ ನಡೆಸಿದ್ದಾರೆ. ನರೇಂದ್ರನೇನೋ ಅವರ ಮಾತನ್ನೆಲ್ಲ ಮನವಿಟ್ಟು ಕೇಳಿದ ; ಆದರೆ ಅವನಿಗೆ ಅವು ಸ್ವಲ್ಪವೂ ಒಪ್ಪಿಗೆಯಾಗಲಿಲ್ಲ. ಕೆಲಹೊತ್ತಿನ ಮೇಲೆ ಕೋಣೆಯಿಂದ ಆಚೆ ಬಂದ. ಹಾಜರಾ ಅಲ್ಲೇ ಇದ್ದ. ನರೇಂದ್ರ ಹುಕ್ಕಾ ಎಳೆಯುತ್ತ ಅವನೊಂದಿಗೆ ಹರಟುತ್ತ ಕುಳಿತ. ಆಗತಾನೇ ಶ್ರೀರಾಮಕೃಷ್ಣರು ಹೇಳುತ್ತಿದ್ದ ವಿಷಯವನ್ನು ತೆಗೆದು, “ನೋಡಯ್ಯ, ಈ ಪಾತ್ರೆಯೂ ಬ್ರಹ್ಮವಂತೆ, ಲೋಟವೂ ಬ್ರಹ್ಮವಂತೆ ! ಏನೇನು ಕಾಣು ತ್ತಿದೆಯೋ ಎಲ್ಲವೂ ಬ್ರಹ್ಮವಂತೆ ! ಅಷ್ಟೇ ಅಲ್ಲ, ನಾವೆಲ್ಲರೂ ಬ್ರಹ್ಮವೇ ಅಂತೆ. ಹೇಗಿದೆ ತಮಾಷೆ !” ಎನ್ನುತ್ತ ಲೇವಡಿಮಾಡಿದ. “ಚೆನ್ನಾಗಿದೆ, ಚೆನ್ನಾಗಿದೆ” ಎನ್ನುತ್ತ ನರಿಮಂತ್ರಿ ದನಿಗೂಡಿಸಿದ. ಇಬ್ಬರೂ ಗಹಗಹಿಸಿ ನಕ್ಕರು.</p>
  <p>ಈ ವೇಳೆಗೆ ಒಳಗಡೆ ಅರ್ಧಬಾಹ್ಯಾವಸ್ಥೆಯಲ್ಲಿದ್ದ ಶ್ರೀರಾಮಕೃಷ್ಣರು ಮೆಲ್ಲನೆದ್ದು, ಬಾಲಕ ನಂತೆ ತಮ್ಮ ಉಟ್ಟಬಟ್ಟೆಯನ್ನು ಕಂಕುಳಲ್ಲಿಟ್ಟುಕೊಂಡು ಅವರ ಬಳಿಗೆ ಬಂದರು. ಮತ್ತು ಅವರ ನಗುವನ್ನು ಕಂಡು ಮುಗುಳ್ನಗುತ್ತ, ವಾತ್ಸಲ್ಯದ ದನಿಯಲ್ಲಿ ಕೇಳಿದರು : “ಏನ್ರಪ್ಪಾ, ಏನು ಸಮಾಚಾರ ?” ಹೀಗೆನ್ನುತ್ತ ಅವರ ಉತ್ತರಕ್ಕಾಗಿ ಕಾಯದೆ ಮುಂದೆ ಬಂದು ನರೇಂದ್ರನನ್ನು ಸ್ಪರ್ಶಿಸಿ ಸಮಾಧಿಸ್ಥರಾದರು.</p>
  <p>ಆ ಸ್ಪರ್ಶದಿಂದ ನರೇಂದ್ರನ ಮೇಲುಂಟಾದ ಪರಿಣಾಮ ಮಾತ್ರ ಹಿಂದೆಂದಿಗಿಂತ ವಿಚಿತ್ರ, ಮಹತ್ತರ. ಅದನ್ನು ಅವನೇ ವರ್ಣಿಸಲಿ :</p>
  <p>“ಕ್ಷಣಮಾತ್ರದಲ್ಲಿ ನನ್ನ ಮನಸ್ಥಿತಿಯಲ್ಲೇನೋ ಕ್ರಾಂತಿಯಾಗಿಬಿಟ್ಟಿತು. ಈ ಇಡೀ ವಿಶ್ವದಲ್ಲೇ ಪರಬ್ರಹ್ಮವನ್ನುಳಿದು ಬೇರೇನೂ ಇಲ್ಲವೆಂಬುದನ್ನು ಕಂಡು ಆಶ್ಚರ್ಯಾಘಾತಗೊಂಡೆ. ಆದರೂ ಸುಮ್ಮನೆಯೇ ಇದ್ದೆ–ನೋಡೋಣ, ಈ ಸ್ಥಿತಿ ಎಷ್ಟು ಹೊತ್ತಿರುತ್ತದೋ ಅಂತ. ಆದರೆ ಆ ದಿನ ವೆಲ್ಲ ಅದರ ತೀವ್ರತೆ ಕಡಮೆಯಾಗಲೇ ಇಲ್ಲ. ಮನೆಗೆ ಬಂದರೂ ಅದೇ ಸ್ಥಿತಿ. ಏನೇನು ಕಾಣು ತ್ತಿದ್ದೆನೋ ಅವೆಲ್ಲವು ಪರಬ್ರಹ್ಮ ಚೈತನ್ಯವೇ ಎಂಬಂತೆ ಭಾಸವಾಯಿತು. ಊಟಕ್ಕೆ ಕುಳಿತೆ. ಮುಂದಿದ್ದ ತಟ್ಟೆ, ಬಡಿಸಿದ ಅಡಿಗೆ, ಬಡಿಸುತ್ತಿರುವ ತಾಯಿ ಮತ್ತು ಸ್ವತಃ ನಾನು–ಹೀಗೆ ಪ್ರತಿ ಯೊಂದೂ ಅದೇ ಬ್ರಹ್ಮಮಯವಾಗಿ ಕಂಡಿತು. ಒಂದೆರಡು ತುತ್ತು ತಿಂದೆ, ಆಮೇಲೆ ಸುಮ್ಮನೆ ಕುಳಿತುಬಿಟ್ಟೆ. ‘ಯಾಕಪ್ಪ ಮಗು, ಸುಮ್ಮನೆ ಕುಳಿತೆಯಲ್ಲ ? ಊಟ ಮಾಡೋದಿಲ್ಲವೆ?’ ಎಂಬ ತಾಯಿಯ ವಾತ್ಸಲ್ಯದ ದನಿ ಕೇಳಿ ಎಚ್ಚರವಾಯಿತು. ಮತ್ತೆ ತಿನ್ನತೊಡಗಿದೆ. ತಿನ್ನುತ್ತಿರಲಿ, ಕುಡಿಯುತ್ತಿರಲಿ, ವಿಶ್ರಮಿಸುತ್ತಿರಲಿ, ಅಡ್ಡಾಡುತ್ತಿರಲಿ–ಅದೇ ಅನುಭವ, ಅದೇ ಅವಸ್ಥೆ ! ರಸ್ತೆ ಯಲ್ಲಿ ಹೋಗುವಾಗ ಎದುರಿನಿಂದ ಗಾಡಿ ಬರುತ್ತಿದ್ದರೆ, ಒಮ್ಮೊಮ್ಮೆ ನನಗೆ ಪಕ್ಕಕ್ಕೆ ಸರಿದು ಗಾಡಿಗೆ ದಾರಿ ಬಿಡಬೇಕೆಂದೇ ಅನ್ನಿಸುತ್ತಿರಲಿಲ್ಲ. ಏಕೆಂದರೆ ನಾನೂ ಆ ಗಾಡಿಯೂ ಒಂದೇ ಪರಬ್ರಹ್ಮವಸ್ತುವೆಂದು ಭಾಸವಾಗುತ್ತಿತ್ತು. ಅಂಗಾಂಗಗಳಲ್ಲಿ ಸ್ವರ್ಶಜ್ಞಾನವೇ ಇಲ್ಲವಾಗಿ ಬಿಟ್ಟಿತ್ತು. ಊಟ ಮಾಡಿದರೆ ತೃಪ್ತಿಯ ಅನುಭವವೇ ಇಲ್ಲ ! ಉಣ್ಣುತ್ತಿರುವವನು ನಾನಲ್ಲ, ಬೇರೆ ಯಾರೋ ಎಂಬ ಭಾವನೆ ಬರುತ್ತಿತ್ತು. ಒಮ್ಮೊಮ್ಮೆ ಊಟದ ಮಧ್ಯೆ ಮಲಗಿಬಿಡುತ್ತಿದ್ದೆ. ಸ್ವಲ್ಪ ಹೊತ್ತಿಗೆ ಎದ್ದು ಪುನಃ ಉಣ್ಣುತ್ತಿದ್ದೆ. ಹೀಗೆ ಕೆಲವೊಮ್ಮೆ ಮೀತಿಮೀರಿ ತಿಂದುಬಿಡುತ್ತಿದ್ದೆ. ಆದರೂ ತೊಂದರೆಯೇನೂ ಆಗಲಿಲ್ಲ. ಆದರೆ ಈ ವಿಚಿತ್ರ ವರ್ತನೆಯನ್ನೆಲ್ಲ ಕಂಡು ತಾಯಿ ಗಾಬರಿಗೊಂಡು, ‘ನಿನಗೆ ಒಳಗೊಳಗೇ ಏನೋ ಕಾಯಿಲೆಯಾಗಿರಬೇಕು’ ಎಂದು ಉದ್ಗರಿಸು ತ್ತಿದ್ದಳು. ‘ಇವನಿನ್ನು ಹೆಚ್ಚು ದಿನ ಬದುಕಿರಲಾರ’ ಎಂದು ಭಾವಿಸಿ ತಲ್ಲಣಗೊಳ್ಳುತ್ತಿದ್ದಳು.</p>
  <p>“ಕಡೆಗೊಮ್ಮೆ ಈ ಅನುಭವದ ಉತ್ಕಟತೆ ಇಳಿದಾಗ ಜಗತ್ತು ಒಂದು ಕನಸಿನಂತೆ ಕಾಣತೊಡ ಗಿತು. ಒಂದು ದಿನ ಕಾರ್ನ್​ವಾಲೀಸ್ ಚೌಕದ ಬದಿಯಲ್ಲಿ ನಡೆದುಕೊಂಡು ಹೋಗುವಾಗ ಅಲ್ಲಿ ಸುತ್ತಲೂ ಇದ್ದ ಕಬ್ಬಿಣದ ಕಂಬಿಗಳಿಗೆ ತಲೆಯನ್ನು ಚಚ್ಚಿಕೊಂಡು ನೋಡಿದೆ–ನಾನು ಕಾಣು ತ್ತಿರುವುದು ನಿಜವಾದ ಕಂಬಿಗಳೋ ಕನಸಿನ ಕಂಬಿಗಳೋ ಎಂದು ! ಕೈಕಾಲುಗಳೆಲ್ಲ ಜೋಮು ಹಿಡಿದಂತಾಗಿದ್ದರಿಂದ ಪಾರ್ಶ್ವವಾಯು ಬಡಿಯುತ್ತದೇನೋ ಎಂದು ಭಯವಾಗುತ್ತಿತ್ತು. ಅಂತೂ ಎಷ್ಟೋ ದಿನ ಆ ಭಯಂಕರವಾದ ಭಾವಾವಸ್ಥೆಯಿಂದ ಬಿಡುಗಡೆ ಸಿಗಲೇ ಇಲ್ಲ. ಕಡೆಗೆ ಸಹಜಸ್ಥಿತಿಗೆ ಮರಳಿದ ಮೇಲೆ ನನಗೆ ತೋಚಿತು–‘ಇದು ಅದ್ವೈತಜ್ಞಾನದ ಲಕ್ಷಣವಾಗಿರ ಬೇಕು’ಎಂದು. ಹಾಗಾದರೆ, ಈ ಬಗ್ಗೆ ಶಾಸ್ತ್ರಗಳಲ್ಲಿ ಹೇಳಿರುವುದು ಸುಳ್ಳಲ್ಲವೆಂದಾಯಿತು. ಅಂದಿ ನಿಂದ ಅದ್ವೈತತತ್ತ್ವದ ವಿಷಯದಲ್ಲಿ ನಾನು ಮತ್ತೆ ಸಂದೇಹ ಪಡಲಿಲ್ಲ.”</p>
  <p>ಶ್ರೀರಾಮಕೃಷ್ಣರು ಇನ್ನೂ ಯಾವಯಾವ ಪರಿಯಿಂದ ನರೇಂದ್ರನ ಸಂಶಯಗಳನ್ನೆಲ್ಲ ಹೋಗ ಲಾಡಿಸಿದರೋ, ಇನ್ನೆಷ್ಟೆಷ್ಟು ರೀತಿಯಲ್ಲಿ ಅವನಿಗೆ ಶಿಕ್ಷಣ ನೀಡಿದರೋ ಹೇಳುವುದು ಕಷ್ಟ. ಏಕೆಂದರೆ ಅವರಿಬ್ಬರ ಸಂವಾದ ಹೆಚ್ಚಾಗಿ ಮೌಖಿಕವಲ್ಲ ; ಮಾನಸಿಕ. </p>
  <p>ಇದೇ ದಿನಗಳಲ್ಲಿ ನಡೆದ ಮತ್ತೊಂದು ಅಪೂರ್ವ ಪ್ರಸಂಗವನ್ನು ನರೇಂದ್ರ ಕೆಲವರ್ಷಗಳ ಬಳಿಕ ತನ್ನ ಸ್ನೇಹಿತ ಶರಚ್ಚಂದ್ರನ ಮುಂದೆ ಬಯಲುಮಾಡುತ್ತಾನೆ :</p>
  <p>ಅದೊಂದು ದಿನ ಶರಚ್ಚಂದ್ರನೂ ಅವನ ಬಂಧು ಶಶಿಭೂಷಣನೂ ನರೇಂದ್ರನ ಮನೆಗೆ ಬಂದಿದ್ದಾರೆ. ಇಬ್ಬರೂ ಶ್ರೀರಾಮಕೃಷ್ಣರ ತರುಣಶಿಷ್ಯರು ; ತಮ್ಮ ಗುರುವಿನ ಮಹಿಮೆಯನ್ನು ಅಲ್ಪಸ್ವಲ್ಪ ಅರಿತವರು. ಅಂದು ನರೇಂದ್ರ, ತನ್ನ ಉಜ್ವಲ ವಾಗ್ಧಾರೆಯಿಂದ ಅವರಿಬ್ಬರಲ್ಲೂ ಸ್ಫೂರ್ತಿಯ ಬುಗ್ಗೆಯನ್ನೇ ಚಿಮ್ಮಿಸಿದ. ಅವನ ಮಾತನ್ನು ಕೇಳುತ್ತಕೇಳುತ್ತ ಅವರು ರೊಮಾಂಚಿತ ರಾದರು. ಈ ಹಿಂದೆ ಅವರು ಆತನ ಯಾವ ದಿವ್ಯಶಕ್ತಿಯಿಂದ ಅವನೆಡೆಗೆ ಆಕರ್ಷಿತರಾಗಿದ್ದರೋ, ಆ ಶಕ್ತಿ ಅಂದು ಸಾವಿರಪಟ್ಟು ಗಾಢವಾಗಿದ್ದಂತೆ ತೋರಿತು. ಅಷ್ಟು ದಿನವೂ ಅವರು ಶ್ರೀರಾಮ ಕೃಷ್ಣರನ್ನು ಭಗವತ್ಸಾಕ್ಷಾತ್ಕಾರ ಪಡೆದುಕೊಂಡ ಸಂತನೋ ಅಥವಾ ಸಿದ್ಧಪುರುಷನೋ ಇರ ಬೇಕೆಂದು ಭಾವಿಸಿದ್ದರು. ಆದರೆ ಅಂದು ಶ್ರೀರಾಮಕೃಷ್ಣರ ಸಂಬಂಧವಾದ ನರೇಂದ್ರನ ಮನ ಮುಟ್ಟುವ ಮಾತುಗಳು ಅವರ ಮನಸ್ಸಿನಲ್ಲಿ ಹೊಸಬೆಳಕನ್ನು ಹೊತ್ತಿಸಿದುವು. ಮಹಾ ಮಹಿಮ ರಾದ ಏಸುಕ್ರಿಸ್ತ, ಚೈತನ್ಯ ಮೊದಲಾದವರ ಜೀವನಚರಿತ್ರೆಗಳನ್ನು ಅವರು ಓದಿದ್ದರು. ಅವುಗಳಲ್ಲಿ ಬರೆದಿದ್ದ ಅನೇಕ ಅಲೌಕಿಕ ಘಟನೆಗಳನ್ನು ಓದಿ, ಅವೆಲ್ಲ ನಂಬಲನರ್ಹವೆಂದು ತೀರ್ಮಾನಿಸಿ ದ್ದರು. ಆದರೆ ಆ ದಿನ ನರೇಂದ್ರನ ಸ್ಫೂರ್ತಿಯುತ ಮಾತುಗಳನ್ನು ಆಲಿಸಿದಾಗ ಅಂತಹ ಘಟನೆ ಗಳು ಶ್ರೀರಾಮಕೃಷ್ಣರ ಜೀವನದಲ್ಲಿ ಅನುದಿನವೂ ಸಂಭವಿಸುತ್ತಿವೆ ಎಂಬ ವಿಶ್ವಾಸ ಅವರ ಲ್ಲುಂಟಾಯಿತು. ಶ್ರೀರಾಮಕೃಷ್ಣರು ತಮ್ಮ ಸ್ಪರ್ಶಮಾತ್ರದಿಂದ ಅಥವಾ ಇಚ್ಛಾಮಾತ್ರದಿಂದ, ಶರಣಾಗತರಾದ ಭಕ್ತರ ಸಂಸ್ಕಾರಬಂಧನಗಳನ್ನು ಬಿಡಿಸಿ ಅವರಿಗೆ ಭಕ್ತಿಜ್ಞಾನಗಳನ್ನು ನೀಡು ತ್ತಿದ್ದಾರೆ, ಅಥವಾ ಅವರ ಜೀವನಗತಿಯನ್ನು ಆಧ್ಯಾತ್ಮಿಕ ಮಾರ್ಗಕ್ಕೆ ತಿರುಗಿಸುತ್ತಿದ್ದಾರೆ ಎಂದು ಅರಿತರು. </p>
  <p>ದಾರಿಯಲ್ಲಿ ಮಾತನಾಡುತ್ತ ಸ್ನೇಹಿತರು ಮೂವರೂ ಒಂದು ಕೆರೆಯ ಬಳಿಗೆ ಬಂದರು. ಶ್ರೀರಾಮಕೃಷ್ಣರ ಕೃಪೆಯಿಂದ ತನಗಾದ ದಿವ್ಯಾನುಭವಗಳನ್ನು ಹೇಳಿಕೊಳ್ಳುತ್ತ ನರೇಂದ್ರ ಭಾವ ಭರಿತನಾದ. ತನ್ನೊಳಗೆ ತಾನು ಮಗ್ನನಾಗಿ ತನ್ನ ಆಂತರ್ಯದ ಆನಂದವನ್ನು ಹೊರಸೂಸಲು, ಹಾಡೊಂದನ್ನು ಹಾಡತೊಡಗಿದ :</p>
  <div>	ಶ್ರೀಗೌರಾಂಗನು ಪ್ರೇಮಧನವನು ಸಕಲರಲ್ಲು ವಿತರಿಸುತಿಹನು ;<br/>	ನಿತ್ಯಾನಂದನು ‘ಬನ್ನಿರಿ’ ಎನ್ನುತ ಎಲ್ಲರನ್ನು ಕರೆಯುತಿಹನು !</div>
  <p>ಹಾಡು ಮುಗಿದ ಮೇಲೆ ನರೇಂದ್ರ ಸ್ವಗತವೆಂಬಂತೆ ಮೆಲ್ಲಮೆಲ್ಲನೆ ಹೇಳುತ್ತಾನೆ : “ ...ಹೌದು, ನಿಜವಾಗಿ ಹಂಚುತ್ತಿದ್ದಾನೆ. ಪ್ರೇಮವಾಗಲಿ ಭಕ್ತಿಯಾಗಲಿ ಜ್ಞಾನವಾಗಲಿ ಮುಕ್ತಿಯಾಗಲಿ– ಗೌರಾಂಗನು (ಶ್ರೀರಾಮಕೃಷ್ಣರು) ಬೇಕುಬೇಕೆಂದುದನ್ನು ಹಂಚುತ್ತಿದ್ದಾನೆ. ಆಹ್, ಎಂಥ ಶಕ್ತಿ! (ಸ್ವಲ್ಪ ಹೊತ್ತು ಮೌನವಾಗಿದ್ದು, ಬಳಿಕ) ಅಂದು ರಾತ್ರಿ, ಕೋಣೆಯ ಬಾಗಿಲಿಗೆ ಅಗಳಿ ಹಾಕಿಕೊಂಡು ಮಲಗಿದ್ದೆ. ಇದ್ದಕ್ಕಿದ್ದಂತೆ ಅವರು ನನ್ನ ಶರೀರದೊಳಗೆ ಇರುವವನನ್ನು ಸೆಳೆದು ದಕ್ಷಿಣೇಶ್ವರಕ್ಕೆ ಕರೆದೊಯ್ದರು. ಎಷ್ಟೋ ಬಗೆಯಾಗಿ ಉಪದೇಶ ಕೊಟ್ಟು ಮರಳಿ ಹೋಗಲು ಅನುಮತಿಯಿತ್ತರು ! ದಕ್ಷಿಣೇಶ್ವರದ ಗೌರಾಂಗರು ಏನು ಬೇಕಾದರೂ ಮಾಡಬಲ್ಲರು !”</p>
  <p>ಇದನ್ನೆಲ್ಲ ಕೇಳುತ್ತ ಗೆಳೆಯರಿಬ್ಬರೂ ವಿಸ್ಮಯಮೂಕರಾಗಿಬಿಟ್ಟರು.</p>
  <p>ಈ ರೀತಿಯಾಗಿ ಶ್ರೀರಾಮಕೃಷ್ಣರು ನರೇಂದ್ರನನ್ನು ಮೆಲ್ಲಗೆ ಹೆಜ್ಜೆಹೆಜ್ಜೆಯಾಗಿ, ಮೆಟ್ಟಿಲು ಮೆಟ್ಟಿಲಾಗಿ, ಸಂಶಯದಿಂದ ಶ್ರದ್ಧೆಯ ಕಡೆಗೆ, ಕತ್ತಲಿನಿಂದ ಬೆಳಕಿನ ಕಡೆಗೆ, ಈ ಪ್ರಪಂಚದ ಸಂಕುಚಿತತೆಯಿಂದ ವಿಶ್ವಾತ್ಮಭಾವದ ವೈಶಾಲ್ಯದ ಕಡೆಗೆ ನಡೆಸಿಕೊಂಡು ಹೋದರು. ಅವರ ಅಲೌಕಿಕ ಶಕ್ತಿ ಆತನನ್ನು ಕ್ರಮಕ್ರಮವಾಗಿ ಲೌಕಿಕ ಬಂಧನದಿಂದ ಆಧ್ಯಾತ್ಮಿಕ ಸ್ವಾತಂತ್ರ್ಯದ ಕಡೆಗೆ, ಅಲ್ಪಬುದ್ಧಿಯ ಅರೆಜ್ಞಾನದಿಂದ ಸಮಗ್ರವಾದ ಸರ್ವಜ್ಞತ್ವದೆಡೆಗೆ, ಕೊನೆಗೆ ಸಚ್ಚಿದಾನಂದ ಸ್ವರೂಪದ ಬ್ರಹ್ಮಜ್ಞಾನದವರೆಗೆ ಮುನ್ನಡೆಸಿಕೊಂಡು ಹೋಯಿತು. ಶ್ರೀರಾಮಕೃಷ್ಣರ ಬೋಧನೆ ಗಳ ಸತ್ಯತೆಯನ್ನು ಮನಗಂಡು, ಹೊಸ ಅನುಭವಗಳನ್ನು ಗಳಿಸುತ್ತ ತನ್ನ ಸಂದೇಹಗಳನ್ನು ಪರಿಹರಿಸಿಕೊಳ್ಳುತ್ತ ಬಂದಂತೆ, ಅವರ ಮೇಲೆ ನರೇಂದ್ರನ ಪ್ರೀತಿ-ವಿಶ್ವಾಸ-ಗೌರವಗಳು ಸಾವಿರ ಮಡಿಯಾಗಿ ಹೆಚ್ಚಲಾರಂಭಿಸಿದುವು. ಕ್ರಮೇಣ ಅವನು ಅವರನ್ನು ಆಧ್ಯಾತ್ಮಿಕ ಸಾಮ್ರಾಜ್ಯದ ಚಕ್ರವರ್ತಿ ಎಂಬಂತೆ ಸ್ವೀಕರಿಸಲಾರಂಭಿಸಿದ.</p>
  <p>ಆದರೆ ತಮ್ಮ ವ್ಯಕ್ತಿತ್ವವನ್ನಾಗಲಿ, ಬೋಧನೆಯನ್ನಾಗಲಿ ಶಿಷ್ಯರು ಅಷ್ಟು ಸುಲಭವಾಗಿ ಸ್ವೀಕರಿಸಬೇಕೆಂದು ನಿರೀಕ್ಷಿಸುವವರಲ್ಲ ಶ್ರೀರಾಮಕೃಷ್ಣರು. ಶಿಷ್ಯರಾಗುವವರು ತಮ್ಮನ್ನು ಚೆನ್ನಾಗಿ ಪರೀಕ್ಷೆ ಮಾಡಿನೋಡಿ ತೃಪ್ತಿಯಾದರೆ ಮಾತ್ರ ಸ್ವೀಕರಿಸಲಿ ಎನ್ನುವುದು ಅವರ ಧೀರ ಮನೋ ಭಾವ. ಯಾವ ಗುರುವು ಶರೀರ-ಮಾತು-ಮನಸ್ಸುಗಳಿಂದ ಪರಿಶುದ್ಧನಾಗಿರುತ್ತಾನೆಯೋ ಅಂಥ ವನು ಮಾತ್ರ ತನ್ನ ಶಿಷ್ಯರಿಂದ ಪರೀಕ್ಷೆ ಮಾಡಿಸಿಕೊಳ್ಳಲು ಒಪ್ಪುತ್ತಾನೆ. ಶ್ರೀರಾಮಕೃಷ್ಣರಾದರೋ ಒಳಗೂ ಹೊರಗೂ ಚೊಕ್ಕ ಬಂಗಾರ. ಅಲ್ಲದೆ, ಶಿಷ್ಯರು ತಾವೇ ಸ್ವತಃ ಪರೀಕ್ಷೆ ಮಾಡಿನೋಡಿ ತಮ್ಮ ಗುರುವಿನ ಪುಜುತ್ವವನ್ನು ಕಣ್ಣಾರೆ ಕಂಡಾಗ, ಆತನ ಬೋಧನೆಗಳು ಅವರ ಮನಸ್ಸಿಗೆ ಒಪ್ಪಿಗೆಯಾಗುವುದಲ್ಲದೆ ನೆಲೆನಿಲ್ಲುವಂತಾಗುತ್ತದೆ. ಆಗ ಗುರುವಿನಲ್ಲಿ, ಗುರುವಿನ ಬೋಧನೆ ಯಲ್ಲಿ ಶ್ರದ್ಧೆ ದೃಢವಾಗುತ್ತದೆ. ಆದ್ದರಿಂದ ಶ್ರೀರಾಮಕೃಷ್ಣರು ನರೇಂದ್ರನಿಗೆ ಹೇಳುತ್ತಾರೆ : “ನೋಡಯ್ಯ, ಸರಾಫು ವ್ಯಾಪಾರಿಗಳು ನಾಣ್ಯವನ್ನು ‘ಠಣ್​’ ಅಂತ ಬಡಿದು, ಅದು ಖೋಟಾ ನಾಣ್ಯವೋ ತಾಜಾ ನಾಣ್ಯವೋ ಎನ್ನುವುದನ್ನು ಪರೀಕ್ಷೆ ಮಾಡುವುದಿಲ್ಲವೆ ? ಹಾಗೆಯೇ ನೀನೂ ನನ್ನನ್ನು ಪರೀಕ್ಷೆ ಮಾಡಿನೋಡು. ಹಾಗಲ್ಲದೆ ಒಪ್ಪಿಕೊಳ್ಳಲೇ ಬೇಡ.” ನಿಜಕ್ಕೂ ಇದು ಶ್ರೀರಾಮ ಕೃಷ್ಣರ ಧೀರತನವೇ ಸರಿ. ಅದಕ್ಕೆ ಸರಿಯಾಗಿ ಶಿಷ್ಯ ನರೇಂದ್ರನ ಧೀರತನವೂ ಕಡಮೆಯೇನಲ್ಲ. ಅವನು ಹೆಜ್ಜೆಹೆಜ್ಜೆಗೂ ಅವರನ್ನು ಪರೀಕ್ಷೆಮಾಡಲು ಸಿದ್ಧನಾಗಿಯೇ ಇದ್ದ.</p>
  <p>ಒಂದು ದಿನ ಅವನು ದಕ್ಷಿಣೇಶ್ವರಕ್ಕೆ ಬಂದಾಗ, ಶ್ರೀರಾಮಕೃಷ್ಣರು ಕಲ್ಕತ್ತಕ್ಕೆ ಹೋಗಿರುವ ವಿಚಾರ ತಿಳಿಯಿತು. ಆಗ ಅವನ ಮನಸ್ಸಿಗೆ ಹಠಾತ್ತನೆ ಒಂದು ಭಾವನೆ ಬಂದಿತು : ‘ಶ್ರೀರಾಮ ಕೃಷ್ಣರು ಹೇಳುತ್ತಾರೆ–ಕಾಮಕಾಂಚನವನ್ನು ತ್ರಿಕರಣಪೂರ್ವಕವಾಗಿ ತ್ಯಾಗ ಮಾಡಬೇಕು ಅಂತ; ಮತ್ತು ತಾವು ಹಣವನ್ನು ಸ್ಪರ್ಶ ಕೂಡ ಮಾಡಲಾರೆವು ಅಂತಲೂ ಹೇಳುತ್ತಾರೆ. ಆ ಮಾತಿನ ಸತ್ಯತೆಯನ್ನು ಪರೀಕ್ಷಿಸಿಯೇಬಿಡಬೇಕು.’ ಹೀಗೆ ಆಲೋಚಿಸಿ ಅವನು ಮೆಲ್ಲಗೆ ಅವರ ಹಾಸಿಗೆಯ ದುಪ್ಪಟದ ಕೆಳಗಡೆ ಒಂದು ರೂಪಾಯಿಯ ನಾಣ್ಯವನ್ನು ಅಡಗಿಸಿಟ್ಟು, ಅಲ್ಲಿಂದ ಮರೆಯಾದ. ಶ್ರೀರಾಮಕೃಷ್ಣರು ಸ್ವಲ್ಪ ಹೊತ್ತಿಗೆ ಹಿಂದಿರುಗಿದರು ; ಎಂದಿನಂತೆ ತಮ್ಮ ಹಾಸಿಗೆಯ ಮೇಲೆ ಕುಳಿತರು. ತಕ್ಷಣವೇ ಏನೋ ಕುಟುಕಿದವರಂತೆ ನೋವಿನಿಂದ ಛಂಗನೆ ಹಾರಿದರು ! ಏನಾಯಿ ತೆಂದು ಗೊತ್ತಾಗದೆ ಆಶ್ಚರ್ಯಪಡುತ್ತ ನಿಂತರು. ಅಲ್ಲಿದ್ದವನೊಬ್ಬ ಹಾಸಿಗೆಯನ್ನು ಕೊಡವಿ ನೋಡಿದ. ಆಗ ಹೊದಿಕೆಯ ಕೆಳಗೆ ಅಡಗಿಸಿಟ್ಟಿದ್ದ ರೂಪಾಯಿಯ ನಾಣ್ಯ ಕೆಳಗೆ ಬಿತ್ತು. ಈ ವೇಳೆಗೆ ಅಲ್ಲಿಗೆ ಬಂದು ನಿಂತಿದ್ದ ನರೇಂದ್ರ ಇದನ್ನೆಲ್ಲ ನೋಡಿದ. ಅವನಿಗೆ ನಾಚಿಕೆಯಾಯಿತು. ಒಂದು ಮಾತನ್ನೂ ಆಡದೆ ಕೋಣೆಯನ್ನು ಬಿಟ್ಟು ಹೊರಟುಹೋದ. ಅವನಿಟ್ಟಿದ್ದ ಪರೀಕ್ಷೆಯಲ್ಲಿ ಶ್ರಿರಾಮಕೃಷ್ಣರು ಯಶಸ್ವಿಯಾಗಿದ್ದರು. ಇದು ಇವನೇ ತಮ್ಮನ್ನು ಪರೀಕ್ಷೆಮಾಡಲು ನಡೆಸಿದ ತಂತ್ರ ಎಂದು ಗೊತ್ತಾದಾಗ ಶ್ರೀರಾಮಕೃಷ್ಣರು ಬಹಳವಾಗಿ ಸಂತೋಷಪಟ್ಟರು.</p>
  <p>ನರೇಂದ್ರ ತನ್ನ ಗುರುವಿನ ಮೇಲೆ ನಡೆಸಿದ ಪರೀಕ್ಷೆಗಳಲ್ಲಿ ಇದು ಒಂದು ಮಾತ್ರ. ಅವರು ತನ್ನನ್ನು ಗಮನಿಸುತ್ತಿದ್ದಂತೆಯೇ ತಾನೂ ಅವರನ್ನು ಎಡೆಬಿಡದೆ ಸೂಕ್ಷ್ಮವಾಗಿ ಗಮನಿಸುತ್ತಿದ್ದ. ಅವರ ಒಂದೊಂದು ಮಾತನ್ನೂ ತನ್ನ ಬುದ್ಧಿಯ ಒರೆಗಲ್ಲಿಗೆ ಉಜ್ಜಿ, ಸರಿಯೆಂದು ಕಂಡುಬಂದು ದನ್ನು ಮಾತ್ರವೇ ಸ್ವೀಕರಿಸುತ್ತಿದ್ದ.</p>
  <p>ಹಾಗೆಯೇ ಶ್ರೀರಾಮಕೃಷ್ಣರು ತಮ್ಮ ಶಿಷ್ಯರನ್ನು ಪರೀಕ್ಷೆಗೆ ಗುರಿಪಡಿಸದೆ ಬಿಡುತ್ತಿರಲಿಲ್ಲ. ನರೇಂದ್ರನೂ ಇಂತಹ ಹಲವಾರು ಪರೀಕ್ಷೆಗಳಿಗೆ ಗುರಿಯಾಗಬೇಕಾಯಿತು. ಒಮ್ಮೆ ಶ್ರೀರಾಮ ಕೃಷ್ಣರು ಅವನ ದೇಹವನ್ನು ಶರೀರಸಾಮುದ್ರಿಕ ದೃಷ್ಟಿಯಿಂದ ಪರೀಕ್ಷಿಸಿ, “ನಿನ್ನ ಶರೀರಲಕ್ಷಣ ವೆಲ್ಲ ಚೆನ್ನಾಗಿದೆ. ಆದರೆ ಒಂದೇ ಒಂದು ದೋಷವೆಂದರೆ ನೀನು ನಿದ್ರೆ ಮಾಡುವಾಗ ಭಾರವಾಗಿ ಉಸಿರಾಡುತ್ತೀಯೆ. ಯೋಗಿಗಳ ಪ್ರಕಾರ, ಭಾರವಾಗಿ ಉಸಿರಾಡುವವರ ಆಯುಷ್ಯ ಕಡಮೆ” ಎಂದರು. ಇನ್ನೊಂದು ಸಂದರ್ಭದಲ್ಲಿ ಅವರೆನ್ನುತ್ತಾರೆ : “ನಿನ್ನ ಕಣ್ಣುಗಳು ನೀನೊಬ್ಬ ಒಣಜ್ಞಾನಿ ಯಲ್ಲ ಎಂಬುದನ್ನು ಎತ್ತಿ ತೋರಿಸುತ್ತವೆ. ನಿನ್ನಲ್ಲಿ ಆಳವಾದ ಜ್ಞಾನವೂ ಮಧುರವಾದ ಭಕ್ತಿಯೂ ಬಹಳ ಚೆನ್ನಾಗಿ ಸಮರಸದಿಂದ ಬೆರೆತುಕೊಂಡಿವೆ.” ಇಂತಹ ಅನೇಕ ಪರೀಕ್ಷೆಗಳ ಮೂಲಕ ಶ್ರೀರಾಮಕೃಷ್ಣರು ಆತನ ಸಂಯಮ ಧೈರ್ಯ ಸ್ಥೈರ್ಯ ತ್ಯಾಗಬುದ್ದಿ–ಇವೆಲ್ಲ ಅತ್ಯುನ್ನತ ಮಟ್ಟ ದವು ಎಂದು ತೀರ್ಮಾನಿಸಿದ್ದರು. ಆದ್ದರಿಂದ, ‘ಎಷ್ಟೇ ಹಸಿದರೂ ಸಿಂಹ ಹುಲ್ಲು ತಿಂದೀತೆ ?’ ಎಂಬಂತೆ ಎಂಥಾ ಸಂಕಟದ ಪರಿಸ್ಥಿತಿಯೇ ಒದಗಿಬಂದರೂ ನರೇಂದ್ರ ಮಾತ್ರ ಸಾಮಾನ್ಯರಂತೆ ವರ್ತಿಸುವುದಿಲ್ಲ ಎಂದು ಕಂಡುಕೊಂಡಿದ್ದರು.</p>
  <p>ಒಮ್ಮೆ ಮಾತ್ರ ನರೇಂದ್ರ ತನಗರಿವಿಲ್ಲದಂತೆಯೇ ದೀರ್ಘ ಕಾಲದ, ಅತಿ ಕಠಿಣ ಪರೀಕ್ಷೆ ಯೊಂದಕ್ಕೆ ಈಡಾದ :</p>
  <p>ನರೇಂದ್ರ ದಕ್ಷಿಣೇಶ್ವರಕ್ಕೆ ಬಂದ ದಿನಗಳಲ್ಲೆಲ್ಲ ಶ್ರೀರಾಮಕೃಷ್ಣರಿಗೆ ಉತ್ಸವ. ಅವನನ್ನು ಕಂಡರೆ ಅವರಿಗೆ ಹೇಳಿತೀರದಷ್ಟು ಆನಂದ. ಆದರೊಂದು ದಿನ ಅದೇಕೋ ಇದ್ದಕ್ಕಿದ್ದಂತೆ ಎಲ್ಲವೂ ಸಂಪೂರ್ಣ ವಿರುದ್ಧವಾಯಿತು. ನರೇಂದ್ರ ಬಂದ ; ಎಂದಿನಂತೆ ನಮಸ್ಕರಿಸಿ ಕುಳಿತ. ಶ್ರೀರಾಮಕೃಷ್ಣರು ಮಿಸುಕಲಿಲ್ಲ, ಮುಗುಳ್ನಗೆ ಬೀರಲಿಲ್ಲ, ಅವನತ್ತ ತಿರುಗಿಯೂ ನೋಡಲಿಲ್ಲ. ಅಸಡ್ಡೆಯ ಮುಖಭಾವ, ವಿಲಕ್ಷಣ ಮೌನ ! ನರೇಂದ್ರ ಬಹಳ ಹೊತ್ತು ಸುಮ್ಮನೆ ಕುಳಿತಿದ್ದ. ಕಡೆಗೆ ಬಹುಶಃ ಗುರುಗಳು ಭಾವಸ್ಥಿತಿಯಲ್ಲಿರಬೇಕೆಂದು ಭಾವಿಸಿ ಎದ್ದುಹೋದ. ಅಲ್ಲೇ ಹೊರಗೆ ಹಾಜರಾನಂತೂ ಇದ್ದೇ ಇದ್ದಾನಲ್ಲ. ಅವನ ಜೊತೆಯಲ್ಲಿ ಸ್ವಲ್ಪ ಹರಟೆಕೊಚ್ಚಿ, ಗುಡುಗುಡಿ ಸೇದಿದ. ಅಷ್ಟೊತ್ತಿಗೆ ಶ್ರೀರಾಮಕೃಷ್ಣರು ಯಾರೊಂದಿಗೋ ಮಾತನಾಡಿದ್ದು ಕೇಳಿಸಿತು. ಮತ್ತೆ ಒಳಗೆ ಬಂದ. ಆದರೆ ಇವನನ್ನು ನೋಡುತ್ತಿದ್ದಂತೆಯೇ ಅವರು ಮತ್ತೆ ಸುಮ್ಮನಾಗಿಬಿಟ್ಟರು. ಅಷ್ಟೇ ಅಲ್ಲ, ಗೋಡೆಗೆ ಮುಖ ಮಾಡಿ ಮಲಗಿಬಿಟ್ಟರು ! ದಿನವೆಲ್ಲ ಹೀಗೇ ಕಳೆಯಿತು. ಆದರೆ ಇದನ್ನು ನರೇಂದ್ರನೇನೂ ತಪ್ಪಾಗಿ ತಿಳಿಯಲಿಲ್ಲ. ಸಂಜೆಯ ವೇಳೆಗೆ ಶ್ರೀರಾಮಕೃಷ್ಣರಿಗೆ ಪ್ರಣಾಮ ಸಲ್ಲಿಸಿ ನಿರ್ಗಮಿಸಿದ.</p>
  <p>ಒಂದು ವಾರದೊಳಗಾಗಿ ಅವನು ಮತ್ತೊಮ್ಮೆ ಬಂದ. ಆದರೆ ಶ್ರೀರಾಮಕೃಷ್ಣರದು ಅದೇ ಮೌನ, ಅದೇ ಔದಾಸೀನ್ಯ ! ಅಂದೂ ಅವನು ಹಾಜರಾ ಮತ್ತಿತರ ಭಕ್ತರೊಂದಿಗೆ ಹರಟಿ ಕೊಂಡಿದ್ದು ಹಿಂದಿರುಗಿದ. ಹೀಗೆಯೇ ಮೂರನೆಯ ಸಲವೂ ಬಂದ, ನಾಲ್ಕನೆಯ ಸಲವೂ ಬಂದ. ಶ್ರೀರಾಮಕೃಷ್ಣರ ವರ್ತನೆ ಮಾತ್ರ ಬದಲಾಗಲೇ ಇಲ್ಲ. ಅವನು ಎದುರಿಗಿದ್ದರೂ ಒಂದೇ ಇಲ್ಲ ದಿದ್ದರೂ ಒಂದೇ ಎಂಬಂಥ ಅಲಕ್ಷ್ಯ ! ಇಲ್ಲವೆ, ಯಾವನೋ ಅಪರಿಚಿತನೆಂಬಂತೆ ನೋಡಿ ಅತ್ತ ತಿರುಗಿಬಿಡುತ್ತಾರೆ. ಆದರೂ ನರೇಂದ್ರ ಸ್ವಲ್ಪವೂ ಬೇಸರಿಸಿಕೊಳ್ಳಲಿಲ್ಲ. ಅಥವಾ ತನ್ನಿಂದ ಏನು ತಪ್ಪಾಯಿತೋ ಎಂದು ಕೊರಗಲೂ ಇಲ್ಲ. ಎಂದಿನ ವಿಶ್ವಾಸದಿಂದ ತನ್ನಷ್ಟಕ್ಕೆ ತಾನು ವಾರಕ್ಕೊಮ್ಮೆ ಬಂದು ಹೋಗುತ್ತಿದ್ದ. ಈ ನಡುವಿನ ಅವಧಿಯಲ್ಲಿ ಶ್ರೀರಾಮಕೃಷ್ಣರು ಯಾರ ನ್ನಾದರೂ ಕಲ್ಕತ್ತಕ್ಕೆ ಕಳಿಸಿ, ನರೇಂದ್ರನ ಅರಿವಿಗೆ ಬಾರದಂತೆ ಅವನ ಕ್ಷೇಮಸಮಾಚಾರವನ್ನು ತಿಳಿದುಕೊಳ್ಳುತ್ತಿದ್ದರು. ಹೀಗೇ ಒಂದು ತಿಂಗಳ ಮೇಲಾಯಿತು. ಒಂದು ದಿನ ಅವನು ಬಂದಾಗ ಶ್ರೀರಾಮಕೃಷ್ಣರು ಕೇಳಿದರು : “ನಾನು ನಿನ್ನ ಜೊತೆ ಮಾತುಕತೆಯೇನೂ ಆಡುವುದಿಲ್ಲ. ಆದರೂ ನೀನು ಮಾತ್ರ ಬರುತ್ತಲೇ ಇದ್ದೀಯಲ್ಲ, ಅದು ಹೇಗೆ ?”</p>
  <div/>
  <p>ನರೇಂದ್ರ ತನ್ನ ಎಂದಿನ ದಿಟ್ಟತನದಿಂದ ಸಹಜವಾಗಿ ಉತ್ತರಿಸಿದ : “ನೀವು ನನ್ನನ್ನು ಮಾತನಾಡಿಸಲಿ ಅಂತ ನಾನಿಲ್ಲಿಗೆ ಬರುತ್ತೇನೆ ಎಂದುಕೊಂಡಿರಾ ? ನಾನು ನಿಮ್ಮನ್ನು ಪ್ರೀತಿಸು ತ್ತೇನೆ. ನಿಮ್ಮನ್ನು ನೋಡಲು ನನಗಿಷ್ಟ ; ಅದಕ್ಕಾಗಿ ಬರುತ್ತೇನೆ.”</p>
  <div/>
  <p>ಇದನ್ನು ಕೇಳಿದಾಗ ಶ್ರೀರಾಮಕೃಷ್ಣರಿಗಾದ ಸಂತಸ ಅಷ್ಟಿಷ್ಟಲ್ಲ. “ಆಹ್, ನರೇನ್ ! ಇಷ್ಟು ದಿನವೂ ನಾನು ನಿನ್ನನ್ನು ಸುಮ್ಮನೆ ಪರೀಕ್ಷಿಸುತ್ತಿದ್ದೆ ಅಷ್ಟೆ. ನಿನ್ನ ಮೇಲೆ ಪ್ರೀತಿ-ವಿಶ್ವಾಸ ತೋರದಿದ್ದರೆ ನೀನು ಹೇಗೆ ಪ್ರತಿಕ್ರಿಯಿಸುತ್ತೀಯೋ ನೋಡೋಣ ಎಂದೇ ಹಾಗೆ ಮಾಡಿದೆ. ಭಲೇ ! ಈ ರೀತಿ ಅಸಡ್ಡೆ ತೋರಿದಾಗ ನಿನ್ನಂತಹ ಉನ್ನತ ಮಟ್ಟದ ಸಾಧಕರು ಮಾತ್ರ ತಡೆದು ಕೊಂಡಾರು. ಬೇರೆ ಯಾರೇ ಆಗಿದ್ದರೂ ಯಾವತ್ತೋ ನನ್ನಿಂದ ದೂರವಾಗಿಬಿಡುತ್ತಿದ್ದರು. ಮತ್ತೆ ಈ ಕಡೆ ತಿರುಗಿಯೂ ನೋಡುತ್ತಿರಲಿಲ್ಲ” ಎಂದು ಕೊಂಡಾಡಿದರು.</p>
  <div/>
  <p>ನಿಜಕ್ಕೂ ಇದೊಂದು ಭಯಂಕರ ಅಗ್ನಿಪರೀಕ್ಷೆಯೇ ಸರಿ. ದಿವ್ಯ ಗುರು ನಡೆಸಿದ ಗುರುತರ ಪರೀಕ್ಷೆ . ಮೊಟ್ಟಮೊದಲ ಭೇಟಿಯಿಂದಲೂ ಅವರಿರ್ವರ ನಡುವೆ ಬೆಳೆದು ಬಂದಿದ್ದ ಬಾಂಧವ್ಯ ಎಷ್ಟು ಗಾಢವಾದದ್ದು, ಸುಮಧುರವಾದದ್ದು, ಅಲೌಕಿಕವಾದದ್ದು ! ಶ್ರೀರಾಮಕೃಷ್ಣರು ನರೇಂದ್ರನ ಬಗ್ಗೆ ತೋರಿದ್ದ ಪ್ರೀತಿಯೇನು, ವಿಶ್ವಾಸವೇನು ! ಅವನಿಗಾಗಿ ಸಿಹಿತಿಂಡಿಗಳನ್ನು ತೆಗೆದಿಟ್ಟಿದ್ದು ಅವನು ಬಂದ ಕೂಡಲೇ ಉಪಚರಿಸಿ, ತಮ್ಮ ಕೈಯಿಂದಲೇ ಅವನಿಗೆ ತಿನ್ನಿಸುವುದೇನು, ಮನೆಗೂ ಕಳಿಸಿಕೊಡುವುದೇನು ! ಭಕ್ತರ ಮುಂದೆ ಅವನನ್ನು ಕೊಂಡಾಡುವುದೇನು ! ಅವನನ್ನು ಹುಡುಕಿ ಕೊಂಡು ತಾವೇ ಕಲ್ಕತ್ತಕ್ಕೆ ಬರುವುದೇನು ! ಈಗ ಇದ್ದಕ್ಕಿದ್ದಂತೆ, ಅದೂ ಅಕಾರಣವಾಗಿ ಈ ನಿರ್ಲಕ್ಷ್ಯವೇನು, ಔದಾಸೀನ್ಯವೇನು, ಅಸಹನೀಯ ಮೌನವೇನು ! ಆದರೆ ನರೇಂದ್ರ ಮಾತ್ರ ಇದನ್ನೆಲ್ಲ ಸಹಿಸಿಕೊಂಡು ಶ್ರೀರಾಮಕೃಷ್ಣರ ಮೇಲೆ ಅದೇ ಭಕ್ತಿ-ಪ್ರೀತಿ-ಗೌರವವನ್ನಿಟ್ಟು ಕೊಂಡದ್ದು ದೊಡ್ಡ ಅದ್ಭುತವಲ್ಲವೆ ? ಒಂದು ವೇಳೆ ಅವನು ಅವರ ಔದಾಸೀನ್ಯವನ್ನು ಕಂಡು ಅವರನ್ನು ನಿರಾಕರಿಸಿ ಹೊರಟುಹೋಗಿಬಿಟ್ಟಿದ್ದರೆ, ಅವನಿಗೆ ನಿಜಕ್ಕೂ ಬಹಳ ನಷ್ಟವಾಗುತ್ತಿತ್ತು. ಶ್ರೀರಾಮಕೃಷ್ಣರಂತಹ ಯುಗಪುರುಷರನ್ನು, ಪರಮಗುರುವನ್ನು ಸಂಧಿಸಲು ಅವನು ತೋರಿದ್ದ ಕಾತರತೆ ಅದೆಷ್ಟು ! ಈ ರೀತಿ ತಾನು ಕಂಡುಕೊಂಡ ಅನರ್ಘ್ಯ ರತ್ನವನ್ನು ಬಿಟ್ಟುಬಿಟ್ಟಿದ್ದರೆ ನಿಜಕ್ಕೂ ಅವನಿಗುಂಟಾಗುತ್ತಿದ್ದುದು ಭರಿಸಲಾರದ ನಷ್ಟ.</p>
  <div/>
  <p>ಭಗವಂತನು ನಮ್ಮನ್ನೇ ಆಗಲಿ, ನಾವು ಭಗವಂತನನ್ನೇ ಆಗಲಿ ನಿರಾಕರಿಸಿದರೆ ಅದರಿಂದ ನಷ್ಟ ಭಗವಂತನಿಗಲ್ಲ, ನಮಗೆ ! ಗುರುಗಳು ನಮ್ಮನ್ನಾಗಲಿ, ನಾವು ಗುರುಗಳನ್ನಾಗಲಿ ನಿರಾಕರಿಸಿದಾಗ ನಷ್ಟವಾಗುವುದು ನಮಗೇ ಹೊರತು ಗುರುಗಳಿಗಲ್ಲ. ಈ ಬಗೆಯ ನಿರಾಕರಣೆ ಯಿಂದ ಬಂದೊದಗುವ ದುಃಖ ಮಾತ್ರ ನಿಜಕ್ಕೂ ಅಸಹನೀಯವಾಗುತ್ತದೆ. ಆದ್ದರಿಂದಲೇ ಉಪನಿಷತ್ತಿನಲ್ಲಿ ಶಿಷ್ಯ ಪ್ರಾರ್ಥಿಸಿಕೊಳ್ಳುತ್ತಾನೆ :</p>
  <div>	ಮಾ<span class="en">s</span>ಹಂ ಬ್ರಹ್ಮ ನಿರಾಕುರ್ಯಾಮ್ ಮಾ ಮಾ ಬ್ರಹ್ಮ ನಿರಾಕರೋತ್ ।<br/>	ಅನಿರಾಕರಣಮಸ್ತು ಅನಿರಾಕರಣಂ ಮೇ ಅಸ್ತು <br/>	ತದಾತ್ಮನಿ ನಿರತೇ ಯ ಉಪನಿಷತ್ಸು ಧರ್ಮಾಸ್ತೇ ಮಯಿ ಸಂತು <br/>	ತೇ ಮಯಿ ಸಂತು ॥</div>
  <p class="noindent">ಎಂದರೆ, “ಬ್ರಹ್ಮವನ್ನು (ಪರಮಾತ್ಮನನ್ನು) ನಾನು ಎಂದಿಗೂ ನಿರಾಕರಿಸದಂತಾಗಲಿ, ಬ್ರಹ್ಮವೂ ನನ್ನನ್ನು ನಿರಾಕರಿಸದಿರಲಿ. ನಿರಾಕರಣೆಯೇ ಇಲ್ಲದಿರಲಿ. ಕೊನೆಗೆ, ನನ್ನಿಂದಲಾದರೂ ನಿರಾಕರಣೆ ಇಲ್ಲದಿರಲಿ. ಉಪನಿಷತ್ತಿನ ಧರ್ಮಗಳೆಲ್ಲವೂ ಆತ್ಮನಿರತನಾದ ನನ್ನಲ್ಲಿ ಕಾಣಿಸಿಕೊಳ್ಳಲಿ” ಎಂದು. ಇಲ್ಲಿ ಶಿಷ್ಯ ಭಗವಂತನನ್ನು ಪ್ರಾರ್ಥಿಸಿಕೊಂಡದ್ದು ತುಂಬ ಮನನೀಯ. ಹಾಗೆಯೇ ಇಲ್ಲಿ ಶ್ರೀರಾಮಕೃಷ್ಣರು ತನ್ನನ್ನು ವಾರಗಟ್ಟಲೆ ಸಂಪೂರ್ಣವಾಗಿ ನಿರಾಕರಿಸಿದರೂ ನರೇಂದ್ರ ಮಾತ್ರ ಅವರನ್ನು ನಿರಾಕರಿಸದಿದ್ದುದು ಆ ಉಪನಿಷತ್ತಿನ ಪ್ರಾರ್ಥನೆಗೆ ಅನುಗುಣವಾಗಿದೆ.</p>
  <p>ಆದರೆ ಇಲ್ಲೊಂದು ಪ್ರಶ್ನೆಯೇಳಬಹುದು–ಶ್ರೀರಾಮಕೃಷ್ಣರು ನರೇಂದ್ರನನ್ನು ನಿರಾಕರಿ ಸಿದ್ದು, ಅವನ ಕಡೆ ಔದಾಸೀನ್ಯ ತೋರಿದ್ದು ಇದೆಲ್ಲ ಕೇವಲ ತೋರಾಣಿಕೆಯಲ್ಲವೆ ? ನಿಜವೇ. ಆದರೆ ಇದೆಲ್ಲ ಕೇವಲ ತೋರಾಣಿಕೆಯೆಂದು ಅವನಿಗೆ ಗೊತ್ತಾದುದು ಯಾವಾಗ ? ನಾಟಕ ಮುಗಿದ ಮೇಲೆಯೇ ! ಶ್ರೀರಾಮಕೃಷ್ಣರೇ ಅದನ್ನು ಹೇಳಿದ ಮೇಲೆ ! ಆದ್ದರಿಂದ ನಿಜಕ್ಕೂ ಅದೊಂದು ಕಠಿಣ ಪರೀಕ್ಷೆ. ಅದಕ್ಕೇ ಶ್ರೀರಾಮಕೃಷ್ಣರು ಅವನಿಗೆ ಯೋಗ್ಯತಾಪತ್ರ ಕೊಡುತ್ತಾರೆ –‘ಈ ಬಗೆಯ ಔದಾಸೀನ್ಯವನ್ನು ನಿನ್ನಂಥ ಉನ್ನತ ಮಟ್ಟದ ಸಾಧಕರು ಮಾತ್ರ ತಡೆದುಕೊಳ್ಳ ಬಲ್ಲರು’ ಎಂದು.</p>
  <p>ಹೀಗೆ ಶ್ರೀರಾಮಕೃಷ್ಣರು ನರೇಂದ್ರನನ್ನು ಪರಿಪರಿಯಾಗಿ ಪರೀಕ್ಷಿಸಿದರು. ಇನ್ನೊಂದು ದಿನ ಅವರು ಅವನನ್ನು ಪಂಚವಟಿಯ ಏಕಾಂತಕ್ಕೆ ಕರೆತಂದು ಹೇಳಿದರು :</p>
  <p>“ನೋಡು, ಆಧ್ಯಾತ್ಮಿಕ ಸಾಧನೆಗಳ ಫಲವಾಗಿ ನನಗೆ ಅಣಿಮಾ ಮುಂತಾದ ಅಷ್ಟಸಿದ್ಧಿಗಳು* ಲಭ್ಯವಾಗಿವೆ. ಆದರೆ, ನೀನೇ ನೋಡುತ್ತಿದ್ದೀಯಲ್ಲ, ಮೈಮೇಲಿನ ಬಟ್ಟೆಯನ್ನೂ ಸರಿಯಾಗಿ ಇಟ್ಟುಕೊಳ್ಳಲಾರದವನು ನಾನು. ನನ್ನಂಥವನಿಗೆ ಆ ಸಿದ್ಧಿಗಳನ್ನೆಲ್ಲ ಕಟ್ಟಿಕೊಂಡು ಏನಾಗಬೇಕು! ಆದ್ದರಿಂದ ಅವನ್ನೆಲ್ಲ ನಿನಗೆ ಕೊಟ್ಟುಬಿಡಲು ಜಗನ್ಮಾತೆಯನ್ನು ಕೇಳಿಕೊಳ್ಳೋಣವೆಂದಿದ್ದೇನೆ. ಹೇಗಿದ್ದರೂ ಮುಂದೆ ನೀನು ಮಾತೆಯ ಕಾರ್ಯಗಳನ್ನು ಬಹಳಷ್ಟು ಸಾಧಿಸುವುದಕ್ಕಿದೆ ಅಂತ ಮಾತೆಯೇ ಹೇಳಿದ್ದಾಳೆ. ಆಗ ನೀನು ಈ ಸಿದ್ಧಿಗಳನ್ನು ಯಥೇಚ್ಛವಾಗಿ ಬಳಸಬಹುದು ; ಏನೆನ್ನುವೆ?”</p>
  <p>ನರೇಂದ್ರ (ಕ್ಷಣಕಾಲ ಯೋಚಿಸಿ) : “ಅವುಗಳಿಂದ ನನಗೆ ಭಗವತ್ಸಾಕ್ಷಾರಕ್ಕೆ ಅನುಕೂಲವಾಗು ತ್ತದೆಯೆ ?”</p>
  <p>ಶ್ರೀರಾಮಕೃಷ್ಣರು : “ಇಲ್ಲ ಇಲ್ಲ. ಆ ದಿಸೆಯಲ್ಲಿ ಅವುಗಳಿಂದ ನಿನಗೇನೂ ಉಪಯೋಗವಾಗ ಲಾರದು. ಆದರೆ ನೀನು ಸಾಕ್ಷಾತ್ಕಾರ ಪಡೆದುಕೊಂಡಾದಮೇಲೆ, ಜಗನ್ಮಾತೆಯ ಕಾರ್ಯಗಳನ್ನು ಸಾಧಿಸಲು ಸಹಾಯವಾದೀತು.”</p>
  <p>ನರೇಂದ್ರ ತಕ್ಷಣ ಉತ್ತರಿಸಿದ : “ಹಾಗಾದರೆ ನನಗವೆಲ್ಲ ಬೇಡ. ಮೊದಲು ನನಗೆ ಭಗವತ್ಸಾಕ್ಷಾತ್ಕಾರ ಬೇಕು. ಆ ಸಿದ್ಧಿಗಳನ್ನೆಲ್ಲ ಪಡೆದುಕೊಳ್ಳುವುದೋ ಬಿಡುವುದೋ ಎಂದು ಆಮೇಲೆ ಆಲೆೋಚಿಸಬಹುದು. ಈಗಲೇ ಅವು ನನ್ನ ಕೈಸೇರಿದರೆ ನಾನು ಅಹಂಕಾರವಶನಾಗಿ ನನ್ನ ಧ್ಯೇಯವನ್ನು ಮರೆತು ಹಾಳಾಗಿಹೋದೇನು.”</p>
  <p>ಈ ಉತ್ತರದಿಂದ ಶ್ರೀರಾಮಕೃಷ್ಣರಿಗೆ ಅತ್ಯಂತ ಆನಂದವಾಯಿತಷ್ಟೇ ಅಲ್ಲ, ಸಮಾಧಾನವೂ ಆಯಿತು–ಮುಂದೆ ಲೋಕಶಿಕ್ಷಣಕ್ಕಾಗಿ ನಿಯುಕ್ತವಾಗಲಿರುವ ತಮ್ಮ ನರೇಂದ್ರ ಎಂಥ ಪ್ರಲೋ ಭನೆಗೂ ಒಳಗಾಗುವವನಲ್ಲ ಎಂಬ ಸಮಾಧಾನ. ಈ ಜಗತ್ತಿನ ಸಕಲ ಪ್ರಲೋಭನೆಗಳನ್ನೂ ಮೀರಿಸುವಂಥವು ಈ ಅಣಿಮಾದಿ ಅಷ್ಟಸಿದ್ಧಿಗಳು. ಅವುಗಳಲ್ಲಿ ಒಂದು ದೊರೆತರೂ ಸಾಕು, ಮನುಷ್ಯ ಅದರ ಸಹಾಯದಿಂದ ಪವಾಡ ತೋರಿಸುತ್ತ, ಅದರಿಂದ ದೊರಕುವ ಹೆಸರು ಕೀರ್ತಿಗಳ ಜಾಲದಲ್ಲಿ ಸಿಲುಕಿಕೊಂಡು, ಧ್ಯೇಯದಿಂದ ತಾನು ಜಾರಿಬೀಳುವುದಲ್ಲದೆ ಜನರನ್ನೂ ದಾರಿತಪ್ಪಿಸು ತ್ತಾನೆ. ಹೀಗಿರುವಾಗ ಅಂತಹ ಸಿದ್ಧಿಗಳನ್ನು ತಾವಾಗಿಯೇ ಕೊಡಲು ಮುಂದಾದರೂ ಅವನ್ನು ಒಮ್ಮೆಗೇ ನಿರಾಕರಿಸಿದ ನರೇಂದ್ರ, ಶ್ರೀರಾಮಕೃಷ್ಣರೊಡ್ಡಿದ ಪರೀಕ್ಷೆಯಲ್ಲಿ ಮತ್ತೊಮ್ಮೆ ಉನ್ನತ ದರ್ಜೆಯಲ್ಲಿ ಉತ್ತೀರ್ಣನಾದ.</p>
  <h1>೧೧</h1>
  <h1>ವ್ಯಕ್ತಿತ್ವ ವಿಕಸನ</h1>
  <p class="noindent">ನರೇಂದ್ರನು ಶ್ರೀರಾಮಕೃಷ್ಣರ ಗರಡಿಯಲ್ಲಿ ಕಠಿಣ ತರಬೆತಿ ಪಡೆಯುತ್ತ ಹೊಸ ಹೊಸ ಪಾಠಗಳನ್ನು ಕಲಿಯುತ್ತ ಶಕ್ತಿಶಾಲಿಯಾಗಿ ಮುನ್ನಡೆಯುತ್ತಿರುವುದನ್ನು ಈವೆರೆಗೆ ನೋಡಿದೆವು. ಆದರೆ ಅದು ಅವನ ವ್ಯಕ್ತಿತ್ವನಿರ್ಮಾಣದ ಕಾರ್ಯಪ್ರಣಾಳಿಗಳಲ್ಲಿ ಒಂದು ಮಾತ್ರ. ಇನ್ನೂ ಅನೇಕ ಅಂಶಗಳು–ಹಲವಾರು ಗ್ರಂಥಗಳು. ತತ್ತ್ವಗಳು, ವಾದವಿವಾದಗಳು, ವ್ಯಕ್ತಿಗಳು, ದೃಶ್ಯಗಳು, ಪರಿಸರಗಳು–ಅವನ ಮೇಲೆ ಪ್ರಭಾವ ಬೀರುತ್ತ ಆತನನ್ನು ರೂಪಿಸುತ್ತಿದ್ದುವು. ಅವನ ಇಲ್ಲಿಯವರೆಗಿನ ಜೀವನವನ್ನು ಸಿಂಹಾಲೋಕನ ಮಾಡಿದಾಗ ಅಂತಹ ಮೂರು ಮುಖ್ಯಾಂಶಗಳನ್ನು ಗುರುತಿಸಬಹುದು. ಮೊದಲ ಅಂಶವೆಂದರೆ ಅವನ ಆಧ್ಯಾತ್ಮಿಕ ಮನೋವೃತ್ತಿ ; ಅರ್ಥಾತ್ ತನ್ನ ನಿಜವ್ಯಕ್ತಿತ್ವವೊಂದು ಬೇರೆಯೇ ಇದೆ ಎಂಬುದರ ಬಗ್ಗೆ ಅವನಿಗಿದ್ದ ಅರಿವು. ಎರಡನೆಯದೆಂದರೆ ಅವನ ತಂದೆ-ತಾಯಿ ಹಾಗೂ ಮನೆತನದ ಪ್ರಭಾವ ಮತ್ತು ಅವನ ಆಳವಾದ ಅಧ್ಯಯನದ ಪರಿಣಾಮ. ಮೂರೆನೆಯದಾಗಿ, ಅವನನ್ನು ಅಶಾಂತಿಯ ತುಮುಲದಿಂದ ಶಾಂತಿಧಾಮದೆಡೆಗೆ, ಸಂಶಯದ ಸುಳಿಯಿಂದ ಶ್ರದ್ಧೆಯ ಶಿಖರದೆಡೆಗೆ ಕರೆದೊಯ್ಯತ್ತಿರುವ ಗುರು ಶ್ರಿರಾಮಕೃಷ್ಣರ ಮಾರ್ಗದರ್ಶನ.</p>
  <p>ೆ </p>
</html>
