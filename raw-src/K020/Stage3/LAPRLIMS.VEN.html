<?xml version="1.0"?>
<html>
  <div>ಶ್ರೀಲಲಿತಾಸಹಸ್ರನಾಮಸ್ತೋತ್ರ</div>
  <div/>
  <div>ಮತ್ತು</div>
  <div>ಶ್ರೀಲಲಿತಾತ್ರಿಶತೀಸ್ತೋತ್ರ</div>
  <div/>
  <div>(ಭಾಷ್ಯಸಹಿತ)</div>
  <div>ಸ್ವಾಮಿ ಆದಿದೇವಾನಂದ</div>
  <div>ಶ್ರೀರಾಮಕೃಷ್ಣ ಆಶ್ರಮ<br/>ಯಾದವಗಿರಿ, ಮೈಸೂರು ೫೭ಂ 0೨ಂ</div>
  <div>ಹದಿನಾಲ್ಕನೆಯ ಮುದ್ರಣ : ೨ಂ೧೬</div>
  <div><span class="en">Ý</span> ಎಲ್ಲ ಹಕ್ಕುಗಳೂ ಪ್ರಕಾಶಕರಿಗೆ ಸೇರಿವೆ</div>
  <div>್ಣಋಸ್ಶ್ಯ್¯ಪ್ರಕಾಶಕರ್ಣುಋಸ್ಬಋ¯<br/>ಅಧ್ಯಕ್ಷರು<br/>ಶ್ರೀರಾಮಕೃಷ್ಣಾಶ್ರಮ<br/>ಮೈಸೂರು ೫೭ಂ 0೨ಂ</div>
  <div><br/><br/>ಮುದ್ರಣ :<br/>ಶ್ರೀ ಶಕ್ತಿ ಎಲೆಕ್ಟ್ರಿಕ್ ಪ್ರೆಸ್, ಜಯನಗರ, ಮೈಸೂರು ೫೭ಂ 0೧೪</div>
  <div>ಪೀಠಿಕೆ</div>
  <p>ಶ್ರೀಲಲಿತಾಸಹಸ್ರನಾಮವು ಬ್ರಹ್ಮಾಂಡಪುರಾಣದಲ್ಲಿ ಅಂತರ್ಗತವಾದ ಶ್ರೀ ಲಲಿತೋಪಾಖ್ಯಾನದ ಉತ್ತರ ಭಾಗ. ಇದು ಮೂರು ಭಾಗಗಳನ್ನು ಒಳಗೊಂಡಿದೆ; ಪೀಠಿಕಾರೂಪವಾದ ಪೂರ್ವಭಾಗ, ಸಹಸ್ರನಾಮ ಮತ್ತು ಫಲಶ್ರುತಿ. ಲಲಿತೋ ಪಾಖ್ಯಾನವನ್ನು ಕಥಿಸಿದ ಹಯಗ್ರೀವಮುನಿಯೇ ಲಲಿತಾಸಹಸ್ರನಾಮವನ್ನೂ ಅಗಸ್ತ್ಯ ನಿಗೆ ಹೇಳಿದ್ದಾನೆ.</p>
  <p>ಲಲಿತೋಪಾಖ್ಯಾನದಲ್ಲಿ ವಿವರಿಸಿರುವ ಲಲಿತಾದೇವಿಯ ಅವತಾರ, ಪಟ್ಟಾಭಿಷೇಕ, ಭಂಡಾಸುರವಧೆ ಮೊದಲಾದುವುಗಳ ಸಾರಾಂಶ ಹೀಗಿದೆ: ಶಿವನು ಮನ್ಮಥನನ್ನು ತನ್ನ ಮೂರನೆಯ ಕಣ್ಣಿನಿಂದ ದಹಿಸಿದ ಮೇಲೆ ಚಿತ್ರಕರ್ಮನೆಂಬ ಗಣೇಶ್ವರನು ಮನ್ಮಥನ ಬೂದಿಯನ್ನು ಒಟ್ಟುಗೂಡಿಸಿ ಅದರಿಂದ ಒಂದು ಪುರಾಷಾಕೃತಿಯನ್ನು ಮಾಡಿದನು. ತನ್ನ ಎದುರಿಗಿದ್ದ ಆ ವಿಚಿತ್ರ ತನುವನ್ನು ಶಿವನು ನೋಡಿದ ಕೂಡಲೇ ಅದಕ್ಕೆ ಜೀವ ವುಂಟಾಯಿತು. ಸಾಕ್ಷಾತ್ ಮನ್ಮಥನಂತೆ ಅತಿ ತೇಜಸ್ವಿಯಾದ ಆ ಪುರುಷನನ್ನು ಚಿತ್ರಕರ್ಮನು ಆಲಂಗಿಸಿ, ‘ಎಲೈ ಬಾಲಕನೆ, ಮಹಾದೇವನನ್ನು ಸ್ತುತಿಸು; ಅವನು ಸರ್ವಾರ್ಥಸಾಧಕನು’ ಎಂದು ಹೇಳಿದನು. ಆ ವಿಚಿತ್ರತನುವುಳ್ಳ ಪುರುಷನು, ಚಿತ್ರ ಕರ್ಮನಿಂದ ಶತರುದ್ರೀಮಂತ್ರವನ್ನು ಕಲಿತು ಅದನ್ನೇ ಜಪಿಸುತ್ತ ರುದ್ರನನ್ನು ಪೂಜಿ ಸಿದನು. ಇದರಿಂದ ಪ್ರೀತನಾದ ಪರಮೇಶ್ವರನು ಇವನಿಗೆ ಅರವತ್ತು ಸಾವಿರ ವರ್ಷಗಳ ವರೆಗೂ ಚಕ್ರವರ್ತಿ ಪದವಿಯನ್ನು ಅನುಗ್ರಹಿಸಿದನು. ಪರಶಿವನ ನಡತೆಯನ್ನು ನೋಡಿದ ಬ್ರಹ್ಮನು ‘ಭಂಡ್, ಭಂಡ್​’ ಎಂದು ಹೇಳಿದನು. ಆದುದರಿಂದಲೇ ಆ ಪುರುಷನು ಭಂಡನೆಂದು ಪ್ರಸಿದ್ಧನಾದನು.</p>
  <p>ರುದ್ರನ ಕೋಪಾನಲದಿಂದ ಹುಟ್ಟಿದ ಭಂಡನು ರೌದ್ರಸ್ವಭಾವವುಳ್ಳವನಾಗಿ, ಮಯನಿಂದ ಕಟ್ಟಿಸಲ್ಪಟ್ಟ ಶ್ರೋಣಿತಪುರದಲ್ಲಿ ರಾಜ್ಯವಾಳುತ್ತಾ, ದೇವತೆಗಳನ್ನೆಲ್ಲ ಆಳಲು ಉಪಕ್ರಮಿಸಿದನು. ನಾರದನ ಉಪದೇಶದಂತೆ ಇಂದ್ರನು ಸಮಸ್ತ ದೇವತೆ ಗಳೊಂದಿಗೆ ಹಿಮಗಿರಿಯ ತಪ್ಪಲಿಗೆ ಬಂದು ಭಾಗೀರಥೀತೀರದಲ್ಲಿ ಪರಾಶಕ್ತಿಯ ಮಹಾಪೂಜೆಯನ್ನು ಯಾಗವಿಧಾನದಿಂದ ಮಾಡಿದನು. ಆ ಯಜ್ಞಕುಂಡದಿಂದ ಪರಮ ತೇಜಃಪುಂಜವೂ ಅನುಪಮವೂ ಆದ ಒಂದು ಚಕ್ರಾಕಾರವು ಉದ್ಭವಿಸಿತು. ಆ ಚಕ್ರದ ಮಧ್ಯದಲ್ಲಿ, ‘ಉದ್ಯತ್ಸೂರ್ಯನಿಗೆ ಸಮವಾದ ಪ್ರಭೆಯುಳ್ಳವಳೂ, ಜಗದುಜ್ಜೀವನಾ ಕಾರಳೂ, ಬ್ರಹ್ಮವಿಷ್ಣುಶಿವಸ್ವರೂಪಳೂ, ಸೌಂದರ್ಯಸಾರಸೀಮಾಂತಳೂ, ಆನಂದ ರಸಸಾಗರಳೂ, ಜಪಾಕುಸುಮದ ಕಾಂತಿಯುಳ್ಳವಳೂ, ದಾಳಿಂಬೆಹೂ ಬಣ್ಣದ ಸೀರೆ ಯನ್ನುಟ್ಟಿರುವವಳೂ, ಸರ್ವಾಭರಣಭೂಷಿತಳೂ ಶೃಂಗಾರರಸಕ್ಕೆ ಆಲಯವಾಗಿರು ವವಳೂ, ಕೃಪಾತರಂಗಗಳನ್ನು ಹೊರಹೊಮ್ಮುತ್ತಿರುವ ಕಟಾಕ್ಷವೀಕ್ಷಣವೇ ಚಂದ್ರಿಕೆ ಯಾಗಿರುವವಳೂ, ಪಾಶಾಂಕುಶ-ಇಕ್ಷುಕೋದಂಡ-ಪಂಚಬಾಣಗಳಿಂದ ಶೋಭಿಸುತ್ತಿ ರುವ ಕರಗಳುಳ್ಳವಳೂ ಆದ ಮಹಾದೇವಿಯು ಅವತರಿಸಿದಳು’. ಅಗ್ನಿಕುಂಡ ಸಂಭೂತಳಾದ ದೇವಿಯು ದೇವತೆಗಳ ಪ್ರಾರ್ಥನೆಯ ಪ್ರಕಾರ ಭಂಡಾಸುರನ ನಾಶಕ್ಕೆ ಸಮ್ಮತಿಸಿದಳು. ಅನಂತರ ಬ್ರಹ್ಮಾದಿಗಳ ಇಚ್ಛೆಯಂತೆ ಲಾವಣ್ಯವತಿಯಾದ ದೇವಿಯು ಕಾಮೇಶ್ವರನ ರೂಪದಲ್ಲಿದ್ದ ಶಿವನನ್ನು ವರಿಸಿ ಮಹಾರಾಜ್ಞಿಯಾದಳು. ಬ್ರಹ್ಮನೇ ಶ್ರೀಮಾತೆಗೆ ಕಾಮಾಕ್ಷಿಯೆಂದೂ ಕಾಮೇಶ್ವರಿಯೆಂದೂ ಬಿರುದುಗಳನ್ನು ಸಮರ್ಪಿಸಿದನು. ಅನಂತರ ಪರಬ್ರಹ್ಮಸ್ವರೂಪಿಣಿಯೂ ಪರಾಶಕ್ತಿಯೂ ಆದ ದೇವಿಯು ಭಂಡಾಸುರನೇ ಮೊದಲಾದ ದೈತ್ಯರನ್ನು ಕೊಂದು, ಶ್ರೋಣಿತಪುರವನ್ನು ನಾಶ ಮಾಡಿದಳು.</p>
  <p>ದೇವತೆಗಳು ದೇವಿಯನ್ನು ಸ್ತುತಿಸಿ, ಪತಿಮೃತ್ಯುವಿನಿಂದ ವಿಶೇಷವಾಗಿ ನೊಂದಿದ್ದ ರತಿಯನ್ನು ಅನುಗ್ರಹಿಸಬೇಕೆಂದು ಬೇಡಿಕೊಂಡರು. ಕರುಣಾಮಯಿಯಾದ ದೇವಿಯು ರತಿಯ ದುಃಖವನ್ನು ಸಹಿಸಲಾರದೆ ತನ್ನ ಕೃಪಾಕಟಾಕ್ಷದಿಂದ ಮನ್ಮಥನನ್ನು ಪುನಃ ಬದುಕಿಸಿದಳು. ಅನಂತರ ವಿಶ್ವಕರ್ಮನು ಮತ್ತು ಮಯನು ಮೇರುಪರ್ವತದ ಮಧ್ಯಶಿಖರದಲ್ಲಿ ದೇವಿಗಾಗಿ ಶ್ರೀಪುರವೆಂಬ ಪಟ್ಟಣವನ್ನು ನಿರ್ಮಿಸಿದರು. ಶ್ರೀಪುರ ದಲ್ಲಿ ಚಿಂತಾಮಣಿಗೃಹವೆಂಬ ಅರಮನೆಯಿರುವುದು; ಇದರ ಮಧ್ಯದಲ್ಲಿ ಬಿಂದು ಪೀಠವೆಂದು ಪ್ರಸಿದ್ಧವಾದ ದೇವಿಯ ಪೀಠವಿದೆ. ಆ ಮಹಾಪೀಠದಲ್ಲಿ ಶ್ರೀದೇವಿಯ ಮಂಚರತ್ನವು ವಿರಾಜಿಸುತ್ತಿರುವುದು. ಬ್ರಹ್ಮ- ವಿಷ್ಣು-ಈಶ್ವರ-ಮಹೇಶ್ವರರೇ ಇದರ ನಾಲ್ಕು ಕಾಲುಗಳು, ಸದಾಶಿವನೇ ಈ ಮಂಚದ ಹಲಗೆ, ಇದರ ಮೇಲೆ ಪೂರ್ವ ದಿಙ್ಮುಖನಾಗಿ ಭಗವಂತನಾದ ಕಾಮೇಶ್ವರನು ಕುಳಿತಿರುವನು; ಆ ಕಾಮೇಶ್ವರನ ಅಂಕದ ಮೇಲೆ ಸದಾ ಷೋಡಶವರ್ಷದವಳಾದ ಶ್ರೀಲಲಿತಾಂಬಿಕೆಯು ಕುಳಿತಿರು ವಳು. ಶ್ರೀಚಕ್ರರೇಖಾಕೃತಿಯಿಂದ ಶ್ರೀಪುರವನ್ನು ರೂಪಿಸಲಾಗಿದೆ.</p>
  <p>ಶ್ರೀದೇವಿಯ ಅನುಗ್ರಹಕ್ಕೆ ಪಾತ್ರರಾಗಲು ಶ್ರೀಚಕ್ರವನ್ನು ಅರ್ಚಿಸಬೇಕೆಂದೂ ಪಂಚದಶೀಮಂತ್ರವನ್ನು ಜಪಿಸಬೇಕೆಂದೂ ಮತ್ತು ವಾಗ್ದೇವಿಯರಿಂದ ರಚಿತವಾದ ಲಲಿತಾಸಹಸ್ರನಾಮವನ್ನು ಪಠಿಸಬೇಕೆಂದೂ ಪೂರ್ವಪೀಠಿಕೆಯಲ್ಲಿ ಹೇಳಿದೆ.</p>
  <p>
    <span class="en"/>
  </p>
  <div>
    <span class="en">II</span>
  </div>
  <p>ಪರತತ್ತ್ವಕ್ಕೆ ನಾಮರೂಪಗಳಾಗಲಿ, ನಮ್ಮ ಬುದ್ಧಿಗೆ ನಿಲುಕುವಂತೆ ಸ್ಥೂಲವಾಗಿ ಮಾಡುವ ಇತರ ಉಪಾಧಿಗಳಾಗಲಿ ಇಲ್ಲ. ಹೀಗಿದ್ದರೂ ‘ವರ್ಣರಹಿತವಾದ ಒಂದೇ ತತ್ತ್ವವು ಶಕ್ತಿಯೋಗದಿಂದ ತನ್ನ ಪ್ರಯೋಜನಕ್ಕಾಗಿ ವಿವಿಧ ವರ್ಣಗಳನ್ನುಂಟು ಮಾಡುತ್ತದೆ’ ಎಂದು ಶ್ರುತಿಯು ಹೇಳುತ್ತದೆ.<span class="en">1</span> ಅವರ್ಣವು ವರ್ಣವನ್ನು ಹೊಂದ ಬೇಕಾದರೆ ಯಾವ ಪ್ರಯೋಜನವಿರಬಹುದು? ಇದಕ್ಕೆ ಭಗವಂತನೇ ಸ್ವಯಂ ಉತ್ತರ ವನ್ನು ಕೊಟ್ಟಿರುತ್ತಾನೆ : ‘ಯಾರು ನನ್ನನ್ನು ಹೇಗೆ ಆಶ್ರಯಿಸುವರೋ ಹಾಗೆಯೇ ಅವರನ್ನು ಅನುಗ್ರಹಿಸುತ್ತೇನೆ. ಮನುಷ್ಯರು ಸರ್ವಪ್ರಕಾರಗಳಿಂದಲೂ ನನ್ನ ಪಥ ವನ್ನೇ ಅನುಸರಿಸುತ್ತಾರೆ.<span class="en">’2</span> ಭಕ್ತರನ್ನು ಅನುಗ್ರಹಿಸುವುದೇ ಭಗವಂತನ ಪ್ರಯೋಜನ. ಅದಕ್ಕಾಗಿ ನಾಮರೂಪಭೇದಗಳಿಲ್ಲದ ತಾರ್ಕಿಕರ ಲಕ್ಷಣಗಳಿಗೆ ಒಳಗಾಗದ ಪರ ತತ್ತ್ವವು ‘ಬಣ್ಣವನ್ನು’ ಹೊಂದುತ್ತದೆ. ಭಗವದ್ರಾಮಕೃಷ್ಣರು ಹೇಳುವಂತೆ ಅಮೂರ್ತವಾದ ಪರತತ್ತ್ವವು ಹೇಗೆ ಸತ್ಯವೊ ಹಾಗೆಯೇ ವ್ಯಕ್ತಿತ್ವವನ್ನು ಹೊಂದಿದ ಮೂರ್ತಸ್ವರೂಪನಾದ ಭಗವಂತನೂ ಸತ್ಯವೇ; ಈ ಪರತತ್ತ್ವವೇ ಮಾನುಷಲೋಕ ದಲ್ಲಿ ಧರ್ಮಸಂರಕ್ಷಣೆಗೆ ಬಂದಾಗ ಅವತಾರವೆನಿಸುತ್ತದೆ. ಈ ಪರತತ್ತ್ವವನ್ನು ಕುರಿತು ಒಬ್ಬ ಕವಿಯು ‘ನೀನು ಸ್ತ್ರೀ, ನೀನು ಪುರುಷ, ನೀನು ಕುಮಾರ ಮತ್ತು ಕುಮಾರಿ; ನೀನು ಕೋಲನ್ನು ಹಿಡಿದುಕೊಂಡು ತತ್ತರಿಸುತ್ತಿರುವ ಮುದುಕ; ನೀನು ಸರ್ವತೋಮಖನಾಗಿ ಹುಟ್ಟಿರುತ್ತೀಯೆ. ನೀನು ನೀಲವಾದ ಪತಂಗ, ಕೆಂಪಾದ ಕಣ್ಣು ಗಳುಳ್ಳ ಹಸುರುಬಣ್ಣದ ಗಿಣಿ; ನೀನು ಗುಡುಗುತ್ತಿರುವ ಮೋಡ, ಪುತುಗಳು ಮತ್ತು ಸಮುದ್ರಗಳು,<span class="en">’3</span> ಎಂದು ರಮ್ಯವಾಗಿ ಹೇಳಿದ್ದಾನೆ. ಈ ದೃಷ್ಟಿಯಿಂದ ನೋಡಿದರೆ ಅಮೂರ್ತವಾದ ಪರತತ್ತ್ವಕ್ಕೂ ಮೂರ್ತರೂಪವನ್ನು ಹೊಂದಿದ ಪರವ್ಯಕ್ತಿಗೂ ಯಾವ ಭೇದವೂ ಇಲ್ಲ. ಆದರೆ ಮನುಷ್ಯರಿಗೆ ತಮ್ಮ ಅನುಭವಕ್ಕೆ ರಸಭಾವಪೂರ್ವಕ ವಾಗಿ ಒಳಗಾಗದ ನಿರ್ವಿಶೇಷ ಪರತತ್ತ್ವಕ್ಕಿಂತ ತಮಗೆ ತಾಯಿ ತಂದೆ ಬಂಧು ಸಖ ಸರ್ವಸ್ವ ಇವೇ ಮೊದಲಾದ ರೂಪಗಳಿಂದ ಕಾಣುತ್ತಿರುವ ಭಗವಂತನೇ ಅತ್ಯಂತ ಸಮೀಪದಲ್ಲಿರುವನು.</p>
  <p>ಆದರೆ ಪರತತ್ತ್ವಕ್ಕೂ ನಮಗೂ ಸಂಬಂಧವುಂಟಾಗಬೇಕಾದರೆ, ಅವರ್ಣವು ವರ್ಣ ವನ್ನು ಹೊಂದಬೇಕಾದರೆ, ಶಕ್ತಿಯೋಗವನ್ನು ನಾವು ಒಪ್ಪಿಕೊಳ್ಳಬೇಕಾಗುತ್ತದೆ. ಈ ಶಕ್ತಿಯ ಆವಶ್ಯಕತೆಯನ್ನು ಕುರಿತು ಶ್ರುತಿಯು ‘ಶಕ್ತಿಯೋಗಾತ್​’ ಎಂದು ಹೇಳಿತು. ಶಕ್ತಿಗೆ ಸ್ಥಾನವು ದೊರಕದ ಮತವೇ ಇಲ್ಲವೆಂದು ಹೇಳಬಹುದು. ಶಾಕ್ತಮತದಲ್ಲಿ ಶಿವ-ಶಕ್ತಿಯರೆಂದು ಭೇದವನ್ನು ಮಾಡುವ ಹಾಗೆ ವೈಷ್ಣವಮತದಲ್ಲಿ ಲಕ್ಷ್ಮೀನಾರಾ ಯಣರೆಂಬ ರೂಪದ್ವಯವು ಅಂಗೀಕರಿಸಲ್ಪಟ್ಟಿದೆ. ಇದು ಹೆಸರಿಗೆ ಮಾತ್ರ ಮಾಡುವ ಭೇದವೇ ವಿನಾ ನಿಜವಾದ ಭೇದವಲ್ಲ, ಶಿವಶಕ್ತಿಯರು ಅಭೇದಸ್ವರೂಪರೂ ಬ್ರಹ್ಮ ವಸ್ತುವಿಗಿಂತ ಅಭಿನ್ನಸ್ವರೂಪರೂ ಆಗಿರುತ್ತಾರೆ.</p>
  <p>ಮಾನವನು ಪರತತ್ತ್ವವನ್ನು ರೂಪ-ಗುಣಗಳಿಂದ ಕೂಡಿದುದಾಗಿ ಉಪಾಸಿಸಬೇಕಾ ದರೆ ಮಾತೃಭಾವಕ್ಕಿಂತ ಉದಾತ್ತವೂ ಉದಾರವೂ ಹೃದಯಂಗಮವೂ ಆದ ಬೇರೆ ಇನ್ನಾವ ಕಲ್ಪನೆಯಿರುವುದು? ಪರತತ್ತ್ವದಲ್ಲಿ ಮಾತೃಭಾವವನ್ನು ಕಲ್ಪಿಸುವುದು ಮಾನವಸ್ವಭಾವಕ್ಕೆ ಅತ್ಯಂತ ಸಹಜವಾಗಿರುತ್ತದೆ. ಅದಲ್ಲದೆ ಸ್ತ್ರೀದೇವತಾ ವಿಶೇಷ ದಲ್ಲಿ ಕಲ್ಪಿಸಬಹುದಾದ ಕಾವ್ಯ ಸೌಂದರ್ಯ, ಕಲೆ, ರೂಪಣ ಮೊದಲಾದವು ಇತರ ಭಾವನೆಗಳಲ್ಲಿ ಸಾಧ್ಯವಿಲ್ಲ. ನೀರಸವಾಗಿ ಕಾಣುವ ತತ್ತ್ವವು ರಸವತ್ತಾಗುತ್ತದೆ. ಮಹಾ ಸುಂದರಿಯಾದ ಶ್ರೀಲಲಿತಾಂಬಿಕೆಯು ರೌದ್ರರೂಪದಿಂದ ಚಂಡಪರಾಕ್ರಮನಾದ ಭಂಡನನ್ನು ಕೊಲ್ಲಲಿಲ್ಲ. ‘ಭಂಡ’ ಎಂದರೆ ಲಜ್ಜೆಯಿಲ್ಲದವನು, ಜೀವಭಾವವನ್ನು ಹೊಂದಿರುವ ಸಂಸಾರಿಯು. ದೇವಿಯು ಜೀವನ ಪ್ರಾಣಗಳನ್ನು ಸೆಳೆದುಕೊಂಡು ಎಂದರೆ ಆಣವ-ಮಲವನ್ನು ನಾಶಮಾಡಿ ಅವನಿಗೆ ಜ್ಞಾನವನ್ನು ಅನುಗ್ರಹಿಸುತ್ತಾಳೆ.</p>
  <p>ಸಹಸ್ರನಾಮವನ್ನು ರಚಿಸಿದ ಕವಿಯು ಪ್ರಾರಂಭದಲ್ಲೇ ಮಹಾಸುಂದರಿಯಾದ ಕಾಮೇಶ್ವರಿಯ ರೂಪಶ್ರೀಯನ್ನು ನಮ್ಮ ಮನಸ್ಸಿನ ಮೇಲೆ ಅಚ್ಚೊತ್ತುತ್ತಾನೆ. ಅವಳು ಮಹಾಮಾತೆ, ಮಹಾರಾಜ್ಞೀ ಮತ್ತು ಸಿಂಹಾಸನೇಶ್ವರೀ, ಉದಯಿಸುತ್ತಿರುವ ಬಾಲ ಸೂರ್ಯನಂತೆ ನಸುಗೆಂಪುಳ್ಳವಳು. ಅವಳ ವಸ್ತ್ರಾಭರಣಗಳೆಲ್ಲವೂ ಅರುಣಾರುಣ ವಾಗಿವೆ. ಮನೋಹರರೂಪವಾದ ಕಬ್ಬಿನ ಬಿಲ್ಲು, ಕ್ರೋಧರೂಪವಾದ ಅಂಕುಶ ಮತ್ತು ಪಂಚತನ್ಮಾತ್ರಗಳ ಬಾಣಗಳು ಅವಳ ಅಸ್ತ್ರಗಳು. ಚಂಪಕ ಅಶೋಕ ಪುನ್ನಾಗ ಮೊದಲಾದ ಪುಷ್ಪಗಳಿಂದ ಈ ಲಾವಣ್ಯ ಶೇವಧಿಯ ಕೇಶಪಾಶವು ಅಲಂಕೃತವಾಗಿದೆ. ಅಷ್ಟಮೀಚಂದ್ರನಂತೆ ವಿರಾಜಿಸುತ್ತಿರುವ ಮುಖಚಂದ್ರಕ್ಕೆ ಕಸ್ತೂರೀತಿಲಕವು ಕಳಂಕ ಪ್ರಾಯವಾಗಿದೆ. ತನ್ನ ಮುಖಶ್ರೀ ಎಂಬ ಜಲಪ್ರವಾಹದಲ್ಲಿ ಅವಳ ಕಣ್ಣುಗಳು ಮೀನುಗಳಂತೆ ಚಲಿಸುತ್ತಿರುವುವು. ಅರಳಿದ ಚಂಪಕದಂತಿರುವ ದೇವಿಯ ಮೂಗಿನ ಆಭರಣವು ತಾರಾಕಾಂತಿಯನ್ನು ಕೂಡ ತಿರಸ್ಕರಿಸುತ್ತಿದೆ. ದೇವಿಯ ಸಲ್ಲಾಪ ಮಾಧುರ್ ಯವು ಸರಸ್ವತಿಯ ಕಚ್ಛಪೀವೀಣೆಯನ್ನು ಮೀರಿದೆ. ಅವಳು ಶಾಸ್ತ್ರದ ಸಾರಳು, ಛಂದಸ್ಸಿನ ಸಾರಳು, ಚೈತನ್ಯಕುಸುಮಪ್ರಿಯಳು, ತತ್ತ್ವಮಯಿಯು, ತತ್ತ್ವಾರ್ಥಸ್ವರೂ ಪಿಣಿಯು; ಜನ್ಮ-ಮೃತ್ಯು-ಜರಾ- ರೋಗಗಳಿಂದ ತಪ್ತರಾದವರಿಗೆ ವಿಶ್ರಾಂತಿಯನ್ನು ಕೊಡುವವಳು.</p>
  <div>
    <span class="en">III</span>
  </div>
  <p>ಇಂತಹ ಮಹಾವೈಭವದಿಂದ ಕೂಡಿದ ಮತ್ತು ಅತ್ಯುತ್ಕೃಷ್ಟವಾದ ದೇವತಾ ಭಾವನೆ ಯುಂಟಾಗಬೇಕಾದರೆ ಇದಕ್ಕೆ ಹಿಂದೆ ದೀರ್ಘವಾದ ಕ್ರಮ ಪರಿಣಾಮವಿರಬೇಕೆಂದೂ, ಮನುಷ್ಯನು ಅನಾಗರಿಕಸ್ಥಿತಿಯಿಂದ ಸಂಸ್ಕೃತಿಪಥದಲ್ಲಿ ಮುಂದುವರಿಯುತ್ತಿದ್ದಾಗ ಅವನ ಅಪಕ್ವವೂ ಗ್ರಾಮ್ಯವೂ ಆದ ದೇವತಾ ವಿಷಯಕಭಾವನೆಗಳೆಲ್ಲ ಅವನ ಮನಸ್ಸಿ ಗನುಗುಣವಾಗಿ ವಿಕಸನ ಹೊಂದಿತೆಂದೂ ಕೆಲವು ಆಧುನಿಕ ಪಂಡಿತರ ಮತ. ಇದು ಕೂಡ ಪಕ್ವವಾದ ಭಾವನೆಯೆಂದು ಹೇಳಲಾಗುವುದಿಲ್ಲ. ಏಕೆಂದರೆ ಒಬ್ಬ ನಾಗರಿಕನ ದೇವತಾವಿಷಯಕಭಾವನೆ ಇನ್ನೊಬ್ಬನ ಕಲ್ಪನೆಗಿಂತ ಉತ್ತಮವೆಂದು ಸಿದ್ಧಪಡಿಸು ವುದು ಕಷ್ಟ. ಈಶ್ವರನಿಗೆ ಅಥವಾ ಈಶ್ವರಿಗೆ ಎಲ್ಲ ರೂಪಗಳಲ್ಲಿಯೂ ವ್ಯಕ್ತವಾಗಲು ಶಕ್ತಿಯಿದೆಯೆಂದು ಒಪ್ಪಿಕೊಂಡರೆ, ಈಶ್ವರಾನುಗ್ರಹವನ್ನು ಹೊಂದಿದ ಉಪಾಸಕನ ಅನುಭೂತಿಯು ಸತ್ಯವಾಗಿದ್ದರೆ, ಮಹಾ ರೌದ್ರಸ್ವರೂಪಳಾದ ಕಾಳಿಯಲ್ಲಿ ಅಥವಾ ಕಾದಂಬರೀಪ್ರಿಯಳಾದ ಕದಂಬವನವಾಸಿನಿಯಲ್ಲಿ ಎಷ್ಟು ಯಾಥಾತ್ಮ್ಯವಿದೆಯೊ ಅಷ್ಟೇ ಸತ್ಯವು ಸರ್ವಜನಮೋಹಿನಿಯಾದ ತ್ರಿಪುರಾಂಬಿಕೆಯಲ್ಲಿಯೂ ಇದೆ. ಇದು ಸರಿ ತಪ್ಪು, ಇದು ಒಳ್ಳೆಯದು ಕೆಟ್ಟದು, ಎಂದು ಹೇಳಲು ನಮಗೆ ಅಧಿಕಾರವಿಲ್ಲ. ಏಕೆಂದರೆ ಸರ್ವವ್ಯಾಪಕವಾದ ಪರತತ್ತ್ವವು ಎಲ್ಲವನ್ನೂ ತನ್ನಲ್ಲಿ ಅಡಗಿಸಿಕೊಳ್ಳಬೇಕು. ವಿಷ-ಅಮೃತ, ಸೌಂದರ್ಯ-ಕುರೂಪತ್ವ, ಶುಭ-ಅಶುಭ, ಧರ್ಮ-ಅಧರ್ಮ, ಸೌಮ್ಯ- ರೌದ್ರ, ಇವೇ ಮೊದಲಾದ ಸಮಸ್ತ ದ್ವಂದ್ವಗಳು ನಮಗೆ ತೋರುವ ವಿರೋಧವನ್ನು ಕಳೆದುಕೊಂಡು ತತ್ತ್ವದಲ್ಲಿ ಏಕೀಭೂತವಾಗುವುವು.</p>
  <p>ಆದರೆ ನಿಜವಾಗಿ ಮುಖ್ಯವಾದುದು ಉಪಾಸಕನ ಯೋಗ್ಯತೆ. ಲಲಿತಾಸಹಸ್ರನಾಮ ದಲ್ಲಿ ಕವಿಯು ನಾನಾವಿಧವಾದ ಮಂತ್ರಭಾವನೆಗಳನ್ನೂ, ತಂತ್ರಭಾವನೆಗಳನ್ನೂ, ತಾತ್ತ್ವಿಕಭಾವನೆಗಳನ್ನೂ, ವೈದಿಕ-ಪೌರಾಣಿಕ ಭಾವನೆಗಳನ್ನೂ ಅತ್ಯಂತ ಸುಸಂಗತ ವಾಗಿ ಒಟ್ಟುಗೂಡಿಸಿ ದೇವೀತತ್ತ್ವವನ್ನು ಪೂರ್ಣವಾಗಿಯೂ ರಸಭರಿತವಾಗಿಯೂ ನಮಗೆ ಒದಗಿಸಿಕೊಟ್ಟಿದ್ದಾನೆ. ಈ ದೃಷ್ಟಿಯಿಂದ ದೇವಿಯು ವನಜೀವಿಗಳ ಪ್ರಿಯ ದೇವತೆ; ಅವರಂತೆಯೇ ತಾನೂ ಕಾನನಗಳಲ್ಲಿ, ಪರ್ವತಗಳ ತಪ್ಪಲುಗಳಲ್ಲಿ, ಮರು ಭೂಮಿಗಳಲ್ಲಿ ಅಲ್ಲಿನ ನಿವಾಸಿಗಳನ್ನು ರಕ್ಷಿಸುತ್ತ ವನ್ಯಾಹಾರಪ್ರಿಯಳಾಗಿ ಸಂಚರಿಸು ವಳು. ಅವಳು ವಿಂಧ್ಯಾಚಲನಿವಾಸಿನೀ, ಕಾದಂಬರೀಪ್ರಿಯಾ, ವಾರುಣೀಮದವಿಹ್ವಲಾ ಮತ್ತು ಕಾಂತಾರವಾಸಿನೀ.</p>
  <p>ಶಾಕ್ತತಂತ್ರಗಳು ಈಶ್ವರಿಯ ಸ್ವರೂಪವನ್ನು ಮತ್ತು ಉಪಾಸನೆಯನ್ನು ಪ್ರತಿ ಪಾದಿಸಲು ಉತ್ಪನ್ನವಾಗಿವೆ. ಪರಶಿವನೂ ಪರಾಶಕ್ತಿಯೂ ಏಕಸ್ವರೂಪರಾಗಿದ್ದು ಅವ ರಿಬ್ಬರಲ್ಲಿ ಯಾವ ಭೇದವೂ ಇಲ್ಲ. ಜಗತ್ಕಾರಣರಾದ ಶಿವಶಕ್ತಿಯರಿಂದ ಹೊರ ಹೊಮ್ಮುವ ಜಗತ್ತಿನ ಪರಿಣಾಮವನ್ನು ವಿವರಿಸುವಾಗ ತಂತ್ರಗಳು ಮೂವತ್ತಾರು ತತ್ತ್ವಗಳನ್ನು ಅಂಗೀಕರಿಸಿವೆ. ಇವುಗಳಲ್ಲಿ ಶಿವ, ಶಕ್ತಿ, ನಾದ, ಬಿಂದು, ಶುದ್ಧವಿದ್ಯೆ ಎಂಬ ಐದು ಶುದ್ಧತತ್ತ್ವಗಳು ಮುಖ್ಯವಾದುವು. ಶಿವನು ಪ್ರಕಾಶ ಸ್ವರೂಪನು ಎಂದರೆ ಶುದ್ಧಜ್ಞಾನಸ್ವರೂಪನು. ಶಕ್ತಿಯು ವಿಮರ್ಶಾಸ್ವರೂಪಳು; ನಾದಬಿಂದುಗಳು ಸೃಷ್ಟ್ಯು ನ್ಮುಖಾವಸ್ಥೆಗಳನ್ನು ಸೂಚಿಸುತ್ತವೆ. ಶಿವಶಕ್ತ್ಯೈಕ್ಯರೂಪಿಣೀ, ಶಿವಮೂರ್ತಿಃ, ಸ್ವಪ್ರ ಕಾಶಾ, ವಿಮರ್ಶಾರೂಪಿಣೀ, ನಾದರೂಪಿಣೀ, ಬಿಂದುಮಂಡಲವಾಸಿನೀ, ಇಚ್ಛಾಶಕ್ತಿ- ಜ್ಞಾನಶಕ್ತಿ-ಸ್ವರೂಪಿಣೀ ಎಂಬ ನಾಮಗಳು ಶಿವಶಕ್ತಿಯರ ಏಕತ್ವವನ್ನೂ ಪ್ರಕಾಶ- ವಿಮರ್ಶ-ಸ್ವರೂಪಗಳನ್ನೂ ಮತ್ತು ಇತರ ಸೃಷ್ಟಿಯ ಪರಿಣಾಮಗಳನ್ನೂ ಸೂಚಿಸು ತ್ತವೆ.</p>
  <p>ಶಾಕ್ತಮತದ ಪ್ರಕಾರ ಶಬ್ದಾರ್ಥಗಳು (ಎಂದರೆ ಶಬ್ದಗಳು ಮತ್ತು ಅವು ಸೂಚಿಸುವ ವಿಷಯಗಳು) ದೇವಿಯ ಅಭಿವ್ಯಕ್ತಿಗಳು. ದೇವಿಯು ಶರೀರಿಯಾದರೆ ಶಬ್ದಾರ್ಥಗಳು ಶರೀರವು. ವರ್ಣಗಳಿಂದ ಶಬ್ದಗಳಾಗಿರುವುದರಿಂದ ಪ್ರತಿಯೊಂದು ವರ್ಣದಲ್ಲಿಯೂ ಶಕ್ತಿಯು ಅಂತರ್ಗತವಾಗಿದೆ. ಪ್ರತಿಯೊಂದು ವರ್ಣವೂ ಶಕ್ತಿಯ ಪ್ರತೀಕವಾಗಿದೆ. ಇವುಗಳಿಗೆ ಮಾತೃಕೆಗಳೆಂದು ಹೆಸರು. ಇಂತಹ ಮಾತೃಕೆಗಳಿಂದ ಉಪಲಬ್ಧವಾದ ಮಂತ್ರವು ಕೇವಲ ವರ್ಣಸಮೂಹವಲ್ಲ, ದೇವತಾಸ್ವರೂಪವೇ ಆಗಿದೆ. ಹೀಗೆ ಮಂತ್ರವೇ ದೇವತೆಯಾಗಿರುವುದು. ಮಂತ್ರಭಾವನೆಯೇ ದೇವತಾಭಾವನೆಯಾಗಿರು ವುದು. ಈಶ್ವರೀಶಕ್ತಿಯನ್ನು ಒಳಗೊಂಡಿರುವ ಶಬ್ದವು ಇಂದ್ರಿಯವೇದ್ಯವಾಗುವುದಕ್ಕೆ ಮೊದಲು ಅನೇಕ ಹಂತಗಳನ್ನು ದಾಟಬೇಕು. ಇವುಗಳಿಗೆ ಪರಾ, ಪಶ್ಯಂತೀ, ಮಧ್ಯಮಾ, ವೈಖರೀ ಎಂದು ಹೆಸರು. ಹದಿನೈದು ಮಾತೃಕೆಗಳಿಂದ ಉತ್ಪನ್ನವಾಗಿರುವ ಪಂಚದಶಾಕ್ಷರೀ ಮಂತ್ರವು ಶ್ರೀಚಕ್ರ-ಸಹಸ್ರನಾಮಗಳಂತೆ ಲಲಿತೋಪಾಸನೆಗೆ ಮುಖ್ಯವಾದ ಅಂಗವಾಗಿರುವುದು. ಈ ಮಂತ್ರಕ್ಕೆ ವಾಗ್ಭವಕೂಟ, ಕಾಮರಾಜಕೂಟ, ಶಕ್ತಿಕೂಟ ಎಂದು ಮೂರು ಭಾಗಗಳಿರುವುವು. ಪಂಚದಶಾಕ್ಷರೀಮಂತ್ರಕ್ಕೆ ಅತಿರಹಸ್ಯ ವಾದ ನಾಲ್ಕನೆಯ ಪಾದವಿದೆ. ಅದನ್ನು ಸೇರಿಸಿದರೆ ಷೋಡಶಾಕ್ಷರೀಮಂತ್ರವಾಗು ತ್ತದೆ.* ಸಹಸ್ರನಾಮವು ದೇವಿಯ ಮಂತ್ರಸ್ವರೂಪವನ್ನು ಮಾತೃಕಾವರ್ಣರೂಪಿಣೀ, ಪರಾ, ಪಶ್ಯಂತೀ, ಮಧ್ಯಮಾ, ವೈಖರೀರೂಪಾ, ಶ್ರೀಮದ್ವಾಗ್ಭವಕೂಟೈಕಸ್ವರೂಪ ಮುಖಪಂಕಜಾ, ಕಂಠಾಧಃಕಟಿಪರ್ಯಂತಮಧ್ಯಕೂಟಸ್ಥರೂಪಿಣೀ, ಶಕ್ತಿಕೂಟೈಕತಾ ಪನ್ನಕಟ್ಯಧೋಭಾಗಧಾರಿಣೀ, ಶ್ರೀಷೋಡಶಾಕ್ಷರೀವಿದ್ಯಾ ಎಂಬ ನಾಮಗಳಿಂದ ವಿವ ರಿಸಿದೆ.</p>
  <p>ಭೂತ-ಭೌತಿಕವಸ್ತುಗಳಲ್ಲಿಯೂ ಮಾತೃಕೆಗಳಲ್ಲಿಯೂ ಶಕ್ತಿಯು ಅಂತರ್ಗತವಾ ಗಿದ್ದು ಜಗದ್ವ್ಯಾಪಾರವನ್ನು ನಡೆಸುವಂತೆ ಮನುಷ್ಯಶರೀರದಲ್ಲಿಯೂ ವ್ಯಾಪಿಸಿದೆ. ಮನುಷ್ಯರಲ್ಲಿ ಅಂತರ್ಗತವಾಗಿರುವ ಶಕ್ತಿಯನ್ನು ಎಚ್ಚರಗೊಳಿಸುವುದೇ ಶಾಕ್ತತಂತ್ರ ಗಳ ಒಂದು ಮುಖ್ಯವಾದ ಸಾಧನೆಯಾಗಿದೆ. ಮೂಲಾಧಾರದಲ್ಲಿ ಸರ್ಪದಂತೆ ಸುತ್ತಿ ಕೊಂಡು ಸುಪ್ತವಾಗಿರುವ ಕುಂಡಲಿನೀಶಕ್ತಿಯನ್ನು ಮೇಲೆ ಮೇಲಿರುವ ಚಕ್ರಗಳ ಮೂಲಕ ಸಹಸ್ರಾರಕ್ಕೆ ಸೇರಿಸಿ ಅಲ್ಲಿ ಪರಶಿವನೊಂದಿಗೆ ಐಕ್ಯವನ್ನು ಹೊಂದುವುದೇ ಈ ಕುಂಡಲಿನೀಯೋಗದ ಚರಮೋದ್ದೇಶ. ಈ ಚಕ್ರಗಳು ನಮ್ಮ ಶರೀರದಲ್ಲಿರುವ ಸ್ನಾಯುಖಂಡಗಳನ್ನು ಎಲುಬಿಗೆ ಬಿಗಿಯುವ ತಂತುಗಳ ಜಾಲವೆಂದು <span class="en">(nerve- plexuses)</span> ತಿಳಿಯಕೂಡದು; ಈ ಚಕ್ರಗಳೆಲ್ಲವೂ ಅಭೌತಕೇಂದ್ರಗಳು. ಇವುಗಳಿಗೆ ಪದ್ಮಗಳೆಂದೂ ಹೆಸರಿದೆ. ಇವು ಮುಖ್ಯವಾಗಿ ಆರು: ಮೂಲಾಧಾರ, ಸ್ವಾಧಿಷ್ಠಾನ, ಮಣಿಪೂರ, ಅನಾಹತ, ವಿಶುದ್ಧ, ಮತ್ತು ಆಜ್ಞಾ. ಈ ಆರು ಚಕ್ರಗಳು ಪುನಃ ಮೂರು ಭಾಗಗಳಾಗಿ ವಿಂಗಡಿಸಲ್ಪಟ್ಟಿವೆ; (೧) ಬೆನ್ನುಮೂಳೆಯ ಕೊನೆಯಲ್ಲಿರುವ ಮೂಲಾ ಧಾರಕ್ಕೂ ಜನನೇಂದ್ರಿಯಗಳ ಮೇಲ್ಭಾಗದಲ್ಲಿರುವ ಸ್ವಾಧಿಷ್ಠಾನಕ್ಕೂ ಮಧ್ಯೆ ಇರುವ ಪ್ರದೇಶಕ್ಕೆ ಅಗ್ನಿಖಂಡವೆಂದು ಹೆಸರು. ಇದರ ಮೇಲಿರುವುದು ಬ್ರಹ್ಮಗ್ರಂಥಿ; (೨) ನಾಭಿಯ ಸಮೀಪದಲ್ಲಿರುವ ಮಣಿಪೂರಕ್ಕೂ ಹೃದಯಸಮೀಪದಲ್ಲಿರುವ ಅನಾ ಹತಕ್ಕೂ ನಡುವೆ ಇರುವ ಪ್ರದೇಶವು ಸೂರ್ಯಖಂಡವೆನಿಸುವುದು. ಇದರ ಮೇಲಿರು ವುದು ವಿಷ್ಣು ಗ್ರಂಥಿ; (೩) ಕಂಠದ ಸಮೀಪದಲ್ಲಿರುವ ವಿಶುದ್ಧ ಚಕ್ರಕ್ಕೂ ಭ್ರೂಮಧ್ಯ ದಲ್ಲಿರುವ ಆಜ್ಞಾಚಕ್ರಕ್ಕೂ ನಡುವೆ ಇರುವ ಪ್ರದೇಶವು ಚಂದ್ರಖಂಡವೆನಿಸುವುದು. ಇದರ ಮೇಲಿರುವುದು ರುದ್ರಗ್ರಂಥಿ. ಈ ಷಟ್ ಚಕ್ರಗಳ ಮೇಲಿರುವ ಶಿರಸ್ಸಿನಲ್ಲಿ ಸಹಸ್ರಾರವಿದೆ. ಇದೇ ಶಿವಶಕ್ತಿಯರ ಸ್ಥಾನ.</p>
  <p>ಕುಂಡಲಿನೀಶಕ್ತಿಯು ಬ್ರಹ್ಮಗ್ರಂಥಿಯನ್ನು ಭೇದಿಸಿಕೊಂಡು ಮಣಿಪೂರಕ್ಕೆ ಹೋಗಿ, ಅಲ್ಲಿಂದ ವಿಷ್ಣುಗ್ರಂಥಿಯನ್ನು ಭೇದಿಸಿಕೊಂಡು ಆಜ್ಞಾಚಕ್ರವನ್ನು ಸೇರಿ, ಅನಂತರ ರುದ್ರಗ್ರಂಥಿಯನ್ನು ಭೇದಿಸಿಕೊಂಡು ಸಹಸ್ರಾರಾಂಬುಜವನ್ನು ಸೇರಿ ಅಮೃತವನ್ನು ಸುರಿಸುತ್ತಾಳೆ. ಷಟ್​ಚಕ್ರಗಳ ಮೂರು ಖಂಡಗಳಿಗೂ ಪಂಚದಶಾ ಕ್ಷರೀಮಂತ್ರದ ಮೂರು ಕೂಟಗಳಿಗೂ ಪರಸ್ಪರ ಸಾಮ್ಯವಿದೆ. ಲಲಿತಾಸಹಸ್ರನಾಮ ಕಾರನು ಈ ಗ್ರಂಥಿಗಳಿಗೂ ಚಕ್ರಗಳಿಗೂ ಕೆಲವು ನಾಮಗಳನ್ನು ಹೇಳಿರುತ್ತಾನೆ ; ಮೂಲಾಧಾರೈಕನಿಲಯಾ, ಬ್ರಹ್ಮಗ್ರಂಥಿವಿಭೇದಿನೀ, ಮಣಿಪೂರಾಂತರುದಿತಾ, ವಿಷ್ಣುಗ್ರಂಥಿವಿಭೇದಿನೀ, ಆಜ್ಞಾಚಕ್ರಾಂತರಾಲಸ್ಥಾ, ರುದ್ರಗ್ರಂಥಿವಿಭೇದಿನೀ, ಸಹ ಸ್ರಾರಾಂಬುಜಾರೂಢಾ ಇವೇ ಮೊದಲಾದವು.</p>
  <p>ದೇವತಾವಿಗ್ರಹಗಳೂ ಮಂತ್ರಗಳೂ ವಿವಿಧ ಆಧ್ಯಾತ್ಮಿಕಶಕ್ತಿಗಳ ಸಂಜ್ಞೆಯಾಗಿ ರುವಂತೆ ಕೆಲವು ರೇಖಾಕೃತಿಗಳು ಈ ಶಕ್ತಿಗಳ ಸಂಕೇತವಾಗಿರುತ್ತವೆ. ಇವುಗಳಿಗೆ ಯಂತ್ರಗಳೆಂದು ಹೆಸರು. ತಾಂತ್ರಿಕಮತದ ಪ್ರಕಾರ ಪ್ರತೀಕೋಪಾಸನೆಗಿಂತ ಯಂತ್ರೋಪಾಸನೆಯು ಶ್ರೇಷ್ಠವಾಗಿರುತ್ತದೆ. ಯಂತ್ರಗಳಲ್ಲಿ ಶ್ರೀಚಕ್ರಕ್ಕಿಂತ ಉತ್ತಮವಾದುದು ಯಾವುದೂ ಇಲ್ಲ. ಶ್ರೀಚಕ್ರಕ್ಕೂ ಮಹೇಶ್ವರಿಗೂ ಭೇದವೇ ಇಲ್ಲ ವೆಂದು ಕಾಮಕಲಾವಿಲಾಸವು ಹೇಳುತ್ತದೆ. ಶ್ರೀಚಕ್ರವು ಶಿವ-ಶಕ್ತಿಯರ ಸಂಜ್ಞೆ ಮಾತ್ರ ವಲ್ಲದೆ ಇಡೀ ಬ್ರಹ್ಮಾಂಡಪಿಂಡಾಂಡಗಳ ಮತ್ತು ವರ್ಣಮಾಲೆಯ ಸಂಜ್ಞೆಯಾಗಿರು ತ್ತದೆ.</p>
  <p>ಎಲ್ಲರಿಗೂ ತಿಳಿದಿರುವಂತೆ ಶ್ರೀಚಕ್ರವು ತ್ರಿಕೋಣಗಳಿಂದ ಪರಸ್ಪರವಾಗಿ ಸೇರಿ ಕೊಂಡಿರುವ ರೇಖಾಕೃತಿ. ಇದು ಮಧ್ಯದಲ್ಲಿ ಬಿಂದುವಿರುವ ವೃತ್ತದಿಂದ ಕೂಡಿದ್ದಾ ಗಿದೆ. ಈ ವೃತ್ತದಲ್ಲಿ ಕೆಳಗಡೆ ತುದಿಯುಳ್ಳ ಐದು ತ್ರಿಕೋಣಗಳೂ ಮತ್ತು ಮೇಲುಗಡೆ ತುದಿಯುಳ್ಳ ನಾಲ್ಕು ತ್ರಿಕೋಣಗಳೂ ಇವೆ. ಶಕ್ತಿಸೂಚಕವಾದ ಐದು ತ್ರಿಕೋಣಗಳು ಶಿವಯುವತಿಯರೆಂದೂ ಶಿವಸೂಚಕವಾದ ನಾಲ್ಕು ತ್ರಿಕೋಣಗಳು ಶ್ರೀಕಂಠರೆಂದೂ ಪ್ರಸಿದ್ಧವಾಗಿವೆ. ಈ ನವತ್ರಿಕೋಣಗಳನ್ನು ಒಳಗೊಂಡಿರುವ ವೃತ್ತವು ಪುನಃ ಪದ್ಮ ಗಳೆಂದು ಹೇಳಲ್ಪಡುವ ಸಮಾನಕೇಂದ್ರವುಳ್ಳ ಎರಡು ವೃತ್ತಗಳಿಂದ ಆವರಿಸಲ್ಪಟ್ಟಿದೆ. ಮೊದಲನೆಯ ವೃತ್ತವು ಅಷ್ಟದಳ ಪದ್ಮವೂ ಎರಡನೆಯ ವೃತ್ತವು ಷೋಡಶದಳ ಪದ್ಮವೂ ಆಗಿವೆ. ಈ ಷೋಡಶದಳ ಪದ್ಮವು ಪುನಃ ನಾಲ್ಕು ಆವರಣರೇಖೆಗಳಿಂದ ಸುತ್ತಲ್ಪಟ್ಟಿದೆ. ಕೊನೆಗೆ ಈ ಆಕೃತಿಯು ಮೂರು ರೇಖೆಗಳುಳ್ಳ ಚಚ್ಚೌಕದಿಂದ ಆವರಿಸ ಲ್ಪಟ್ಟಿದೆ.</p>
  <p>ಮೇಲೆ ಹೇಳಿದ ರೀತಿಯಲ್ಲಿ ಉಂಟಾದ ಶ್ರೀಚಕ್ರಕ್ಕೆ ಚಕ್ರಗಳೆಂದು ಹೇಳಲ್ಪಡುವ ಒಂಬತ್ತು ಭಾಗಗಳಿವೆ. ಲಯಕ್ರಮದ ಪ್ರಕಾರ (ಎಂದರೆ ಹೊರಗಿನಿಂದ ಒಳಕ್ಕೆ ಹೋದರೆ) ಅವು ಹೀಗಿರುತ್ತವೆ :</p>
  <p>(೧) ಮೂರು ರೇಖೆಗಳುಳ್ಳ ಸಮಚತುಷ್ಕೋಣ</p>
  <p>(೨) ಮೂರು ವೃತ್ತಗಳು</p>
  <p>(೩) ಹದಿನಾರು ದಳಗಳ ಪದ್ಮ</p>
  <p>(೪) ಎಂಟು ದಳಗಳ ಪದ್ಮ</p>
  <p>(೫) ಹದಿನಾಲ್ಕು ತ್ರಿಕೋಣಗಳಿರುವ ಚಕ್ರ (ಚತುರ್ದಶಾರ)</p>
  <p>(೬) ಹತ್ತು ತ್ರಿಕೋಣಗಳಿರುವ ಎರಡು ಚಕ್ರಗಳು (ದಶಾರಯುಗ್ಮ)</p>
  <p>(೭) ಎಂಟು ತ್ರಿಕೋಣಗಳಿರುವ ಚಕ್ರ (ಅಷ್ಟಕೋನ)</p>
  <p>(೮) ತ್ರಿಕೋನ</p>
  <p>(೯) ಬಿಂದು</p>
  <p>ಈ ಒಂಬತ್ತು ಚಕ್ರಗಳಿಗೆ ಆವರಣದೇವತೆಗಳು ಅಧಿಷ್ಠಾತೃಗಳಾಗಿದ್ದಾರೆ. ಬಿಂದುವಿ ನಲ್ಲಿ ಹದಿನೈದು ನಿತ್ಯಾದೇವತೆಗಳು ದೇವಿಯನ್ನು ಆವರಿಸಿಕೊಂಡಿರುತ್ತಾರೆ. ಸರ್ವಾ ನಂದಮಯವೆನಿಸಿದ ಮಧ್ಯಬಿಂದುವು ಲಲಿತಾಂಬಿಕೆಯಾದ ಕಾಮೇಶ್ವರ-ಕಾಮೇಶ್ವರಿ ಯರ ಸಂಜ್ಞೆಯಾಗಿದೆ. ಈ ರೀತಿ ಶ್ರೀಚಕ್ರವು ತಂತ್ರಶಾಸ್ತ್ರದ ಸಮಸ್ತತತ್ತ್ವಗಳ ಪ್ರತೀಕ ವಾಗಿದೆ. ಶ್ರೀಚಕ್ರರಾಜನಿಲಯಾ, ಚಕ್ರರಾಜನಿಕೇತನಾ, ತ್ರಿಕೋಣಗಾ, ತ್ರಿಕೋಣಾಂ ತರದೀಪಿಕಾ ಎಂಬ ನಾಮಗಳಿಂದ ಸಹಸ್ರನಾಮವು ಶ್ರೀಚಕ್ರಸ್ಥಳಾದ ಭಗವತಿಯನ್ನು ಸೂಚಿಸುತ್ತದೆ.</p>
  <p>ಶ್ರೀಚಕ್ರೋಪಾಸನೆ, ಪಂಚದಶಾಕ್ಷರೀಮಂತ್ರದ ಜಪ, ಕುಂಡಲಿನೀಯೋಗ ಇವು ಈ ಉಪಾಸನೆಯ ತಳಹದಿಯಾಗಿದ್ದರೂ ಸಹಸ್ರನಾಮವು ಭಕ್ತಹೃದಯಕ್ಕೆ ಸಹಜವೂ ಪ್ರಿಯವೂ ಆದ ರಸಭಾವಗಳನ್ನು ಉಪೇಕ್ಷಿಸಿಲ್ಲ. ಭಕ್ತಿಪ್ರಿಯಾ, ಭಕ್ತಿಗಮ್ಯಾ, ಭಕ್ತಿ ವಶ್ಯಾ, ಭಕ್ತಿಮತ್ಕಲ್ಪಲತಿಕಾ, ಭಕ್ತಮಾನಸಹಂಸಿಕಾ, ಭಕ್ತಚಿತ್ತ-ಕೇಕಿಘನಾಘನಾ ಎಂಬ ನಾಮಗಳಿಂದ ಸಹಸ್ರನಾಮವು ದೇವಿಯ ಭಕ್ತಿಪ್ರಸನ್ನತೆಯನ್ನು ಸೂಚಿಸು ತ್ತದೆ.</p>
  <p>ವಿವಿಧ ಭಕ್ತರೂ ಯೋಗಿಗಳೂ ಉಪಾಸಕರೂ ಭಗವದನುಭವವನ್ನು ನಾನಾ ಬಗೆ ಯಿಂದ ಹೊಂದಿರುತ್ತಾರೆ. ಅವರ ಅನುಭೂತಿಯೇ ಪರತತ್ತ್ವವನ್ನು ಸೂಚಿಸುವ ಮುಖ್ಯವಾದ ಪ್ರಮಾಣ, ಅಂತರ್ಮುಖಸಮಾರಾಧ್ಯಾ, ಬಹಿರ್ಮುಖಸುದುರ್ಲಭಾ, ಅಭ್ಯಾಸಾತಿಶಯಜ್ಞಾತಾ, ಅವ್ಯಾಜಕರುಣಾಮೂರ್ತಿಃ, ವಂದಾರುಜನವತ್ಸಲಾ, ಸದ್ಯಃ ಪ್ರಸಾದಿನೀ, ವಿಶ್ವಸಾಕ್ಷಿಣೀ, ಪ್ರೇಮರೂಪಾ, ಪ್ರಿಯಂಕರೀ, ಭಾವಜ್ಞಾ, ಮೊದಲಾದ ನಾಮಗಳು ದೇವಿಯ ಉಪಲಬ್ಧಿರೂಪವನ್ನು ಸೂಚಿಸುತ್ತವೆ.</p>
  <p>ಲಾವಣ್ಯಶೇವಧಿಯಾದ ತ್ರಿಪುರಾಂಬಿಕೆಯು ಕಲಾಭಿಮಾನಿಯಾಗಿರುವುದು ಸಹಜ ವಾಗಿದೆ. ಕಲಾನಿಧಿಃ, ಕಾವ್ಯಕಲಾ, ರಸಜ್ಞಾ, ರಸಶೇವಧಿಃ, ಇವೇ ಮೊದಲಾದ ನಾಮಗಳು ದೇವಿಯ ಕಲಾಸ್ವರೂಪವನ್ನು ಪ್ರಕಾಶಿಸುತ್ತವೆ.</p>
  <p>ಶಾಕ್ತೋಪಾಸನೆಯಲ್ಲಿ ವಾಮಾಚಾರ ಮತ್ತು ದಕ್ಷಿಣಾಚಾರ ಎಂಬ ಸಂಪ್ರದಾಯ ಭೇದಗಳಿರುವುದು ಎಲ್ಲರಿಗೂ ವಿದಿತವಾದ ವಿಷಯವಾಗಿದೆ. ದೇವೀ ತತ್ತ್ವವು ಈ ಎರಡು ಸಂಪ್ರದಾಯಗಳಿಗೆ ಸಾಮಾನ್ಯವಾಗಿದ್ದರೂ ತಾತ್ತ್ವಿಕ ವಿಷಯದಲ್ಲಿ ಮತ್ತು ಆಚಾರಗಳ ವಿಷಯದಲ್ಲಿ ಕೆಲವು ವ್ಯತ್ಯಾಸಗಳಿವೆ. ದಕ್ಷಿಣಾಚಾರದಲ್ಲಿ ಮುಖ್ಯವಾಗಿ ರುವ ಕೆಲವು ತತ್ತ್ವಗಳನ್ನು ಶ್ರೀ ಡಿ. ಎಸ್. ಶರ್ಮರು ತಮ್ಮ ಲಲಿತಾಸಹಸ್ರನಾಮದ ಭೂಮಿಕೆಯಲ್ಲಿ ಹೀಗೆ ಹೇಳಿರುತ್ತಾರೆ :</p>
  <p>(೧) ಅಧಿಷ್ಠಾನ, ಅನುಷ್ಠಾನ, ಅವಸ್ಥೆ, ರೂಪ, ನಾಮ ಇವುಗಳಲ್ಲಿ ಶಿವಶಕ್ತಿಯರಿಗೆ ಸರ್ವಸಮತೆ ಇದೆ. ಆದುದರಿಂದ ಇದಕ್ಕೆ ಸಮಯಮತವೆಂದು ಹೆಸರು. ಶಿವಶಕ್ತಿಯ ರಿಗಿರುವ ಸಂಬಂಧವು ಶೇಷ-ಶೇಷೀರೂಪವಾಗಿದೆಯೆಂದು ಸೌಂದರ್ಯಲಹರಿಯು (೩೪) ಹೇಳುತ್ತದೆ.</p>
  <p>(೨) ಕುಂಡಲಿನೀಯೋಗದ ಚರಮಗತಿ ಸಹಸ್ರಾರ; ಅದು ಸಹಸ್ರಾರವನ್ನು ಸೇರಿದ ಮೇಲೆ ಪುನಃ ಹಿಂತಿರುಗುವುದಿಲ್ಲ; ಏಕೆಂದರೆ ಸಾಧಕನು ದೇವಿಯನ್ನು ಸಹಸ್ರಾರ ದಲ್ಲಿಯೇ ಉಪಾಸಿಸುತ್ತಾನೆ.</p>
  <p>(೩) ಶುಭಾಗಮಪಂಚಕವೆಂದು ಪ್ರಸಿದ್ಧವಾದ ಸನಕ-ಶುಕ-ವಸಿಷ್ಠರ ಸಂಹಿತೆಗಳೇ ಸಮಯಮತಕ್ಕೆ ಪ್ರಮಾಣಗಳು.</p>
  <p>(೪) ಸಮಯಾಚಾರದ ಪುಷಿ ದಕ್ಷಿಣಾಮೂರ್ತಿ; ಕಾಮೇಶ್ವರ-ಕಾಮೇಶ್ವರಿಯರೇ ದೇವತೆಗಳು.</p>
  <p>(೫) ಸಮಯಾಚಾರದ ಬಾಹ್ಯಪೂಜೆಯು ವೈದಿಕ-ಕಲ್ಪಸೂತ್ರಗಳ ಪ್ರಕಾರವೇ ನಡೆಯಬೇಕು. ಹಾಲುಹಣ್ಣುಗಳೇ ನೈವೇದ್ಯ.</p>
  <p>ಸಮಯಾಚಾರತತ್ಪರಾ, ಸಮಯಾಂತಸ್ಥಾ, ಸಾಮರಸ್ಯಪರಾಯಣಾ ಎಂಬ ನಾಮ ಗಳಿಂದ ಸಮಯಾಚಾರವನ್ನೂ, ಕೌಲಮಾರ್ಗತತ್ಪರಸೇವಿತಾ, ವೀರಗೋಷ್ಠೀಪ್ರಿಯಾ, ಕುಲಸಂಕೇತಪಾಲಿನೀ, ಕೌಲಿನೀ ಕೇವಲಾ, ವೀರಾರಾಧ್ಯಾ, ಎಂಬ ನಾಮಗಳಿಂದ ವಾಮಾಚಾರವನ್ನೂ, ದಕ್ಷಿಣಾದಕ್ಷಿಣಾರಾಧ್ಯಾ, ಸವ್ಯಾಪಸವ್ಯಮಾರ್ಗಸ್ಥಾ ಎಂಬ ನಾಮಗಳಿಂದ ಈ ಎರಡು ಮಾರ್ಗಗಳನ್ನೂ ಸಹಸ್ರನಾಮವು ಸೂಚಿಸಿದೆ.</p>
  <p>ಲಲಿತಾಸಹಸ್ರನಾಮದಲ್ಲಿ ವೇದಾಂತಭಾವನೆಗಳು ತುಂಬಿತುಳುಕುತ್ತಿವೆ. ದೇವಿಯ ಅಂತರ್ಯಾಮಿತ್ವವನ್ನೂ ಅತೀತತ್ತ್ವವನ್ನೂ ಸದಸದ್ರೂಪಧಾರಿಣೀ, ಸತ್ಯಜ್ಞಾನಾ ನಂದರೂಪಾ, ಸಚ್ಚಿದಾನಂದರೂಪಿಣೀ, ನಿತ್ಯಶುದ್ಧಾ, ನಿತ್ಯಬುದ್ಧಾ, ಇವೇ ಮೊದ ಲಾದ ನಾಮಗಳು ಸೂಚಿಸುತ್ತವೆ. ನಿರ್ದ್ವೈತಾ, ದ್ವೈತವರ್ಜಿತಾ, ಬ್ರಹ್ಮಾತ್ಮೈಕ್ಯಸ್ವರೂ ಪಿಣೀ, ತತ್ತ್ವಮರ್ಥಸ್ವರೂಪಿಣೀ, ಜ್ಞಾತೃಜ್ಞೇಯಸ್ವರೂಪಿಣೀ, ಮಿಥ್ಯಾಜಗದಧಿಷ್ಠಾನಾ ಇವೇ ಮೊದಲಾದ ನಾಮಗಳು ದ್ವೈತನಿಷೇಧವನ್ನೂ ಜಗತ್ತಿನ ಮಿಥ್ಯಾತ್ವವನ್ನೂ ಮತ್ತು ಅದ್ವೈತತತ್ತ್ವವನ್ನೂ ಪ್ರತಿಪಾದಿಸುತ್ತವೆ.</p>
  <p>
    <br/>
  </p>
  <div>
    <span class="en">IV</span>
  </div>
  <p>ಸಂಸ್ಕೃತಸಾಹಿತ್ಯದಲ್ಲಿ ಸೂತ್ರಗಳಂತೆ ಸಹಸ್ರನಾಮವೂ ಅಸಾಧಾರಣವಾಗಿದೆ. ಸೂತ್ರಾರ್ಥವನ್ನು ಕಂಡುಹಿಡಿಯುವುದು ಎಷ್ಟು ಕ್ಲಿಷ್ಟವಾಗಿರುವುದೊ, ಸಹಸ್ರ ನಾಮದ ಅಂತರಾರ್ಥವನ್ನು ತಿಳಿದುಕೊಳ್ಳುವುದೂ ಅಷ್ಟೇ ಕಷ್ಟವಾಗಿದೆ. ಲಲಿತಾ ಸಹಸ್ರನಾಮವು ಓದುವುದಕ್ಕೆ ಅತ್ಯಂತ ಲಲಿತವೂ ರಮಣೀಯವೂ ಆಗಿದ್ದರೂ ತಂತ್ರ ಶಾಸ್ತ್ರಗಳಿಗೆ ಸಂಬಂಧಪಟ್ಟ ಪಾರಿಭಾಷಿಕಶಬ್ದಗಳಿಂದ ಮತ್ತು ಗುಪ್ತಸಂಜ್ಞೆಗಳಿಂದ ತುಂಬಿರುವುದರಿಂದ ಶಾಕ್ತಮತವನ್ನು ಪ್ರವೇಶಿಸದವರಿಗೆ ದುರ್ಜ್ಞೇಯವಾಗಿರುತ್ತದೆ. ಈ ಸಹಸ್ರನಾಮದ ವಿಶೇಷಾರ್ಥಗಳನ್ನೂ ರಹಸ್ಯಾರ್ಥಗಳನ್ನೂ ಅರಿತುಕೊಳ್ಳಲು ಭಾಷ್ಯಕಾರರು ಮಾಡಿದ ಸಹಾಯವು ಚಿರಸ್ಮರಣೀಯವಾಗಿದೆ.</p>
  <div/>
  <p>ನಾಮಗಳಿಗೆ ವ್ಯಾಖ್ಯಾನವನ್ನು ಮಾಡುವಾಗ ಭಾಸ್ಕರರಾಯಮುಖಿಗಳ ಸೌಭಾಗ್ಯ ಭಾಸ್ಕರವೆಂದು ಪ್ರಸಿದ್ಧವಾದ ಲಲಿತಾಸಹಸ್ರನಾಮಭಾಷ್ಯವನ್ನು ಅವಲಂಬಿಸಿದ್ದೇವೆ. ಸರ್ವಶಾಸ್ತ್ರಗಳಲ್ಲಿ ಅದ್ವಿತೀಯ ಪಾಂಡಿತ್ಯವನ್ನು ಪಡೆದು ಶ್ರೀವಿದ್ಯೋಪಾಸಕರಾಗಿದ್ದ ಭಾಸ್ಕರಮುಖಿಗಳು ಪ್ರತಿಯೊಂದು ನಾಮಕ್ಕೂ ವಿವಿಧಾರ್ಥಗಳನ್ನು ಬಹಳ ಚಮತ್ಕಾರ ದಿಂದ ಕಲ್ಪಿಸಿದ್ದಾರೆ. ಅವುಗಳಲ್ಲಿ ಮುಖ್ಯವೆಂದು ತೋರಿದ ಕೆಲವು ಅರ್ಥಗಳನ್ನು ನಾವು ಕೊಟ್ಟಿರುತ್ತೇವೆ. ಭಾಷ್ಯವನ್ನು ಕೆಲವು ಭಾಗಗಳಲ್ಲಿ ವಾಕ್ಯಶಃ ಪರಿವರ್ತಿಸಿದೆ, ಕೆಲವೆಡೆಗಳಲ್ಲಿ ಭಾಷ್ಯಾರ್ಥವು ಸಂಗ್ರಹಿಸಲ್ಪಟ್ಟಿದೆ. ಪಾರಿಭಾಷಿಕ ಪದಗಳ ಅರ್ಥವನ್ನು ವಿವರವಾಗಿ ಕೊಡಲು ಎಲ್ಲಿಯೂ ಪ್ರಯತ್ನಿಸಿಲ್ಲ. ಇವುಗಳ ಅರ್ಥವನ್ನೂ ಶ್ರೀವಿದ್ಯೋ ಪಾಸನೆಯನ್ನೂ ಗುರು ಮುಖೇನ ತಿಳಿಯಬೇಕೇ ವಿನಾ ಬೇರೆ ಮಾರ್ಗವಿಲ್ಲ. ಈ ಗ್ರಂಥವನ್ನು ಓದಿದವರಿಗೆ ಶ್ರೀವಿದ್ಯೆಯಲ್ಲಿ ಅಭಿರುಚಿಯುಂಟಾದರೆ ಗ್ರಂಥಕರ್ತನ ಉದ್ದೇಶವು ಸಫಲವಾಗುತ್ತದೆ.</p>
  <p>ವಿಶ್ವಾಮಿತ್ರಗೋತ್ರಕ್ಕೆ ಸೇರಿದ ಗಂಭೀರರಾಯ ಮತ್ತು ಕೋನಮಾಂಬೆ ಇವರು ಭಾಸ್ಕರರಾಯರ ತಂದೆತಾಯಿಗಳು. ಇವರು ಭಾಗ ಎಂಬ ಗ್ರಾಮದಲ್ಲಿ ಹುಟ್ಟಿದರು. ಇವರ ಜನ್ಮದಿನವು ನಮಗೆ ಸರಿಯಾಗಿ ತಿಳಿಯದಿದ್ದರೂ ೧೭-೧೮ನೆಯ ಶತಮಾನ ದಲ್ಲಿ ಬದುಕಿದ್ದರೆಂದು ಹೇಳಬಹುದು. ನರಸಿಂಹಾಧ್ವರೀ ಎಂಬುವರು ಇವರಿಗೆ ಹದಿನೆಂಟು ವಿದ್ಯೆಗಳನ್ನು ಉಪದೇಶಿಸಿದರೆಂದು ಹೇಳಿದೆ. ಇವರ ಪತ್ನಿಯ ಹೆಸರು ಆನಂದೀ ಮತ್ತು ಮಗನ ಹೆಸರು ಪಾಂಡುರಂಗ. ಭಾಸ್ಕರರಾಯರು ವೇದಾಂತ, ಮೀಮಾಂಸ, ವ್ಯಾಕರಣ, ನ್ಯಾಯ, ಛಂದಸ್ಸು, ಕಾವ್ಯ, ಸ್ಮೃತಿ, ಸ್ತೋತ್ರ, ಮಂತ್ರ ಶಾಸ್ತ್ರ ಇವುಗಳನ್ನು ಕುರಿತು ನಲವತ್ತೆರಡು ಪ್ರೌಢ ಗ್ರಂಥಗಳನ್ನು ಬರೆದಿದ್ದಾರೆ. ಇವರ ವರಿವಸ್ಯಾರಹಸ್ಯ, ಸೇತುಬಂಧ ಮತ್ತು ಲಲಿತಾಸಹಸ್ರನಾಮಭಾಷ್ಯ ಈ ಮೂರು ಗ್ರಂಥಗಳು ಶ್ರೀವಿದ್ಯಾಸಂಪ್ರದಾಯದ ಪ್ರಸ್ಥಾನತ್ರಯವೆನಿಸಿವೆ.</p>
  <div/>
  <p>ಈ ಗ್ರಂಥವನ್ನು ಬರೆಯುವಾಗ ಶ್ರೀ ಆರ್. ಅನಂತಕೃಷ್ಣಶಾಸ್ತ್ರಿಗಳ ಲಲಿತಾ ಸಹಸ್ರನಾಮಭಾಷ್ಯದ ಆಂಗ್ಲಾನುವಾದವೂ ಮತ್ತು ಶ್ರೀ ಡಿ. ಎಸ್. ಶರ್ಮರ ವಿದ್ವ ತ್ಪೂರ್ಣವಾದ ಉಪೋದ್ಘಾತದಿಂದ ಕೂಡಿದ ಲಲಿತಾಸಹಸ್ರನಾಮದ ಆಂಗ್ಲಾನು ವಾದವೂ ಅತ್ಯಂತ ಸಹಾಯಕವಾಗಿದ್ದುವು. ಮೂಲಭಾಷ್ಯವನ್ನನುಸರಿಸುವಾಗ ನಿರ್ಣಯಸಾಗರ ಮುದ್ರಣಾಲಯದಿಂದ ಪ್ರಕಾಶಿಸಲ್ಪಟ್ಟ ಪಾಠವನ್ನು ಅವಲಂಬಿಸಿರು ತ್ತೇವೆ.</p>
  <div>ಶ್ರೀತ್ರಿಪುರಸುಂದರೀ ಪ್ರೀಯತಾಮ್​</div>
  <div>ಶ್ರೀರಾಮಕೃಷ್ಣಾಶ್ರಮ<br/>ಮಂಗಳೂರು	<span class="en">			Doºa" q];u।Ao<j0;j</span></div>
  <div>ನ್ಶ್ಞ೨೩೧ìತೃತೀಯ ಮುದ್ರಣ</div>
  <p>ಈ ಸಂಸ್ಕರಣದಲ್ಲಿ ಪೂರ್ವೋತ್ತರ ಪೀಠಿಕೆಗಳೊಂದಿಗೆ ಲಲಿತಾತ್ರಿಶತೀ ಭಾಷ್ಯದ ಅನುವಾದವನ್ನೂ ಮತ್ತು ಶ್ಯಾಮಲಾದಂಡಕದ ಅನುವಾದವನ್ನೂ ಸೇರಿಸಲಾಗಿದೆ. ಇಲ್ಲಿ ಶ್ರೀಶಂಕರಾಚಾರ್ಯರದೆಂದು ಪ್ರಸಿದ್ಧವಾದ ತ್ರಿಶತೀ ಭಾಷ್ಯವನ್ನು ಅನುಸರಿ ಸಿದೆ. ಶ್ರೀವಿದ್ಯೋಪಾಸಕರಿಗೆ ಇದರಿಂದ ಉಪಯೋಗವಾದೀತೆಂದು ನಮ್ಮ ನಂಬಿಕೆ.</p>
  <div/>
  <div>
    <span class="en">=jÈÓoBjùÚj"</span>
  </div>
  <div>ವಿಷಯಾನುಕ್ರಮಣಿಕೆ</div>
  <div>		ಪೀಠಿಕೆ	. . .	೩</div>
  <div>	೧.	ಪೂರ್ವಭಾಗ–ಶ್ರೀಲಲಿತಾಸಹಸ್ರನಾಮಸ್ತೋತ್ರ ಪ್ರಾರಂಭಃ	೧೯</div>
  <div>	೨.	ಶ್ರೀಲಲಿತಾಸಹಸ್ರನಾಮಸ್ತೋತ್ರಮ್	. . .	೩ಂ</div>
  <div>	೩.	ಲಲಿತಾಸಹಸ್ರನಾಮಭಾಷ್ಯ	. . .	೪೭</div>
  <div>	೪.	ಉತ್ತರಭಾಗ–ಫಲಶ್ರುತಿ	. . .	೨ಂ೭</div>
  <div>	೫.	ಶ್ರೀಲಲಿತಾಸಹಸ್ರನಾಮಾವಲಿಃ	. . .	೨೨೩</div>
  <div>	೬.	ಶ್ರೀಲಲಿತಾಷ್ಟೋತ್ತರಶತನಾಮಾವಲಿಃ	. . .	೨೪೨</div>
  <div>	೭.	ಶ್ರೀಲಲಿತಾತ್ರಿಶತೀನಾಮಸ್ತೋತ್ರಮ್ ಪೂರ್ವಪೀಠಿಕಾ	೨೪೭</div>
  <div>	೮.	ಶ್ರೀಲಲಿತಾತ್ರಿಶತೀಸ್ತೋತ್ರಮ್	. . .	೨೫೩</div>
  <div>	೯.	ಶ್ರೀಲಲಿತಾತ್ರಿಶತೀಭಾಷ್ಯ	. . .	೨೫೯</div>
  <div>	೧ಂ.	ಉತ್ತರಪೀಠಿಕಾ	. . .	೩೩೪</div>
  <div>	೧೧.	ಶ್ರೀಲಲಿತಾತ್ರಿಶತೀ ನಾಮಾವಲಿಃ	. . .	೩೪೫</div>
  <div>	೧೨.	ಶ್ಯಾಮಲಾದಂಡಕಮ್	. . .	೩೫೧</div>
  <div>	೧೪.	ಪರಿಶಿಷ್ಟ 	. . .	೩೫೯</div>
  <div>ಸಂಕೇತಾಕ್ಷರಗಳ ವಿವರ</div>
  <div>	ಈ. ಉ.	ಈಶಾವಾಸ್ಯೋಪನಿಷತ್​</div>
  <div>	ಕ. ಉ.	ಕಠೋಪನಿಷತ್​</div>
  <div>	ಗೀತಾ	ಶ್ರೀಮದ್ಭಗವದ್ಗೀತಾ</div>
  <div>	ಛಾಂ. ಉ.	ಛಾಂದೋಗ್ಯೋಪನಿಷತ್​</div>
  <div>	ತೈ. ಆ.	ತೈತ್ತಿರೀಯಾರಣ್ಯಕ</div>
  <div>	ತೈ. ಉ.	ತೈತ್ತಿರೀಯೋಪನಿಷತ್​</div>
  <div>	ತೈ. ಬ್ರಾ.	ತೈತ್ತಿರೀಯಬ್ರಾಹ್ಮಣ</div>
  <div>	ನೃ. ತಾ. ಉ.	ನೃಸಿಂಹತಾಪನೀಯೋಪನಿಷತ್​</div>
  <div>	ಬೃ.ಉ.	ಬೃಹದಾರಣ್ಯಕೋಪನಿಷತ್​</div>
  <div>	ಮನು.	ಮನುಸ್ಮೃತಿ</div>
  <div>	ಮಾ. ಉ.	ಮಾಂಡೂಕ್ಯೋಪನಿಷತ್​</div>
  <div>	ಮುಂ. ಉ.	ಮುಂಡಕೋಪನಿಷತ್​</div>
  <div>	ವೇ. ಸೂ.	ವೇದಾಂತಸೂತ್ರಗಳು</div>
  <div>	ಶ್ವೇ. ಉ.	ಶ್ವೇತಾಶ್ವತರೋಪನಿಷತ್​</div>
  <div/>
  <div/>
  <div/>
  <div/>
  <div/>
  <div>ಶ್ರೀಲಲಿತಾಸಹಸ್ರನಾಮಸ್ತೋತ್ರ</div>
  <div/>
  <div>ಮತ್ತು</div>
  <div>ಶ್ರೀಲಲಿತಾತ್ರಿಶತೀಸ್ತೋತ್ರ</div>
</html>
