<?xml version="1.0"?>
<html>
  <p class="noindent">ಹಿಂದಕ್ಕೆ ಸರಿಯುತ್ತಾನೆ, ತಕ್ಷಣ ಮುಂದಕ್ಕೆ ನುಗ್ಗುತ್ತಾನೆ, ಮರುಕ್ಷಣ ಪಕ್ಕಕ್ಕೆ ಜಿಗಿಯುತ್ತಾನೆ– ಹೀಗೆ ತುಂಬ ಚಾಕಚಕ್ಯತೆಯಿಂದ ಲಾಠಿ ಬೀಸುತ್ತಿದ್ದಾನೆ. ಎದುರಾಳಿಯ ಸಾಮರ್ಥ್ಯ ಕೂಡ ಕಡಿಮೆಯೇನಿರಲಿಲ್ಲ. ಬಹುಶಃ ಆತ ಸ್ವಲ್ಪ ಹೆಚ್ಚಿನ ಕೌಶಲದಿಂದಲೇ ಲಾಠಿ ಬೀಸುತ್ತಿದ್ದಾನೆ. ಆದರೆ ಈಗ ನರೇಂದ್ರ ತನ್ನ ಲಾಠಿಯನ್ನು ಎಷ್ಟು ಚೆನ್ನಾಗಿ ಮತ್ತು ಜೋರಾಗಿ ಬೀಸಿದನೆಂದರೆ ಎದು ರಾಳಿಯ ಲಾಠಿ ‘ಠಣಲ್​’ ಎಂದು ಎರಡು ತುಂಡಾಗಿ ಬಿತ್ತು. ನರೇಂದ್ರ ಗೆದ್ದ, ಧಾಂಡಿಗನೇ ಸೋತ ! ಪ್ರೇಕ್ಷಕರೆಲ್ಲ ಸಂತೋಷದಿಂದ ಹುಚ್ಚೆದ್ದುಬಿಟ್ಟಿದ್ದಾರೆ !</p>
  <p>ನಾವು ಮೊದಲಿನಿಂದಲೂ ನೋಡಿದಂತೆ, ಸುಮ್ಮನೆ ಕುಳಿತಿರುವುದು ಎಂದರಾಗದು ನರೇಂದ್ರ ನಿಗೆ ; ಏನನ್ನಾದರೂ ಮಾಡುತ್ತಲೇ ಇರಬೇಕು. ಆದ್ದರಿಂದಲೇ ತನ್ನ ಸಮಯವನ್ನು ಸದಾ ಚಟುವಟಿಕೆಯಿಂದ ಕಳೆಯಲು ಹಲವಾರು ವಿದ್ಯೆಗಳನ್ನು ಕಲಿತಿದ್ದ. ಅವನಿಗೆ ಮಾಯಾಲಾಂದ್ರದ (ಸ್ಲೈಡ್ ಪ್ರೊಜೆಕ್ಟರ್​) ಮೂಲಕ ಗೋಡೆಯ ಮೇಲೆ ಚಿತ್ರಗಳನ್ನು ಬಿಡುವುದಕ್ಕೂ ಬರುತ್ತಿತ್ತು. ಅಲ್ಲದೆ ಅವನ ತಂದೆ ಆತನಿಗೆ ಸಣ್ಣ ಕುದುರೆಯೊಂದನ್ನು ತೆಗೆಸಿಕೊಟ್ಟಿದ್ದ. ಇದರ ಮೇಲೆ ಸವಾರಿ ಮಾಡುವುದೆಂದರೆ ಅವನಿಗೆ ಬಹಳ ಪ್ರಿಯವಾದ ಮನರಂಜನೆ. ಇದರಲ್ಲಿ ಸಾಹಸ ಬೇರೆ ಇದೆಯಲ್ಲವೆ ? ಕ್ರಮೇಣ ಆತ ಕುದುರೆಸವಾರಿಯಲ್ಲೂ ನಿಸ್ಸೀಮನಾದ.</p>
  <p>ಇಷ್ಟೇ ಅಲ್ಲ ನರೇಂದ್ರನ ಸಾಹಸಗಳು. ಆ ದಿನಗಳಲ್ಲಿ ಕಲ್ಕತ್ತದ ರಸ್ತೆಗಳಲ್ಲಿ ಅನಿಲದ ದೀಪಗಳನ್ನು ಉರಿಸುತ್ತಿದ್ದರು. ಈ ಅನಿಲದ ಉತ್ಪಾದನೆಗಾಗಿ ದೊಡ್ಡ ಸ್ಥಾವರಗಳಿದ್ದವು. ತಾನೂ ಇಂತಹ ಆಟದ ಸ್ಥಾವರವೊಂದನ್ನು ನಿರ್ಮಿಸಿದ್ದ ನರೇಂದ್ರ. ಅದರಲ್ಲಿ ಒಣಹುಲ್ಲು, ಕಸಕಡ್ಡಿ ಗಳನ್ನು ಉರಿಸಿ ವಿಚಿತ್ರ ಬಣ್ಣದ ಹೊಗೆ ಬರಿಸುತ್ತಿದ್ದ. ಇದಲ್ಲದೆ ಆಟದ ರೈಲುಬಂಡಿ ಮತ್ತು ಇನ್ನೆಷ್ಟೆಷ್ಟೋ ತರಹದ ಯಂತ್ರೋಪಕರಣಗಳನ್ನೆಲ್ಲ ಮಾಡಿ ಸ್ನೇಹಿತರನ್ನು ರಂಜಿಸುತ್ತಿದ್ದ.</p>
  <p>ಈಗ ನರೇಂದ್ರನಿಗೆ ಇನ್ನೊಂದು ಆಲೋಚನೆ ಬಂದುಬಿಟ್ಟಿದೆ–ಚೆನ್ನಾಗಿ ಅಡಿಗೆ ಮಾಡುವು ದನ್ನು ಕಲಿಯಬೇಕು ಎಂದು. ಆದರೆ ಅಡಿಗೆಮನೆಯೊಳಗೆ ಇವನ ಗಲಾಟೆಗೆಲ್ಲ ಪ್ರವೇಶವಿಲ್ಲ. ಆದ್ದರಿಂದ ಹೊರಗಡೆಯೇ ಒಂದು ಜಾಗ ಮಾಡಿಕೊಂಡು, ಒಲೆ-ಗುಂಡುಕಲ್ಲು ಹೂಡಬೇಕು, ಅಡಿಗೆ ಮಾಡಬೇಕು. ಅಕ್ಕಿ ಬೇಳೆಯಿಂದ ಹಿಡಿದು ತರಕಾರಿ ಸಾಸಿವೆ ಉಪ್ಪು ಎಣ್ಣೆ ಮೊದಲಾದ ಎಲ್ಲ ಸಾಮಾನುಗಳೂ ಸ್ವಂತದ್ದೇ ಆಗಬೇಕು ಎನ್ನುವುದು ಅವನಿಚ್ಛೆ. ಸ್ನೇಹಿತರನ್ನೆಲ್ಲ ಸೇರಿಸಿ ತನ್ನ ಆಲೋಚನೆಯನ್ನು ತಿಳಿಸಿದ. ಎಲ್ಲರೂ ಸಂತೋಷದಿಂದ ಒಪ್ಪಿಕೊಂಡರು. ರುಚಿಕರವಾದ ಅಡಿಗೆ ಮಾಡಿ ‘ಊಟ ಮಾಡುವ ಆಟ’ ಆಡುವುದೆಂದರೆ ಯಾರಿಗೆ ತಾನೆ ಇಷ್ಟವಿಲ್ಲ ? ಆಗ ನರೇಂದ್ರ ಹೇಳಿದ : “ನೋಡ್ರಪ್ಪ, ಎಲ್ಲರೂ ಸ್ವಲ್ಪಸ್ವಲ್ಪ ವಂತಿಗೆ ಹಾಕಬೇಕಾಗುತ್ತೆ. ಆದರೆ ಹೆಚ್ಚಿನ ಭಾರವನ್ನೆಲ್ಲ ನಾನೇ ವಹಿಸಿಕೊಳ್ಳುತ್ತೇನೆ.” ಹುಡುಗರು ಅದಕ್ಕೂ ಒಪ್ಪಿದರು. ವಂತಿಗೆ ಸಂಗ್ರಹವಾಯಿತು. ಒಲೆ ಹೂಡಿಯೂ ಆಯಿತು. ಸಾಮಾನುಗಳನ್ನು ತಂದದ್ದೂ ಆಯಿತು. ಈಗ ಅಡಿಗೆ ಮಾಡಬೇಕು. ಆದರೆ ಏನಡಿಗೆ ಮಾಡುವುದು ? ಖಿಚಡಿ (ಒಂದು ಬಗೆಯ ತೊವ್ವೆ-ಅನ್ನ) ಹಾಗೂ ಒಂದೆರಡು ಪಲ್ಯಗಳನ್ನು ಮಾಡುವುದು ಎಂದು ತೀರ್ಮಾನಿಸಿದರು. ನರೇಂದ್ರ ಇದನ್ನೆಲ್ಲ ಮಾಡುವ ವಿಧಾನವನ್ನು ಈಗಾಗಲೇ ತಾಯಿಯಿಂದ ಕಲಿತುಕೊಂಡಿದ್ದ. ಈಗ ಎಲ್ಲರೂ ಸೇರಿ ಅಡಿಗೆಗೆ ಕೈಹಚ್ಚಿದರು. ನರೇಂದ್ರನೇ ಮುಖ್ಯ ಬಾಣಸಿಗ. ಉಳಿದವರೆಲ್ಲ ಅವನಿಗೆ ತೈನಾತಿಗಳು. ಅಂತೂ ಅಡಿಗೆ ತಯಾರಾಯಿತು. ಎಲ್ಲರೂ ಅತ್ಯುತ್ಸಾಹದಿಂದ ಎಲೆಗೆ ಬಡಿಸಿಕೊಂಡರು. ಆದರೆ ಬಾಯಿಗಿಟ್ಟುಕೊಂಡರೆ ಖಾರವೋ ಖಾರ ! ನರೇಂದ್ರನ ಕೈ ಖಾರಮುಂದು ; ಪಲ್ಯಗಳಿಗೆ ಹಸಿರು ಮೆಣಸಿನಕಾಯಿಯನ್ನು ಧಾರಳವಾಗಿಯೇ ಹಾಕಿಬಿಟ್ಟಿದ್ದ. ಖಿಚಡಿಗೆ ಕೂಡ ಖಾರ ಹೆಚ್ಚೇ. ಆದರೂ ಅಡಿಗೆ ತುಂಬ ರುಚಿಯಾಗಿಯೇ ಇತ್ತು. ನರೇಂದ್ರನಿಗೇನೋ ಖಾರವೇ ಇಷ್ಟ ; ಸರಿಯಾಗಿಯೇ ಊಟ ಮಾಡಿದ. ಆದರೆ ಉಳಿದವರೆಲ್ಲ ಕಣ್ಣು-ಮೂಗುಗಳನ್ನು ಆಗಾಗ ಒರೆಸಿಕೊಳ್ಳುತ್ತ ಊಟ ಮಾಡಿದರು ; ಆದರೂ ‘ಚೆನ್ನಾಗಿದೆ’ ಅಂತಲೇ ಹೇಳಿದರು. ಕೆಲವೇ ದಿನಗಳಲ್ಲಿ ಎಲ್ಲರೂ ಅಡಿಗೆ ಮಾಡುವುದನ್ನು ಕಲಿತರು. ಈ ಪಾಕಶಾಸ್ತ್ರನಿಪುಣರೆಲ್ಲ ಸೇರಿ ಬಹಳ ದಿನಗಳವರೆಗೆ ಈ ಆಟವನ್ನು ಮುಂದುವರಿಸಿಕೊಂಡು ಬಂದರು. ಎಷ್ಟಾದರೂ ರುಚಿಕರವಾದ ಆಟವಲ್ಲವೆ ? </p>
  <p>ನರೇಂದ್ರ ತನ್ನ ಸುತ್ತಮುತ್ತಲ ಮನೆಯವರೊಂದಿಗೆ ಒಂದಲ್ಲ ಒಂದು ರೀತಿಯ ಸಂಪರ್ಕ ವಿಟ್ಟುಕೊಂಡಿದ್ದ. ಅವರು ಬಡವರಾಗಿರಬಹುದು, ಶ್ರೀಮಂತರಾಗಿರಬಹುದು, ಯಾವ ಜಾತಿ ಯವರಾದರೂ ಆಗಿರಬಹುದು–ಅವರೆಲ್ಲರ ಜೊತೆಯಲ್ಲೂ ಇವನು ಸ್ನೇಹ ಬೆಳೆಸಿದ್ದ. ಅವರೂ ಕೂಡ ನರೇಂದ್ರನನ್ನು ತಮ್ಮವನು ಎಂದೇ ಭಾವಿಸಿ ವಿಶ್ವಾಸವಿಟ್ಟಿದ್ದರು. ತನ್ನ ಸ್ನೇಹಿತರಲ್ಲಿ ಯಾರಾದರೂ ಕಷ್ಟದಲ್ಲಿರುವುದನ್ನು ಕಂಡರೆ ತಕ್ಷಣ ಅವನ ಹತ್ತಿರ ಓಡುತ್ತಿದ್ದ. ಅವನಿಗೆ ಸಹಾಯ ಮಾಡುತ್ತಿದ್ದ, ಸಮಾಧಾನ ಹೇಳುತ್ತಿದ್ದ. ಎಲ್ಲರೂ ಯಾವಾಗಲೂ ಖುಷಿಯಿಂದಿರ ಬೇಕು ಎನ್ನುವುದೇ ನರೇಂದ್ರನ ಆಸೆ, ನೆರೆಹೊರೆಯ ಮನೆಯವರನ್ನೆಲ್ಲ ದೊಡ್ಡವರು-ಚಿಕ್ಕವರು ಎನ್ನದೆ ತನ್ನ ಬಗೆಬಗೆಯ ತಮಾಷೆಗಳಿಂದ ನಗಿಸಿ ಖುಷಿಯಾಗಿಡುತ್ತಿದ್ದ. ತನ್ನ ಮುದ್ದಾದ ರೂಪ, ಮಧುರವಾದ ಕಂಠಸ್ವರ, ಹಾಸ್ಯಮಯ ಸ್ವಭಾವ, ಹಿತವಾದ ನಡವಳಿಕೆ–ಇವುಗಳಿಂದಾಗಿ ಅವನು ಪ್ರತಿಯೊಬ್ಬರಿಗೂ ಪ್ರಿಯನಾಗಿದ್ದ. ಎಲ್ಲರಿಗೂ ಅವನು ಬೇಕು. ಅವನ ಉತ್ಸಾಹಪೂರ್ಣ ವ್ಯಕ್ತಿತ್ವ ಸುತ್ತಮುತ್ತಲ ಜನರಿಗೆಲ್ಲ ನಿರಂತರ ನವಚೇತನವನ್ನು ನೀಡುತ್ತಿತ್ತು ಎಂದರೆ ಅತಿಶಯೋಕ್ತಿ ಯಲ್ಲ. ಅಂತೆಯೇ ಅವನ ಮನೆಮಂದಿಯೂ ಕೂಡ ಅವನನ್ನು ವಿಶೇಷವಾಗಿ ಪ್ರೀತಿಸುತ್ತಿದ್ದುದ ರಲ್ಲಿ ಆಶ್ಚರ್ಯವೇನೂ ಇಲ್ಲ. ನರೇಂದ್ರ ಕಥೆ ಹೇಳುವುದರಲ್ಲೂ ನಿಸ್ಸೀಮ. ಆದ್ದರಿಂದ ರಾತ್ರಿ ಊಟವಾದ ಬಳಿಕ ಅವನ ಇಬ್ಬರು ತಮ್ಮಂದಿರು ಅವನನ್ನು “ಕಥೆ ಹೇಳು” ಎಂದು ಕಾಡು ತ್ತಿದ್ದರು. ನರೇಂದ್ರನ ನೆನಪಿನ ಚೀಲದಲ್ಲಿ ತುಂಬ ಕಥೆಗಳಿದ್ದುವು–ಅವನ ತಾಯಿತಂದೆ ಅಜ್ಜಿ ತಾತ ಇವರೆಲ್ಲ ಹೇಳಿದ್ದ ಕಥೆಗಳು. ಈ ಮಕ್ಕಳು ಪೀಡಿಸಿದಾಗಲೆಲ್ಲ ಒಂದೊಂದೇ ಕಥೆಯನ್ನು ಹೊರತೆಗೆದು ತುಂಬ ರಸವತ್ತಾಗಿ ಹೇಳುತ್ತಿದ್ದ.</p>
  <p>ನರೇಂದ್ರನಿಗೆ ಬೆರಳ ನೆರಳಾಟ <span class="en">(Hand shadow play )</span> ಕೂಡ ಗೊತ್ತಿತ್ತು. ಅದನ್ನು ಮಾಡಿ ತೋರಿಸುವಂತೆ ತಮ್ಮಂದಿರು ಆಗಾಗ ಅವನನ್ನು ಪೀಡಿಸುವುದಿತ್ತು. ನರೇಂದ್ರ ಅದಕ್ಕೊಪ್ಪಿ ಒಂದು ಎತ್ತರದ ಪೀಠದ ಮೇಲೆ ದೀಪ ಹಚ್ಚಿ ಇಟ್ಟುಕೊಳ್ಳುತ್ತಿದ್ದ. ಆ ದೀಪದ ಮುಂದೆ ತನ್ನ ಹತ್ತೂ ಬೆರಳುಗಳನ್ನು ತಿರಿಚಿ-ಮುರುಚಿ, ಮಡಿಸಿ-ಬಿಡಿಸಿ ಗೋಡೆಯ ಮೇಲೆ ನಾನಾ ಆಕೃತಿಗಳು ಬೀಳುವಂತೆ ಮಾಡುತ್ತಿದ್ದ. ಹಾರುತ್ತಿರುವ ಬಾವಲಿ, ಓಡುತ್ತಿರುವ ಕುದುರೆ–ಇವನ್ನೆಲ್ಲ ತೋರಿ ಸುತ್ತಿದ್ದ. ಹಾಗೆಯೇ ದುರ್ಗೆ ಲಕ್ಷ್ಮಿಸರಸ್ವತಿ ಕಾರ್ತಿಕ ಗಣೇಶ ಇವರುಗಳನ್ನೂ ತೋರಿಸುತ್ತಿದ್ದ. ನರೇಂದ್ರನ ಕೈಚಳಕ ಅದ್ಭುತವಾದದ್ದೇ ಸರಿ. ಆದರೆ ನೋಡುತ್ತ ಕುಳಿತ ಚಿಕ್ಕಚಿಕ್ಕ ಮಕ್ಕಳು ಮಾತ್ರ ಆ ಆಕೃತಿಗಳನ್ನು ಗುರುತು ಹಿಡಿಯಲು ತಮ್ಮಊಹಾಶಕ್ತಿಯನ್ನು ಸ್ವಲ್ಪ ಹೆಚ್ಚಾಗಿಯೇ ಉಪ ಯೋಗಿಸಿಕೊಳ್ಳಬೇಕಾಗಿತ್ತು !</p>
  <p>ನರೇಂದ್ರ ತನ್ನ ಸ್ನೇಹಿತರನ್ನು ಖುಷಿಪಡಿಸಲು ಅವರನ್ನು ಆಗಾಗ ಕಲ್ಕತ್ತದ ಉದ್ಯಾನಗಳಿಗೋ ಪ್ರದರ್ಶನಾಲಯಗಳಿಗೋ ಕರೆದೊಯ್ಯುತ್ತಿದ್ದ. ಒಂದು ಸಲ ಅವನು ಅವರನ್ನೆಲ್ಲ ಗಂಗಾನದಿಯ ಮೂಲಕ ದೋಣಿಯ ಮೇಲೆ ಪ್ರಾಣಿವನವೊಂದಕ್ಕೆ ಕರೆದುಕೊಂಡು ಹೋಗಿದ್ದ. ಅದೊಂದು ಅತ್ಯಂತ ವೈವಿಧ್ಯಪೂರ್ಣವಾದ ವಿಶಾಲ ಉದ್ಯಾನ. ಅದನ್ನು ನೋಡಿಕೊಂಡು ಹಿಂದಿರುಗುವಾಗ ಒಬ್ಬ ಹುಡುಗನಿಗೆ ಹೊಟ್ಟೆ ತೊಳಸಿಬಂದು ದೋಣಿಯಲ್ಲೇ ವಾಂತಿ ಮಾಡಿಕೊಂಡುಬಿಟ್ಟ. ದೋಣಿಯವರು ಕೋಪಗೊಂಡು, ತಕ್ಷಣ ಅವನ್ನೆಲ್ಲ ತೆಗೆದು ಶುಚಿ ಮಾಡುವಂತೆ ಹುಡುಗರಿಗೆ ಹೇಳಿದರು. ಆದರೆ ಹುಡುಗರು “ನಾವೆಲ್ಲ ಆ ಕೆಲಸ ಮಾಡುವುದಕ್ಕೆ ಸಾಧ್ಯವಿಲ್ಲ. ಬದಲಾಗಿ ನಿಮಗೆ ಎರಡರಷ್ಟು ಹಣ ಕೊಡುತ್ತೇವೆ. ನೀವೇ ಯಾರಕೈಲಾದರೂ ಮಾಡಿಸಿಕೊಳ್ಳಿ” ಎಂದರು. ಎಷ್ಟಾ ದರೂ ಚಿಕ್ಕ ಹುಡುಗರಲ್ಲವೆ ಎಂಬ ಕನಿಕರದಿಂದ, ಅಥವಾ ಅವರು ಎರಡರಷ್ಟು ಬಾಡಿಗೆ ಕೊಡಲು ಮುಂದಾದುದರಿಂದಲಾದರೂ ದೋಣಿಯವರು ಇದಕ್ಕೆ ಒಪ್ಪಿಕೊಳ್ಳಬಹುದಾಗಿತ್ತು. ಆದರೆ ಅವರು ಒಪ್ಪಲೇ ಇಲ್ಲ. ಅಂತೂ ಅದೇ ಸ್ಥಿತಿಯಲ್ಲಿ ದೋಣಿ ದಡದ ಹತ್ತಿರ ಬಂದು ನಿಂತಿತು. ಆದರೆ ಅಂಬಿಗರು ಹುಡುಗರನ್ನು ದಡಕ್ಕೆ ಇಳಿಯಲು ಬಿಡದೆ, “ಮೊದಲು ದೋಣಿ ಯನ್ನು ಶುಚಿಮಾಡಿ, ಆಮೇಲೆ ಇಳಿಯಿರಿ” ಎಂದು ಗದರಿಸುತ್ತ ಅಡ್ಡಗಟ್ಟಿ ನಿಂತರು. ಹುಡುಗರು ಕೂಡ ತಮ್ಮಿಂದ ಅದೆಲ್ಲ ಸಾಧ್ಯವೆ ಇಲ್ಲ ಎಂದು ವಾದಿಸುತ್ತಿದ್ದರು. ಇತ್ತ ನರೇಂದ್ರ ಯೋಚಿಸುತ್ತಿದ್ದ, ಏನು ಮಾಡುವುದೀಗ–ಎಂದು. ಹಾಗೆ ನೋಡಿದರೆ ಅವನೇ ಎಲ್ಲರಿಗಿಂತ ಚಿಕ್ಕವನು. ಆದರೂ ಅವನು ಕಂಗಾಲಾಗದೆ ಒಂದು ಉಪಾಯ ಹುಡುಕುತ್ತಿದ್ದ. ಅಷ್ಟೊತ್ತಿಗೆ ಇಬ್ಬರು ಆಂಗ್ಲ ಸೈನಿಕರು ದಡದ ಮೇಲೆ ಅಡ್ಡಾಡುತ್ತಿರುವುದು ಅವನ ಕಣ್ಣಿಗೆ ಬಿತ್ತು. ತಕ್ಷಣ ಅವನಿಗೊಂದು ಆಲೋಚನೆ ಹೊಳೆಯಿತು–‘ಈ ಸೈನಿಕರ ಸಹಾಯವನ್ನೇಕೆ ಪಡೆಯಬಾರದು ?’ ಎಂದು. ಈಗ, ಹುಡುಗರೆಲ್ಲ ಓಡಿಹೋಗದಿರಲೆಂದು ಅಂಬಿಗರು ದೋಣಿಯನ್ನು ದಡದಿಂದ ದೂರಕ್ಕೆ ತೆಗೆದುಕೊಂಡು ಹೋಗಲಾರಂಭಿಸಿದ್ದರು. ನರೇಂದ್ರ ಈಗ ಸೈನಿಕರನ್ನು ಮಾತನಾಡಿಸಲೇ ಬೇಕಾಗಿದೆ. ಆದ್ದರಿಂದ ಅವನೀಗ ಕ್ಷಣಕಾಲವೂ ತಡಮಾಡದೆ ದೋಣಿಯಿಂದ ದಡಕ್ಕೆ ಜೋರಾಗಿ ಜಿಗಿದ. ಸ್ವಲ್ಪ ಹೆಚ್ಚುಕಡಿಮೆಯಾಗಿಬಿಟ್ಟಿದ್ದರೂ ಅವನು ನೀರೊಳಗೆ ಬಿದ್ದುಬಿಡುತ್ತಿದ್ದ. ಆದರೆ ಅವನಲ್ಲಿ ಹಟ ಹುಟ್ಟಿಬಿಟ್ಟಿತ್ತು, ಈ ದೋಣಿಯವರಿಗೆ ಪಾಠ ಕಲಿಸಲೇಬೇಕು ಎಂದು. ಆದ್ದರಿಂದ ಹಾರಿದ ರಭಸಕ್ಕೆ ಅವನು ದಡದ ಮೇಲೇ ಬಿದ್ದ. ಕೂಡಲೇ ಎದ್ದು ಆ ಸೈನಿಕರ ಬಳಿಗೆ ಓಡಿದ ; ತನ್ನ ಮುರುಕಲು ಇಂಗ್ಲಿಷಿನಲ್ಲೇ ನಡೆದ ವಿಷಯವನ್ನೆಲ್ಲ ಹೇಳಿದ. ಅವನು ಹೇಳಿದ್ದನ್ನು ಆ ಸಿಪಾಯಿಗಳು ಇನ್ನೂ ಅರ್ಥಮಾಡಿಕೊಳ್ಳಲು ಪ್ರಯತ್ನ ಮಾಡುತ್ತಿರುವಾಗಲೇ ತನ್ನ ಪುಟ್ಟ ಕೈಯಿಂದ ಅವರಲ್ಲೊಬ್ಬನ ಕೈಯನ್ನು ಹಿಡಿದುಕೊಂಡು ಇತ್ತ ಕರೆದುಕೊಂಡು ಬಂದ. ಅವರಿಗೆ ಅರ್ಥವಾಯಿತು–ಹುಡುಗರಿಗೆ ಆ ಅಂಬಿಗರಿಂದ ಏನೋ ಕಷ್ಟವಾಗಿರಬೇಕು ಎಂದು. ಆದ್ದರಿಂದ ಅವರು ನರೇಂದ್ರನಿಗೆ, “ಆಗಲಪ್ಪ ಆಗಲಿ, ಏನೂ ಹೆದರಿಕೊಳ್ಳಬೇಡ” ಎಂದು ಧೈರ್ಯ ಹೇಳಿದರು. ಬಳಿಕ ಇನ್ನಷ್ಟು ಹತ್ತಿರ ಬಂದು, ತಮ್ಮ ಸೈನಿಕಸಹಜವಾದ ಗಡಸುದನಿಯಲ್ಲಿ ಗುಡುಗಿದರು : “ಏಯ್ ! ಯಾರೋ ಅದು ? ಆ ಹುಡುಗರನ್ನು ಈಗಲೇ ಬಿಟ್ಟರೆ ಸರಿಹೋಯಿತು; ಇಲ್ಲದೆ ಹೋದರೆ ನಿಮ್ಮನ್ನು ಶೂಟ್ ಮಾಡಿಬಿಡುತ್ತೇವೆ ನೋಡಿಕೊಳ್ಳಿ !” ಆ ಅಂಬಿಗರಿಗೋ ಬಿಳಿಯರನ್ನು ಕಂಡರೇ ಭಯ. ಅದರಲ್ಲೂ ಇವರು ಸಿಪಾಯಿಗಳು. ಅಲ್ಲದೆ ಅವರು ಅರ್ಧ ಇಂಗ್ಲಿಷ್ ಅರ್ಧ ಹಿಂದಿ ಬೆರೆಸಿ ಗಡಸುದನಿಯಲ್ಲಿ ಕೂಗಿದಾಗ ಅದು ಇನ್ನಷ್ಟು ಭಯಂಕರ ವಾಗಿತ್ತು. ಅಂಬಿಗರು ಹೆದರಿ, ಹಲ್ಲು ಕಿರಿಯುತ್ತ “ಆ . . . ಆಗಲಿ ಸಾರ್, ಈಗಲೇ ಬಂದ್ ಬಟ್ವಿ ಸಾರ್​” ಎಂದರು. ಸರಿ, ಒಂದೇ ನಿಮಿಷದಲ್ಲಿ ದೋಣಿ ದಡಸೇರಿತು. ಸೈನಿಕರು ತಮ್ಮ ಕೆಂಗಣ್ಣು ತೋರಿಸುತ್ತ ಅಂಬಿಗರನ್ನೇ ದುರುಗುಟ್ಟಿಕೊಂಡು ನೋಡಿದಾಗ ಅವರ ಅವಸ್ಥೆ ಬೇಡ! ಅಂತೂ ಹುಡುಗರೆಲ್ಲ ಸುರಕ್ಷಿತವಾಗಿ ದಡ ಸೇರಿದರು. ಅಂಬಿಗರಿಗೆ ಮಾತ್ರ ಎರಡರಷ್ಟು ಬಾಡಿಗೆ ಬರುವುದೂ ತಪ್ಪಿಹೋಯಿತು, ವಾಂತಿಯನ್ನು ತೆಗೆಯುವ ಕೆಲಸವೂ ಅಂಟಿಕೊಂಡಿತು.</p>
  <p>ಆ ಸೈನಿಕರು ನರೇಂದ್ರನ ವ್ಯಕ್ತಿತ್ವದಿಂದ ತುಂಬ ಆಕರ್ಷಿತರಾಗಿಬಿಟ್ಟಿದ್ದರು. “ನಡೆ ನಮ್ಮ ಜೊತೆ ನಾಟಕಕ್ಕೆ ಬಾ” ಎಂದು ಅವನನ್ನು ಕರೆದರು. ಆದರೆ ಅವನು ಸ್ನೇಹಿತರನ್ನು ಬಿಟ್ಟುಹೋಗಲು ಇಷ್ಟಪಡಲಿಲ್ಲ. ಸೈನಿಕರಿಗೆ ಧನ್ಯವಾದಗಳನ್ನರ್ಪಿಸಿ ಅವರನ್ನು ಬೀಳ್ಕೊಂಡ. ಈ ಕಡೆ ಬಂದಮೇಲೆ ಸ್ನೇಹಿತರೆಲ್ಲ ವಿಸ್ಮಯಮೂಕರಾಗಿ ಅವನನ್ನೇ ಕಣ್ಣಗಲಿಸಿಕೊಂಡು ನೋಡಲಾರಂಭಿಸಿದರು. ಅವರು ಆ ಕಡೆ ಅಂಬಿಗರಿಂದಲೂ ಹೆದರಿಬಿಟ್ಟಿದ್ದರು, ಈ ಕಡೆ ಸೈನಿಕರಿಂದಲೂ ಭಯ ಗೊಂಡಿದ್ದರು. ನರೇಂದ್ರ ಅಂತಹ ಸೈನಿಕರನ್ನೇ ಕರೆತಂದು ತಮ್ಮನ್ನು ಕಷ್ಟದ ಪರಿಸ್ಥಿತಿಯಿಂದ ಪಾರುಮಾಡಿಬಿಟ್ಟನಲ್ಲ ! ಆ ಹುಡುಗರು ತನ್ನನ್ನೇ ಬೆಪ್ಪಾಗಿ ನೋಡುವುದನ್ನು ಕಂಡು ನರೇಂದ್ರ ಕೇಳಿದ : “ಏನು, ಏನಾಯಿತು ನಿಮಗೆಲ್ಲ !” ಆಗ ಒಬ್ಬ ಹುಡುಗ ಮೆಲ್ಲಗೆ ಚೇತರಿಸಿಕೊಂಡವ ನಂತೆ, “ಏನೋ ನರೇನ್, ಆ ಸಿಪಾಯಿಗಳ ಹತ್ತಿರ ಮಾತನಾಡುವುದಕ್ಕೆ ನಿನಗೆ ಹೇಗೆ ಸಾಧ್ಯ ವಾಯಿತೋ ! ನೀನು ಹಾಗೆಲ್ಲ ಮಾತನಾಡಬಲ್ಲೆ ಅಂತ ಊಹಿಸುವುದಕ್ಕೂ ಸಾಧ್ಯವಿಲ್ಲ. ಒಂದು ವೇಳೆ ಅವರು ನಮ್ಮ ಮೇಲೇ ಹಾಗೆ ಕಣ್ಣು ಬಿಟ್ಟಿದ್ದರೆ ನಮ್ಮ ಗತಿ ಏನಾಗುತ್ತಿತ್ತೋ !” ಎಂದ. ನರೇಂದ್ರ ಸುಮ್ಮನೆ ನಕ್ಕುಬಿಟ್ಟ.</p>
  <p>ನಿಜಕ್ಕೂ ಈ ಘಟನೆಯ ಸ್ವಾರಸ್ಯವನ್ನು ನಾವು ಪೂರ್ಣವಾಗಿ ಅರಿತು ಆನಂದಿಸಬೇಕಾದರೆ, ಅಂದಿನ ಕಾಲದಲ್ಲಿ ಭಾರತದ ಜನಸಾಮಾನ್ಯರು ಆ ಬಿಳಿಯರನ್ನು ಅದೆಷ್ಟು ಭಯಗೌರವಗಳಿಂದ ನೋಡುತ್ತಿದ್ದರು ಎನ್ನುವುದನ್ನು ನೆನಪಿಸಿಕೊಳ್ಳಬೇಕು. ಆಗ ಮಾತ್ರ ನರೇಂದ್ರ ತೋರಿದ ಎದೆಗಾರಿಕೆಯನ್ನು ನಾವು ಮೆಚ್ಚಿ ಪ್ರಶಂಸಿಸಲು ಸಾಧ್ಯ. ಹಾಗೆಯೇ ಆ ಹುಡುಗರೆಲ್ಲ ನರೇಂದ್ರ ನನ್ನು ತಮ್ಮ ನಾಯಕನನ್ನಾಗಿ ಪರಿಭಾವಿಸಿದ್ದರಲ್ಲೂ ಆಶ್ಚರ್ಯವಿಲ್ಲ ಎನ್ನುವುದು ಅರ್ಥವಾಗು ತ್ತದೆ.</p>
  <p>ನರೇಂದ್ರನೂ ಅವನ ಸ್ನೇಹಿತರೂ ನವಗೋಪಾಲ ಮಿತ್ರನ ವ್ಯಾಯಾಮಶಾಲೆಗೆ ಸೇರಿ ಅಂಗಸಾಧನೆಯನ್ನು ಆರಂಭಿಸಿದ್ದನ್ನು ನೋಡಿದೆವು. ಅವರೆಲ್ಲ ಇನ್ನೂ ಹನ್ನೆರಡು-ಹದಿನಾಲ್ಕು ವರ್ಷದ ಹುಡುಗರಷ್ಟೆ. ಆದರೂ ಅವರ ಉತ್ಸಾಹ ಶ್ರದ್ಧೆಗಳನ್ನು ಮೆಚ್ಚಿಕೊಂಡ ನವಗೋಪಾಲ ತನ್ನ ವ್ಯಾಯಮಶಾಲೆಯ ಪಾರುಪತ್ಯವನ್ನು ಅವರ ಕೈಗೆ ಬಿಟ್ಟುಬಿಟ್ಟ. ಒಂದು ದಿನ ಈ ಹುಡುಗ ರೆಲ್ಲ ಸೇರಿ ಆ ವ್ಯಾಯಾಮಶಾಲೆಯ ಎದುರಿನಲ್ಲಿ ಒಂದು ಉಯ್ಯಾಲೆಯ ವ್ಯವಸ್ಥೆ ಮಾಡುವು ದಕ್ಕಾಗಿ ಭಾರವಾದ ತೊಲೆಯೊಂದನ್ನು ಹಗ್ಗ-ರಾಟೆಗಳ ಸಹಾಯದಿಂದ ಎತ್ತುತ್ತಿದ್ದರು. ಇಷ್ಟು ಪುಟ್ಟ ತರಳರು ಅಂಥಾ ದೊಡ್ಡ ತೊಲೆಯನ್ನು ಎತ್ತುವ ಸಾಹಸ ಮಾಡುತ್ತಿರುವುದನ್ನು ಕಂಡು ಅಲ್ಲಿ ಜನ ಸೇರಿಬಿಟ್ಟರು. ಆ ಗುಂಪಿನಲ್ಲಿ ಒಬ್ಬ ಬ್ರಿಟಿಷ್ ನಾವಿಕನೂ ಇದ್ದ. ನರೇಂದ್ರ ಆ ನಾವಿಕ ನನ್ನು ನೋಡಿದ. ಆತ ಒಳ್ಳೆ ಕಟ್ಟುಮಸ್ತಾಗಿರುವುದನ್ನು ಕಂಡು ಈ ತೊಲೆಯನ್ನು ಎತ್ತಲು ಅವನ ಸಹಾಯವನ್ನು ಕೋರಿದ. ಅದಕ್ಕೆ ನಾವಿಕ ಸಂತೋಷದಿಂದ ಒಪ್ಪಿಕೊಂಡು ಬಂದು ಕೈಹಾಕಿದ. ಆದರೆ ದುರದೃಷ್ಟಕ್ಕೆ, ಆ ಭಾರವಾದ ತೊಲೆಯನ್ನು ಎತ್ತುವಾಗ ಒಂದು ಹಗ್ಗ ಕಿತ್ತುಹೋಗಿ ಆ ತೊಲೆ ನಾವಿಕನ ತಲೆಗೆ ಜೋರಾಗಿ ತಗುಲಿತು. ಆತ ಪ್ರಜ್ಞೆ ತಪ್ಪಿ ಬಿದ್ದುಬಿಟ್ಟ. ಅವನು ಸತ್ತೇ ಹೋದನೆಂದು ಭಾವಿಸಿ ಹುಡುಗರೆಲ್ಲ ಹೆದರಿ ಪರಾರಿಯಾದರು. ಸುತ್ತ ನೆರೆದಿದ್ದ ಜನರೂ ಮಂಗಮಾಯ ! ಕಡೆಗೆ ಅಲ್ಲಿ ಉಳಿದುಕೊಂಡಿದ್ದವರು ನರೇಂದ್ರ ಹಾಗೂ ಅವನ ಒಂದಿಬ್ಬರು ಸ್ನೇಹಿತರು ಮಾತ್ರ. ನರೇಂದ್ರ ಸ್ವಲ್ಪವೂ ತಡಮಾಡದೆ ತನ್ನ ಧೋತಿಯನ್ನೇ ಹರಿದು, ಒಂದು ತುಂಡನ್ನು ನಾವಿಕನ ಗಾಯಕ್ಕೆ ಕಟ್ಟಿದ. ಬಳಿಕ ಮುಖದ ಮೇಲೆ ತಣ್ಣೀರನ್ನು ಸಿಂಪಡಿಸಿ, ಮೆಲ್ಲನೆ ಗಾಳಿ ಬೀಸಿದ. ಮತ್ತು ವೈದ್ಯರಿಗೂ ವ್ಯಾಯಾಮಶಾಲೆಯ ಮಾಲಿಕನಾದ ನವಗೋಪಾಲ ಮಿತ್ರ ನಿಗೂ ಹೇಳಿಕಳಿಸಿದ. ನಾವಿಕ ಸ್ವಲ್ಪ ಚೇತರಿಸಿಕೊಂಡು ಎದ್ದು ಕುಳಿತಾಗ, ನರೇಂದ್ರ ತನ್ನ ಸ್ನೇಹಿತರ ಸಹಾಯದಿಂದ ಅವನನ್ನು ಹತ್ತಿರದಲ್ಲೇ ಇದ್ದ ಒಂದು ಶಾಲೆಯ ಕಟ್ಟಡಕ್ಕೆ ಕರೆತಂದ. ಒಂದು ವಾರದ ಕಾಲ ಸೇವೆ-ಶುಶ್ರೂಷೆಗಳನ್ನು ಮಾಡಿದ ಮೇಲೆ ಆತ ಎಂದಿನಂತಾದ. ಅನಂತರ ನರೇಂದ್ರ ತನ್ನ ಎಲ್ಲ ಸ್ನೇಹಿತರಿಂದಲೂ ವಂತಿಗೆ ವಸೂಲು ಮಾಡಿ ಒಂದಿಷ್ಟು ಹಣವನ್ನು ಸೇರಿಸಿ, ನಾವಿಕನಿಗೆ ಕೊಟ್ಟು ಆತನ ಸಹಾಯ-ಸಹಕಾರಗಳಿಗಾಗಿ ಕೃತಜ್ಞತೆಯನ್ನರ್ಪಿಸಿ ಕಳಿಸಿಕೊಟ್ಟ.</p>
  <p>ಇಲ್ಲಿ, ತನ್ನ ಸಹಾಯಕ್ಕೆ ಒದಗಿಬಂದ ಆ ಮನುಷ್ಯ ಕಷ್ಟಕ್ಕೆ ಗುರಿಯಾದಾಗ ಅವನ ಕಷ್ಟ ಪರಿಹಾರವಾಗುವವರೆಗೂ ಅವನ ಜೊತೆಯಲ್ಲೇ ಇದ್ದು ಉಪಚರಿಸಿದ ನರೇಂದ್ರನ ಸೇವಾಪರತೆ ಹಾಗೂ ತ್ಯಾಗಬುದ್ಧಿ, ಧೈರ್ಯ-ಔದಾರ್ಯಗಳು ಭಾವೀ ಮಹಾಪುರುಷನ ಪೂರ್ವಸೂಚಿಗಳು.</p>
  <p>ಇನ್ನೊಂದು ಸಂದರ್ಭ. ಒಂದು ನಾಟಕ ನಡೆಯುತ್ತಿದೆ ; ಬಹಳ ಜನ ಕುಳಿತುಕೊಂಡು ತುಂಬ ಆಸಕ್ತಿಯಿಂದ ನೋಡುತ್ತಿದ್ದಾರೆ. ನರೇಂದ್ರನೂ ಪ್ರೇಕ್ಷಕರಲ್ಲೊಬ್ಬ. ನಾಟಕ ಭರದಿಂದ ಸಾಗಿದೆ. ಈ ಹೊತ್ತಿಗೆ ಇದ್ದಕ್ಕಿದ್ದಂತೆ ನ್ಯಾಯಾಲಯದ ಒಬ್ಬ ಅಮೀನ ನಾಟಕದ ಮುಖ್ಯ ಪಾತ್ರಧಾರಿ ಯನ್ನು ದಸ್ತಗಿರಿ ಮಾಡಲು ವಾರಂಟು ಹಿಡಿದುಕೊಂಡು ಬಂದ. ಆ ವ್ಯಕ್ತಿ ರಂಗಮಂಟಪದಲ್ಲಿರು ವುದನ್ನು ಕಂಡು ನೇರವಾಗಿ ಅಲ್ಲಿಗೆ ನುಗ್ಗಿಬಿಟ್ಟ ! ಬಹುಶಃ ಆತ ಏನೋ ಅಪರಾಧ ಮಾಡಿರಬೇಕು; ಆದ್ದರಿಂದ ಅವನನ್ನು ದಸ್ತಗಿರಿ ಮಾಡಬೇಕಾಗಿ ಬಂದಿರಬಹುದು. ಆದರೆ ನಾಟಕ ಅಷ್ಟು ರಸವತ್ತಾಗಿ ನಡೆಯುತ್ತಿರುವಾಗ ಇವನು ಹಿಂದುಮುಂದು ನೋಡದೆ ಒಳಗೆ ನುಗ್ಗಿದನಲ್ಲದೆ, ಆ ಪಾತ್ರಧಾರಿಗೆ “ನಿನ್ನನ್ನು ದಸ್ತಗಿರಿ ಮಾಡಲಾಗಿದೆ” ಎಂದು ತಿಳಿಸಿದ. ಈಗ ತಾವೇನು ಮಾಡುವು ದೆಂದು ತಿಳಿಯದೆ ಜನರೆಲ್ಲ ತಬ್ಬಿಬ್ಬಾದರು. ಆದರೆ ಇದ್ದಕ್ಕಿದಂತೆ ಸಭೆಯ ಮಧ್ಯದಿಂದ ಒಂದು ಧ್ವನಿ ಮೊಳಗಿತು : “ಹೋಯ್ ! ಬಾರಯ್ಯ ಈ ಕಡೆ ! ನಾಟಕ ಮುಗಿಯುವ ತನಕ ಕಾಯುತ್ತಿರು. ಮಧ್ಯೆ ಬಂದು ಇಡೀ ಸಭೆಗೆ ತೊಂದರೆ ಕೊಡುವುದು ಯಾವ ನ್ಯಾಯ ಇದು !” ಅದೊಂದು ಕೀರಲು ಧ್ವನಿ ; ಆದರೆ ಅದರಲ್ಲೊಂದು ಆಜ್ಞಾಪನೆ ಮಾಡುವ ಗತ್ತು ಇತ್ತು. ಯಾರದ್ದಪ್ಪಾ ಆ ಧ್ವನಿ ? ಇನ್ನಾರದೂ ಅಲ್ಲ, ನಮ್ಮ ನರೇಂದ್ರನದೇ ! ತಕ್ಷಣವೇ ಸಭೆಯಲ್ಲಿ ಹಲವಾರು ಧ್ವನಿಗಳು ಕೂಗಿಕೊಂಡವು–“ಏಯ್ ! ಹೋಗಾಕಡೆ. ಯಾವನೋ ನೀನು ಸ್ಟೇಜಿನ ಮಧ್ಯೆ ಬಂದು ? ಹೋಗಾಕಡೆ !” ಅಮೀನ ಕಣ್ಕಣ್ಣು ಬಿಡುತ್ತ ಕೆಳಗೆ ಬಂದ. ನಾಟಕ ಈಗ ಮುಂದುವರಿಯಿತು. ಆಗ ನರೇಂದ್ರನ ಸುತ್ತ ಕುಳಿತಿದ್ದವರೆಲ್ಲ ಅವನ ಬೆನ್ನು ತಟ್ಟಿ, “ಭೇಷ್ ಭೇಷ್ ! ಬಹಳ ಒಳ್ಳೆಯ ಕೆಲಸ ಮಾಡಿದೆ ಕಣೊ. ನೀನು ಹಾಗೆ ಕೂಗದೇ ಇದ್ದಿದ್ದರೆ ಎಲ್ಲ ಹಾಳಾಗಿಹೋಗುತ್ತಿತ್ತು” ಎಂದು ಅಭಿನಂದಿಸಿದರು. ನಿಜ, ಯಾರಾದರೊಬ್ಬರು ಧೈರ್ಯಮಾಡಿ ಪರಿಸ್ಥಿತಿಯನ್ನು ಕೈಗೆ ತೆಗೆದು ಕೊಳ್ಳದೆ ಹೋದರೆ ಎಲ್ಲವೂ ಹಾಳಾಗುವ ಸಂಭವ.</p>
  <h1>೪</h1>
  <h1>ತಂದೆಯ ಮಾರ್ಗದರ್ಶನದಲ್ಲಿ</h1>
  <p class="noindent">ನರೇಂದ್ರನಲ್ಲಿ ಧೈರ್ಯ, ಧೈರ್ಯದೊಂದಿಗೆ ಔದಾರ್ಯ, ಔದಾರ್ಯದೊಂದಿಗೆ ಕಾರುಣ್ಯ. ಇವುಗಳ ಜೊತೆಗೆ ಸಮಯಸ್ಫೂರ್ತಿ, ದಣಿವರಿಯದ ಶಕ್ತಿ, ಹಾಸ್ಯಪ್ರವೃತ್ತಿ, ಸಾಹಸಪ್ರವೃತ್ತಿ– ಇವೆಲ್ಲ ಅವನ ಬಾಲ್ಯ-ಕೌಮಾರ್ಯಗಳಿಂದಲೇ ಸ್ಪಷ್ಟವಾಗಿ ವ್ಯಕ್ತವಾಗುತ್ತಿದ್ದವು. ಇವುಗಳಿಂದಾ ಗಿಯೇ ಆತ ಯಾವಾಗಲೂ ತನ್ನ ಸಹಪಾಠಿಗಳ ಸಂಗಾತಿಗಳ ಮುಂದಾಳಾಗಿಯೇ ಇರುತ್ತಿದ್ದ.</p>
  <p>ಆದರೆ ಬೆಳೆದು ದೊಡ್ಡವನಾದಂತೆಲ್ಲ ಅವನ ಸ್ವಭಾವದಲ್ಲಿ ಒಂದು ನಿಶ್ಚಿತವಾದ ಬದಲಾವಣೆ ಯಾಗುತ್ತಿರುವುದನ್ನು ಕಾಣಬಹುದಾಗಿತ್ತು. ಅವನಿಗೀಗ ಸುಮಾರು ಹದಿಮೂರು-ಹದಿನಾಲ್ಕು ವರ್ಷ. ಆಗಲೇ ಅವನಿಗೆ ಬೌದ್ಧಿಕ ವಿಷಯಗಳಲ್ಲಿ, ವಿಚಾರಪರ ವಿಷಯಗಳಲ್ಲಿ ವಿಶೇಷ ಒಲವು ಮೂಡಿಬರತೊಡಗಿತ್ತು. ಈಗ ಅವನಲ್ಲಿ ಒಳ್ಳೆಯ ಪುಸ್ತಕಗಳನ್ನು, ವೃತ್ತಪತ್ರಿಕೆಗಳನ್ನು ಓದುವ ಮತ್ತು ಸಾರ್ವಜನಿಕ ಉಪನ್ಯಾಸಗಳನ್ನು ಕೇಳುವ ಇಚ್ಛೆ ಉಂಟಾಗಿತ್ತು. ಅಲ್ಲದೆ ಆ ಪುಸ್ತಕಗಳ ಮತ್ತು ಉಪನ್ಯಾಸಗಳ ವಿಷಯಗಳನ್ನೆಲ್ಲ ನೆನಪಿನಲ್ಲಿಟ್ಟುಕೊಂಡು, ತನ್ನ ಸ್ನೇಹಿತರಿಗೆ ಅವುಗಳ ಸಾರಾಂಶವನ್ನು ವಿವರಿಸುತ್ತಿದ್ದ. ಜೊತೆಗೆ, ಅವನು ತನ್ನ ವಿಚಾರಶಕ್ತಿಯಿಂದ ಆ ವಿಷಯಗಳನ್ನೆಲ್ಲ ತುಲನೆ ಮಾಡಿ, ತನ್ನ ಸ್ವಂತ ವಿಮರ್ಶೆಯನ್ನು ಹೇಳುವುದನ್ನು ಕಂಡು ಅವನ ಸ್ನೇಹಿತರು ವಿಸ್ಮಯ ಭರಿತರಾಗುತ್ತಿದ್ದರು. ಈ ವೇಳೆಗೆ ಅವನಲ್ಲಿ ಚೆನ್ನಾಗಿ ವಾದ ಮಾಡುವ ಸಾಮರ್ಥ್ಯ ಕೂಡ ಬೆಳೆದುಬಂದಿತ್ತು. ಅವನಿಗೆ ಇದಿರಾಗಿ ವಾದಕ್ಕೆ ನಿಂತು ಗೆಲ್ಲಲು ಯಾರಿಂದಲೂ ಸಾಧ್ಯವಿರಲಿಲ್ಲ.</p>
  <p>ಒಂದು ದಿನ, ಅವನ ಸ್ನೇಹಿತನೊಬ್ಬ ಒಳ್ಳೇ ಗವಾಯಿಗಳ ತರಹ ಹಾಡುತ್ತಿದ್ದ. ಅವನ ಹಾಡುಗಾರಿಕೆಯನ್ನು ಕೇಳಿದ ನರೇಂದ್ರ ಅದರ ಕುರಿತಾಗಿ, ತುಂಬ ಸ್ವಾರಸ್ಯಕರವಾಗಿ ತನ್ನ ವಿಮರ್ಶೆಯನ್ನು ಹೇಳುತ್ತಾನೆ : “ಕೇವಲ ಲಯಬದ್ಧವಾಗಿ, ಶ್ರುತಿಬದ್ಧವಾಗಿ ಹಾಡಿದ ಮಾತ್ರಕ್ಕೆ ಅದು ಸಂಗೀತವೆನಿಸಲಾರದು. ಸಂಗೀತವೆನ್ನುವುದು ಒಂದು ನಿರ್ದಿಷ್ಟವಾದ ಭಾವವನ್ನು ಹೊಮ್ಮಿ ಸುವಂತಿರಬೇಕು. ಹಾಡನ್ನು ಸುಮ್ಮನೆ ಎಳೆದೆಳೆದು ಹಾಡುತ್ತಿದ್ದರೆ, ಅದನ್ನು ಯಾರಾದರೂ ಮೆಚ್ಚಿಕೊಂಡಾರೇನು ? ಹಾಡಿನ ಅರ್ಥ-ಭಾವಗಳು ಸ್ವಯಂ ಆ ಹಾಡುಗಾರನ ಭಾವವನ್ನು ಪ್ರಚೋದಿಸಿರಬೇಕು. ಹಾಡುಗಾರ ಪ್ರತಿಯೊಂದು ಶಬ್ದವನ್ನೂ ಸ್ಪಷ್ಟವಾಗಿ ಉಚ್ಚರಿಸಬೇಕು. ಮತ್ತು ಇವುಗಳ ಜೊತೆಗೆ, ತಾಳ ಹಾಗೂ ಶ್ರುತಿಯ ಕಡೆಗೂ ಗಮನಕೊಟ್ಟಿರಬೇಕು. ಹಾಡಿನಲ್ಲಿ ಶ್ರುತಿ-ಲಯ ಇವೆರಡೂ ಸರಿಯಾಗಿದ್ದುಬಿಟ್ಟ ಮಾತ್ರಕ್ಕೆ ಅದು ಸಂಗೀತವೆನಿಸಲಾರದು. ಗಾಯಕ ನಲ್ಲೇ ಹಾಡಿನ ಭಾವ ಸ್ಫುರಣೆಯಾಗದಿದ್ದಲ್ಲಿ ಅದು ಸಂಗೀತವೇ ಅಲ್ಲ.” ನರೇಂದ್ರ ಇನ್ನೂ ಹುಡುಗನಾದರೂ ಅವನ ವಿಮಾರ್ಶಾತ್ಮಕ ಬುದ್ಧಿ ಅದೆಷ್ಟು ತೀಕ್ಷ ್ಣ !</p>
  <p>ಹಿಂದೆಯೇ ನೋಡಿದಂತೆ, ವಿಶ್ವನಾಥದತ್ತ ತನ್ನ ವಕೀಲಿ ವೃತ್ತಿಯ ಸಂಬಂಧವಾಗಿ ಮಧ್ಯಭಾರತ ಹಾಗೂ ಉತ್ತರಭಾರತದ ಬೇರೆಬೇರೆ ಸ್ಥಳಗಳಿಗೆ ಹೋಗಬೇಕಾಗುತ್ತಿತ್ತು. ೧೮೭೭ ರಲ್ಲಿ, ಎಂದರೆ ನರೇಂದ್ರನ ಹದಿನಾಲ್ಕನೇ ವಯಸ್ಸಿನಲ್ಲಿ, ಅವನು ಮಧ್ಯ ಪ್ರದೇಶದ ರಾಯಪುರಕ್ಕೆ ಹೋಗಬೇಕಾಯಿತು. ಆದರೆ ಅಲ್ಲೇ ಬಹಳ ಕಾಲ ಇರಬೇಕಾಗಿತ್ತಾದ್ದರಿಂದ ತಾನು ಹೋದ ಮೇಲೆ ಅವನು ತನ್ನ ಹೆಂಡತಿ-ಮಕ್ಕಳನ್ನೂ ಅಲ್ಲಿಗೇ ಕರೆಯಿಸಿಕೊಳ್ಳಲು ವ್ಯವಸ್ಥೆಮಾಡಿದ. ಕಲ್ಕತ್ತದಿಂದ ರಾಯಪುರ ಬಹಳ ದೂರ. ಆಗಿನ್ನೂ ಅಲ್ಲಿಯವರೆಗೆ ರೈಲುದಾರಿ ಇರಲಿಲ್ಲ. ಆದ್ದರಿಂದ ಎತ್ತಿನಗಾಡಿಯಲ್ಲೇ ಪ್ರಯಾಣ ಸಾಗಬೇಕಾಗಿತ್ತು–ಹದಿನೈದು ದಿನಗಳ ಸುದೀರ್ಘ ಪ್ರಯಾಣ ! ರಸ್ತೆಯಾದರೂ ಸುಗಮವಾದದ್ದೇನಲ್ಲ ; ಕ್ರೂರ ಪ್ರಾಣಿಗಳಿಂದ ಕೂಡಿದ ಕಾಡುದಾರಿ. ಭುವನೇಶ್ವರೀ ದೇವಿ ಮಕ್ಕಳನ್ನೆಲ್ಲ ಕರೆದುಕೊಂಡು ರಾಯಪುರಕ್ಕೆ ಹೊರಟಳು. ನರೇಂದ್ರನೇ ಹಿರಿಯ ಗಂಡಾಳು, ಆದ್ದರಿಂದ ಅವನೇ ಅವರೆಲ್ಲರ ಮುಂದಾಳು. ಪ್ರಯಾಣದ ಜವಾ ಬ್ದಾರಿಯೆಲ್ಲ ಅವನದೇ. ದಾರಿಯಲ್ಲಿ ಅವನು ಬಗೆಬಗೆಯ ಕಷ್ಟಗಳಿಗೆ ಈಡಾದರೂ, ದಾರಿ ಯುದ್ದಕ್ಕೂ ಕಾಣಸಿಗುವ ನಯನಮನೋಹರ ವನರಾಜಿಗಳ ಸೌಂದರ್ಯವನ್ನು ನೋಡುತ್ತ ತನ್ನ ಕಷ್ಟಗಳನ್ನು ಮರೆಯುತ್ತಿದ್ದ. ಭಗವಂತ ತನ್ನ ಅಪಾರ ಶಕ್ತಿಯಿಂದ, ಅನುಪಮ ಪ್ರೇಮದಿಂದ, ಹೇಗೆ ಈ ಭೂದೇವಿಯನ್ನು ಅತ್ಯಪೂರ್ವ ವಸ್ತ್ರಾಭರಣಗಳಿಂದ ಅಲಂಕರಿಸಿ ಶೋಭೆಗೊಳಿಸಿದ್ದಾನೆ ಎನ್ನುವುದನ್ನು ಭಾವಿಸುತ್ತ ಅವನ ಹೃದಯ ಭಾವಪರವಶವಾಗಿಬಿಡುತ್ತಿತ್ತು. ಈ ಸಂದರ್ಭದಲ್ಲಿನ ಒಂದು ದಿವ್ಯ ಮಧುರ ಅನುಭವವನ್ನು ಮುಂದೆ ಅವನೇ ಬಣ್ಣಿಸುತ್ತಾನೆ :</p>
  <p>“ನಾನು ಅಂದು ಆ ಕಾನನದ ದಾರಿಯಲ್ಲಿ ಹೋಗುತ್ತಿದ್ದಾಗ ಏನೇನು ಕಂಡೆನೋ, ಏನೇನು ಅನುಭವಿಸಿದೆನೋ ಅವೆಲ್ಲವೂ ನನ್ನ ಮನಸ್ಸಿನಲ್ಲಿ ಚಿರಮುದ್ರಿತವಾಗಿ ಉಳಿದುಕೊಂಡಿವೆ. ಒಂದು ದಿನ ನಾವು ವಿಂಧ್ಯಪರ್ವತದ ಕಣಿವೆಯೊಂದರ ಮೂಲಕ ಪ್ರಯಾಣ ಮಾಡುತ್ತಿದ್ದೆವು. ದಾರಿಯ ಅಕ್ಕಪಕ್ಕದಲ್ಲಿ ಉನ್ನತ ಪರ್ವತಶಿಖರಗಳು ಆಗಸದೆತ್ತರಕ್ಕೆ ನಿಮಿರಿ ನಿಂತಿದ್ದುವು. ಬಗೆಬಗೆಯ ಮರಗಿಡಬಳ್ಳಿಗಳು ಫಲಪುಷ್ಪಗಳ ಭಾರದಿಂದ ಬಾಗಿ ನಿಂತು ಪರ್ವತ ಶ್ರೇಣಿಯನ್ನು ಸೊಬಗು ಗೊಳಿಸಿದ್ದುವು. ಚಿತ್ರ ವಿಚಿತ್ರ ವರ್ಣದ ಪಕ್ಷಿಗಳು ಮರದಿಂದ ಮರಕ್ಕೆ ಹಾರಾಡುತ್ತ ತಮ್ಮ ಮಧುರ ಇಂಚರಗಳಿಂದ ತುಂಬಿಬಿಟ್ಟಿದ್ದುವು. ಇವುಗಳನ್ನೆಲ್ಲ ನೋಡುತ್ತ ನೋಡುತ್ತ ನನ್ನ ಮನಸ್ಸು ಒಂದು ಅಪೂರ್ವ ಶಾಂತಿಯನ್ನು ಅನುಭವಿಸಿತು. ಮೆಲ್ಲನೆ ಸಾಗುತ್ತಿದ್ದ ನಮ್ಮ ಎತ್ತಿನಗಾಡಿ ಈಗ, ರಸ್ತೆಯ ಮೇಲ್ಗಡೆ ಬಹುಎತ್ತರದಲ್ಲಿ ಎರಡು ಪರ್ವತ ಶಿಖರಗಳು ಕೂಡಿ ಕೊಳ್ಳುವಂತಿದ್ದ ಸ್ಥಳಕ್ಕೆ ಬಂದು ತಲುಪಿತು. ಶಿಖರಗಳು ಪರಸ್ಪರ ಪ್ರೀತಿಯಿಂದಲೋ ಎಂಬಂತೆ ಒಂದು ಇನ್ನೊಂದರತ್ತ ವಾಲಿಕೊಂಡಿರುವಂತೆ ಕಾಣುತ್ತಿತ್ತು. ಆ ಶೃಂಗಾಗ್ರಗಳ ಕೆಳಭಾಗವನ್ನು ಗಮನಿಸಿದೆ–ಒಂದು ಶಿಖರದಲ್ಲಿ ಮೇಲಿನಿಂದ ಕೆಳಗಿನವರೆಗೂ ಒಂದು ದೊಡ್ಡ ಬಿರುಕು ; ಆ ಬಿರುಕನ್ನೇ ಮುಚ್ಚುವಂತಹ ಒಂದು ಬೃಹದಾಕಾರದ ಜೇನುಗೂಡು ಅಲ್ಲಿ ತೂಗಾಡುತ್ತಿದೆ. ಅಸಂಖ್ಯಾತ ಜೇನ್ನೊಣಗಳ ಅದೆಷ್ಟು ವರ್ಷಗಳ ಪರಿಶ್ರಮದ ಫಲವೋ ಆ ಜೇನುಗೂಡು ! ಜೇನ್ನೊಣಗಳ ರಾಜ್ಯದ ಆದಿ-ಅಂತ್ಯಗಳ ಕುರಿತಾಗಿ ಯೋಚಿಸುತ್ತಿದ್ದಂತೆ ನನ್ನ ಮನಸ್ಸು ತ್ರಿಭುವನ ಗಳ ಒಡೆಯನಾದ ಭಗವಂತನ ಅದ್ಭುತ ಸೃಷ್ಟಿರಚನಾ ಕೌಶಲವನ್ನು ಭಾವಿಸುತ್ತ ಪರವಶ ವಾಯಿತು ; ನಾನು ಬಾಹ್ಯಪ್ರಜ್ಞೆ ತಪ್ಪಿ ಹಾಗೆಯೇ ಕುಳಿತುಬಿಟ್ಟೆ. ಆ ಸ್ಥಿತಿಯಲ್ಲಿ ನಾನು ಎಷ್ಟು ಹೊತ್ತು ಇದ್ದೆನೋ ನನಗೆ ತಿಳಿಯದು. ನಾನು ಮೈತಿಳಿದೆದ್ದಾಗ ನಾವು ಆ ಜಾಗದಿಂದ ಎಷ್ಟೋ ದೂರ ಮುಂದಕ್ಕೆ ಹೊರಟುಹೋಗಿದ್ದೆವು.” ನರೇಂದ್ರ ಇಷ್ಟು ಗಾಢವಾಗಿ ಭಾವದಲ್ಲಿ ಮುಳುಗಿ ಮೈಮರೆತದ್ದು ಬಹುಶಃ ಇದೇ ಮೊದಲ ಸಲ.</p>
  <p>ಆ ದಿನಗಳಲ್ಲಿ ರಾಯಪುರದಲ್ಲಿ ಶಾಲೆ ಇರಲಿಲ್ಲ ; ಆದ್ದರಿಂದ ನರೇಂದ್ರನಿಗೆ ಇಲ್ಲಿ ಶಾಲಾವಿದ್ಯಾಭ್ಯಾಸಕ್ಕೆ ಅವಕಾಶವಾಗಲಿಲ್ಲ. ಆದರೆ ಅವನಿಗೆ ಬೌದ್ಧಿಕ ಸ್ತರದಲ್ಲಿ ತನ್ನ ತಂದೆ ಯೊಂದಿಗೆ ನಿಕಟ ಸಂಪರ್ಕವನ್ನು ಬೆಳೆಸಿಕೊಳ್ಳುವ ಸದವಕಾಶ ಲಭ್ಯವಾಯಿತು. ಕಲ್ಕತ್ತದಲ್ಲಿದ್ದಾಗ ಅವನು ತನ್ನ ಹೆಚ್ಚಿನ ಸಮಯವನ್ನೆಲ್ಲ ಶಾಲೆ ಅಧ್ಯಯನ ಸ್ನೇಹಿತರು ವ್ಯಾಯಾಮ ವಿಹಾರ ಇವುಗಳಲ್ಲೇ ಕಳೆಯುತ್ತಿದ್ದ. ಆದರೆ ಈಗ ರಾಯಪುರದಲ್ಲಿ ತಂದೆಗೂ ಸಾಕಷ್ಟು ಬಿಡುವಿದೆ ; ಮಗನಿಗಂತೂ ಶಾಲೆಯೂ ಇಲ್ಲ, ಸ್ನೇಹಿತರೂ ಇಲ್ಲ. ಆದ್ದರಿಂದ ತಂದೆಯ ಆತ್ಮೀಯ ಸಂಪರ್ಕಕ್ಕೆ ಬರುವುದಕ್ಕೊಂದು ಸದವಕಾಶವಾಯಿತು. ಅಲ್ಲದೆ, ವಿಶ್ವನಾಥನೇನೂ ಸಾಮಾನ್ಯನಲ್ಲ. ಆತ ಉದಾತ್ತ ಚರಿತ ; ಮತ್ತು ಹಲವಾರು ವಿಷಯಗಳಲ್ಲಿ ಅವನಿಗೆ ವಿಸ್ತಾರವಾದ ಪರಿಜ್ಞಾನ ವಿತ್ತು. ಈಗ ಅವನು ತಾರುಣ್ಯಕ್ಕೆ ಕಾಲಿಡುತ್ತಿದ್ದ ಮಗನ ಬುದ್ಧಿಯನ್ನು ಪ್ರಚೋದಿಸುವ, ವಿಚಾರ ಶಕ್ತಿಯನ್ನು ಸ್ಫುರಿಸುವ ಕಾರ್ಯದಲ್ಲಿ ತೊಡಗಿದ. ಮಗನೊಂದಿಗೆ ಅವನು ಹಲವಾರು ಉನ್ನತ ವಿಚಾರಗಳ ಕುರಿತಾಗಿ ದೀರ್ಘ ಸಂಭಾಷಣೆಗಳನ್ನು ನಡೆಸುತ್ತಿದ್ದ ; ವಾದವಿವಾದಗಳನ್ನು ಮಾಡು ತ್ತಿದ್ದ. ಅವನು ಮಗನಿಗೆ ಸಂಪೂರ್ಣ ವಿಚಾರಸ್ವಾತಂತ್ರ್ಯವನ್ನಿತ್ತಿದ್ದ. ತನ್ನ ಅನಿಸಿಕೆ ಭಾವನೆ ಗಳನ್ನೆಲ್ಲಾ ನಿರಾತಂಕವಾಗಿ ಮಂಡಿಸುವ ಸ್ವಾತಂತ್ರ್ಯ ಕೊಟ್ಟಿದ್ದ. ಏಕೆಂದರೆ, ವಿದ್ಯಾಭ್ಯಾಸ ಕ್ರಮದಲ್ಲಿ ಸ್ವತಂತ್ರ ಆಲೋಚನೆಗೆ, ವಿಚಾರ ಸ್ಫುರಣೆಗೆ ಅವಕಾಶ ಇರಬೇಕು, ಒಬ್ಬರ ಆಲೋಚನೆ ಯನ್ನು ಇನ್ನೊಬ್ಬರ ಮೇಲೆ ಹೇರುವುದು ತರವಲ್ಲ ಎನ್ನುವುದು ಆತನ ನಿಶ್ಚಿತಾಭಿಪ್ರಾಯ. ತನ್ನ ತಂದೆಯಿಂದ ನರೇಂದ್ರ ಅತ್ಯಮೂಲ್ಯವಾದ ಹಲವಾರು ವಿಚಾರಗಳನ್ನು ಕಲಿತುಕೊಂಡ. ಉದಾ ಹರಣೆಗೆ, ಯಾವುದೇ ವಿಷಯದಲ್ಲಾದರೂ ಅದರ ಪ್ರಮುಖವಾದ ಅಂಶಗಳನ್ನು ಗ್ರಹಿಸುವ ಸಾಮರ್ಥ್ಯವನ್ನೂ, ಸತ್ಯಸಂಗತಿಯನ್ನು ವಿಶಾಲದೃಷ್ಟಿಯಿಂದ ಹಾಗೂ ಸಮಗ್ರದೃಷ್ಟಿಯಿಂದ ಕಾಣುವ ಶಕ್ತಿಯನ್ನೂ, ಯಾವುದಾದರೊಂದು ವಿಷಯದ ಕುರಿತಾಗಿ ಚರ್ಚೆ ನಡೆಸುವಾಗ ಅದರ ಮುಖ್ಯಾಂಶವನ್ನು ಬಿಟ್ಟು ಕದಲದಿರುವಂತಹ ದೃಢಚಿತ್ತತೆಯನ್ನೂ ನರೇಂದ್ರ ತನ್ನ ತಂದೆಯಿಂದ ಪಡೆದುಕೊಂಡ.</p>
  <p>ರಾಯಪುರದಲ್ಲಿ ವಿಶ್ವನಾಥನ ಮನೆಗೆ ಎಷ್ಟೋ ಜನ ವಿದ್ವಾಂಸರು ಬರುತ್ತಿದ್ದರು. ಆಗ ಹಲವಾರು ವಿಷಯಗಳ ಮೇಲೆ ಚರ್ಚೆ ನಡೆಯುತ್ತಿತ್ತು. ನರೇಂದ್ರ ಬದಿಯಲ್ಲೇ ಕುಳಿತು ಆ ಚರ್ಚೆಗಳನ್ನು ಗಮನವಿಟ್ಟು ಕೇಳುತ್ತಿದ್ದ ; ಕೆಲವೊಮ್ಮೆ ಅವನು ತನ್ನ ಸ್ವಂತ ಅಭಿಪ್ರಾಯವನ್ನೂ ವ್ಯಕ್ತಗೊಳಿಸುತ್ತಿದ್ದ. ಆಗ ಅವನ ಬುದ್ಧಿಶಕ್ತಿಯನ್ನು ಕಂಡ ಹಿರಿಯರು ಬಹಳ ಆಶ್ಚರ್ಯ ಪಡುತ್ತಿದ್ದರು. ಅಷ್ಟೇ ಅಲ್ಲ, ಬೌದ್ಧಿಕವಾಗಿ ಅವನನ್ನು ತಮ್ಮ ಸಮಾನಸ್ಕಂಧನೆಂಬಂತೆ ನಡೆಸಿ ಕೊಳ್ಳುತ್ತಿದ್ದರು. ಅದನ್ನು ಕಂಡಾಗ ವಿಶ್ವನಾಥನ ಹೃದಯ ಒಳಗೊಳಗೇ ಹಿಗ್ಗುತ್ತಿತ್ತು. ಒಮ್ಮೆ ನರೇಂದ್ರ, ಬಂಗಾಳೀ ಸಾಹಿತ್ಯದ ದೊಡ್ಡ ವಿದ್ವಾಂಸರೊಬ್ಬರೊಂದಿಗೆ ಮಾತನಾಡುತ್ತಿದ್ದ. ಆಗ ಅವನು ಸಾಂದರ್ಭಿಕವಾಗಿ ಅನೇಕ ಶ್ರೇಷ್ಠ ಬಂಗಾಳೀ ಗ್ರಂಥಗಳ ವಾಕ್ಯವಾಕ್ಯಗಳನ್ನೇ ಪುಟ ಪುಟಗಳನ್ನೇ ಉದ್ಧರಿಸಿ ಹೇಳಿಬಿಟ್ಟ ! ಅದನ್ನು ಕಂಡು ಆ ಹಿರಿಯರು ಬೆಕ್ಕಸಬೆರಗಾಗಿ ಉದ್ಗರಿ ಸಿದರು, “ಮಗು, ಒಂದಲ್ಲ ಒಂದು ದಿನ ನಿನ್ನ ಕೀರ್ತಿಯನ್ನು ನಾವು ಕೇಳಲಿಕ್ಕಿದೆ.” ಆ ಭವಿಷ್ಯವಾಣಿ ಮುಂದೆ ನಿಜವಾಗುವುದನ್ನು ನಾವು ನೋಡಲಿದ್ದೇವೆ.*</p>
  <p>ನರೇಂದ್ರನಿಗೆ ತನ್ನ ಬುದ್ಧಿಶಕ್ತಿಯ ಮೇಲೆ ವಿಶೇಷವಾದ ವಿಶ್ವಾಸ. ಇತರರೂ ತನ್ನ ಬುದ್ಧಿ ಮತ್ತೆಯನ್ನು ಗುರುತಿಸಿ, ತನ್ನನ್ನು ಅದಕ್ಕೆ ತಕ್ಕಂತೆ ನಡೆಸಿಕೊಳ್ಳಬೇಕೆಂಬುದು ಅವನ ನಿರೀಕ್ಷೆ. ಈ ವಿಷಯದಲ್ಲಿ ಅವನ ಆಕಾಂಕ್ಷೆ ನಿಜಕ್ಕೂ ಬಹಳ ದೊಡ್ಡದು. ತನ್ನ ಬುದ್ಧಿಶಕ್ತಿಗೆ ಸರಿಯಾದ ಮನ್ನಣೆ ಕೊಡದಿದ್ದರೆ ಆತ ಯಾರನ್ನೂ ಬಿಡುವವನಲ್ಲ. ಒಮ್ಮೆ ಅವನು ತನ್ನ ಬೌದ್ಧಿಕ ಪ್ರತಿಭೆಗೆ ತಕ್ಕ ಮನ್ನಣೆ ಕೊಡಲಿಲ್ಲವೆಂದು ತನ್ನ ತಂದೆಯ ಒಬ್ಬ ಸ್ನೇಹಿತರನ್ನೇ ತರಾಟೆಗೆ ತೆಗೆದು ಕೊಂಡುಬಿಟ್ಟಿದ್ದ ! ಕೊನೆಗೂ ಅವರು ತಮ್ಮ ತಪ್ಪನ್ನು ಒಪ್ಪಿಕೊಳ್ಳುವವರೆಗೆ ಬಿಡಲೇ ಇಲ್ಲ. ಆದರೆ ಅವನು ಹೀಗೆ ಹಿರಿಯರ ಮೇಲೆಲ್ಲ ರೇಗಾಡುವುದನ್ನು ವಿಶ್ವನಾಥನಂತಹ ತಂದೆ ಸಹಿಸಿಯಾನೆ ? ನರೇಂದ್ರ ಹಾಗೆ ನಡೆದುಕೊಂಡಾಗಲೆಲ್ಲ ಅವನು ಕಟುವಾಗಿ ಛೀಮಾರಿ ಹಾಕುತ್ತಿದ್ದ. ಆದರೂ ತನ್ನ ಮಗನ ಸ್ವಾಭಿಮಾನದ ಕಾವನ್ನು ಕಂಡು ಮನದೊಳಗೇ ಹೆಮ್ಮೆಪಟ್ಟು ಕೊಳ್ಳುತ್ತಿದ್ದ.</p>
  <p>ನಿಜಕ್ಕೂ ರಾಯಪುರದಲ್ಲಿದ್ದ ಎರಡು ವರ್ಷಗಳ ಅವಧಿಯಲ್ಲಿ ನರೇಂದ್ರನ ಸ್ವಾಭಿಮಾನಪ್ರಜ್ಞೆ ವಿಶೇಷವಾಗಿ ಜಾಗೃತವಾಗಿಬಿಟ್ಟಿತ್ತು. ಕಲ್ಕತ್ತಕ್ಕೆ ಹಿಂದಿರುಗುವುದರೊಳಗೆ ಅವನು ಬೇರೆಯೇ ವ್ಯಕ್ತಿಯಾಗಿಬಿಟ್ಟಿದ್ದ. ಅವನ ಶರೀರರಚನೆಯೂ ಈಗ ಧೀರಗಂಭೀರವಾಗಿ ಕಾಣುತ್ತಿತ್ತು. ಮೊದಲಿ ನಿಂದಲೂ ಅವನ ಶರೀರ ಸರ್ವಾಂಗ ಸುಂದರವಾಗಿಯೇ ಇತ್ತು ; ಆದರೆ ಈಗ ಅವನಿಗೆ ರಾಜಕುಮಾರನ ಕಳೆ ಬಂದುಬಿಟ್ಟಿದೆ. ಎಲ್ಲರ ಗಮನವನ್ನೂ ಸೆಳೆಯುವಂತಿತ್ತು ಅವನ ನಡಿಗೆಯ ಠೀವಿ. ಅಲ್ಲದೆ ಈಗ ಅವನು ತನ್ನ ಬುದ್ಧಿಮತ್ತೆಗೆ ಸರಿದೂಗುವಂಥವರನ್ನು ಮಾತ್ರ ಸ್ನೇಹಿತರನ್ನಾಗಿ ಸ್ವೀಕರಿಸಲಾರಂಭಿಸಿದ. ಆದರೆ ಅವನು ಅಹಂಕಾರಿಯಾಗಿಬಿಟ್ಟಿದ್ದನೆಂದು ಅರ್ಥವಲ್ಲ ; ಅವನಲ್ಲಿ ರಕ್ತಗತವಾಗಿ ಬಂದಿದ್ದ ಔದಾರ್ಯ-ಸೌಜನ್ಯಗಳು ಹಾಗೆಯೇ ಇದ್ದುವು.</p>
  <p>ರಾಯಪುರದಲ್ಲಿ ನರೇಂದ್ರ, ಪುರಾತನ ಭಾರತದ ಪ್ರಸಿದ್ಧ ಆಟವಾದ ಚದುರಂಗವನ್ನು ಕರಗತ ಮಾಡಿಕೊಂಡ. ಎಂತಹ ಕಷ್ಟದ ಪಂದ್ಯಗಳಲ್ಲೂ ಅವನು ಜಯಶಾಲಿಯಾಗುತ್ತಿದ್ದ. ಈ ದಿನ ಗಳಲ್ಲೇ ಅವನು ತನ್ನ ತಂದೆಯಿಂದ ಪಾಕಶಾಸ್ತ್ರದ ರೀತಿ-ರಹಸ್ಯಗಳನ್ನೂ ಕಲಿತು ಸ್ವಾಧೀನ ಪಡಿಸಿಕೊಂಡ. ಮುಂದೆ ಅವನು ಸ್ವಾಮಿ ವಿವೇಕಾನಂದರಾದ ಮೇಲೆ ಕೆಲವು ಪಾಶ್ಚಾತ್ಯ ಶಿಷ್ಯರಿಗೂ ಆ ಅಡಿಗೆಯ ರುಚಿಯನ್ನು ತೋರಿಸಿದ್ದುಂಟು–ಆದರೆ ಆಗಲೂ ಸ್ವಲ್ಪ ಖಾರ ಮುಂದು. ವಿವೇಕಾನಂದರು ಯಾವಾಗಲೂ ಸ್ವಲ್ಪ ಖಾರವೇ !</p>
  <p>ಹಿಂದೆಯೇ ನೋಡಿದಂತೆ, ವಿಶ್ವನಾಥ ದತ್ತನಿಗೆ ಸಂಗೀತದಲ್ಲಿ ವಿಶೇಷ ಅಭಿರುಚಿ ; ಸ್ವತಃ ಅವನೂ ಚೆನ್ನಾಗಿ ಹಾಡಬಲ್ಲವನಾಗಿದ್ದ. ಸಹಜವಾಗಿಯೇ ಅವನ ಮನೆಯಲ್ಲಿ ಸಂಗೀತದ ಒಂದು ವಿಶೇಷ ವಾತಾವರಣ ಏರ್ಪಟ್ಟಿತ್ತು. ನರೇಂದ್ರನ ಸಂಗೀತಪ್ರೇಮವನ್ನೂ ಗಾಯನ ಪ್ರತಿಭೆ ಗಳನ್ನೂ ಅವನ ಬಾಲ್ಯದಲ್ಲೇ ವಿಶ್ವನಾಥ ಗುರುತಿಸಿದ್ದ. ನುರಿತ ಸಂಗೀತಗಾರರಿಂದ ಶಾಸ್ತ್ರೀಯ ವಾಗಿ ಶಿಕ್ಷಣ ಪಡೆದ ಹೊರತು ಯಾರೂ ಆ ಕಲೆಯಲ್ಲಿ ಪ್ರವೀಣರಾಗಲು ಸಾಧ್ಯವಿಲ್ಲ ಎಂದೂ ಅವನು ಅರಿತಿದ್ದ. ಅವನೇ ಹಿಂದೆ ನರೇಂದ್ರನಿಗೆ ಸಂಗೀತದ ಪ್ರಾಥಮಿಕ ಪಾಠಗಳನ್ನು ಕಲಿಸಿದ್ದ. ಅವನು ಮಗನಿಗೆ ನಾನಾ ಬಗೆಯ ಹಾಡುಗಳನ್ನು ಹೇಳಿಕೊಟ್ಟ. ಮುಂದೆ ಕಲ್ಕತ್ತಕ್ಕೆ ಹಿಂದಿರುಗಿದ ಮೇಲೆ, ಆಗಿನ ಪ್ರಸಿದ್ಧ ಸಂಗೀತಗಾರರಾದ ವೇಣೀ ವಸ್ತಾದ, ಬಳಿಕ ಈತನ ಗುರು ಅಹಮದ್ ಖಾನ್​–ಇವರಿಂದಲೂ ಶಾಸ್ತ್ರೀಯ ಸಂಗೀತವನ್ನು ಕಲಿಸಿದ. ಅಹಮದ್ ಖಾನನಿಂದ ನರೇಂದ್ರ ಹಲವಾರು ಹಿಂದಿ, ಉರ್ದು ಹಾಗೂ ಪಾರಸೀ ಹಾಡುಗಳನ್ನು ಕಲಿತುಕೊಂಡ. ಇವುಗಳಲ್ಲಿ ಹೆಚ್ಚಿನವು ಭಕ್ತಿಗೀತೆಗಳು. ಅಲ್ಲದೆ, ಉಜಿರ್ ಖಾನ್, ದುನ್ನಿಖಾನ್, ಕನ್ನೈಲಾಲ್ ಧೇಂಡಿ, ಜಗನ್ನಾಥ ಮಿಶ್ರ ಎಂಬ ವಿದ್ವಾಂಸರಿಂದಲೂ ಅವನಿಗೆ ಬೇರೆಬೇರೆ ಸಮಯಗಳಲ್ಲಿ ಸಂಗೀತ ಪಾಠವಾಗಿತ್ತು. ಹಾಡುಗಾರಿಕೆಯಲ್ಲಲ್ಲದೆ ಅವನು ವಾದ್ಯ ಸಂಗೀತದಲ್ಲೂ ಪ್ರವೀಣನಾಗಿದ್ದ. ಪಖವಾಜ್​-ತಬಲಾಗಳನ್ನೂ, ಸಿತಾರ್ ಮತ್ತು ಎಸ್ರಾಜ್ ಎನ್ನುವ ತಂತಿವಾದ್ಯಗಳನ್ನೂ ನುಡಿಸ ಬಲ್ಲವನಾಗಿದ್ದ. ಆದರೆ ಅವನ ವಿಶೇಷ ಒಲವೂ ಬಲವೂ ಹಾಡುಗಾರಿಕೆಯಲ್ಲೇ. ಅದರಲ್ಲಿ ಅವನು ತನ್ನ ಗುರುಗಳನ್ನೇ ಮೀರಿಸಿಬಿಟ್ಟ. ದೈವದತ್ತ ಕಂಠಮಾಧುರ್ಯವಿದ್ದ ಅವನನ್ನು ಆ ಗುರುಗಳು ಶ್ರೇಷ್ಠ ಮಟ್ಟದ ಗಾಯಕನನ್ನಾಗಿ ರೂಪಿಸಿದರು. ಅವನು ಅಷ್ಟೇ ಶ್ರದ್ಧೆಯಿಂದ ಸಂಗೀತವನ್ನು ಅಭ್ಯಾಸ ಮಾಡಿದ್ದ. ಗಂಟೆಗಟ್ಟಲೆ ಕಾಲ ಮೈಮರೆತು ಅಭ್ಯಾಸ ಮಾಡುತ್ತಿದ್ದ. ಅದನ್ನು ಕೇಳುವುದಕ್ಕೆಂದೇ ಅವನ ಸ್ನೇಹಿತರು ಅಲ್ಲಿ ಬಂದು ಕುಳಿತಿರುತ್ತಿದ್ದರು. ಇತರರ ವಿಷಯ ಹಾಗಿರಲಿ, ಅವನ ಮನೆಮಂದಿಗೂ ಆ ಕಂಠಮಾಧುರ್ಯವನ್ನು ಸವಿಯಲು ಅದೆಷ್ಟು ಆಸೆ ! ಕೆಲವೊಮ್ಮೆ ಅವನು ತನ್ನ ತಂದೆಯ ಸಂತೋಷಕ್ಕಾಗಿ ಹಾಡುತ್ತಿದ್ದ–ಒಮ್ಮೊಮ್ಮೆ ಗಂಭೀರಭಾವ ದಿಂದ ; ಮತ್ತೆ ಕೆಲವೊಮ್ಮೆ ಉಲ್ಲಾಸಭಾವದಿಂದ. ಬಾಲಕ ನರೇಂದ್ರ ಹಲವಾರು ವಿಷಯಗಳಲ್ಲಿ ಹಲವಾರು ವಿದ್ಯೆಗಳಲ್ಲಿ ಪ್ರವೀಣನಾಗಿದ್ದರೂ ಅವುಗಳಲ್ಲೆಲ್ಲ ಹಾಡುಗಾರಿಕೆಯೇ ಅತ್ಯಂತ ಪ್ರಮುಖವಾದದ್ದು ಎನ್ನಬಹುದು. ಏಕೆಂದರೆ ಅವನ ಗಾಯನಪ್ರತಿಭೆಯೆನ್ನುವುದು ಇತರೆಲ್ಲ ಪ್ರತಿಭೆಗಳನ್ನೂ ಮೀರಿ ಎದ್ದುಕಾಣುತ್ತಿತ್ತು.</p>
  <p>ನಿಜಕ್ಕೂ ಆತನ ಕಂಠ ಎಷ್ಟು ಮಧುರವಾಗಿತ್ತು, ಎಷ್ಟು ಚೇತೋಹಾರಿಯಾಗಿತ್ತು ಎಂದರೆ, ಅವನು ಹಾಡೊಂದನ್ನು ಹಾಡತೊಡಗಿದನೆಂದರೆ ಆ ರಾಗದ ಅಧಿದೇವತೆಯೇ ಅಲ್ಲಿ ಮೈದಳೆದು ನಿಂತಂತೆ ಭಾಸವಾಗುತ್ತಿತ್ತು. ಅವನಿಗೆ ಭಗವಂತನನ್ನು ಆರಾಧಿಸಿ ಒಲಿಸಿಕೊಳ್ಳಲು ಸಂಗೀತವೇ ಒಂದು ಪ್ರಧಾನ ಸಾಧನವಾಯಿತು ಎನ್ನಬಹುದು. ಮುಂದೆ ದಿವ್ಯಗುರು ಶ್ರೀರಾಮಕೃಷ್ಣರೊಂದಿಗೆ ಆತನ ಪ್ರಥಮ ಸಮಾಗಮವಾದದ್ದು ಸಂಗೀತದ ಮೂಲಕವೇ.</p>
  <p>ಸಂಗೀತದ ಜೊತೆಗೆ ನರೇಂದ್ರ ನೃತ್ಯಕಲೆಯನ್ನೂ ಅಭ್ಯಸಿಸಿದ. ಭಾರತೀಯರಾದ ನಮಗೆ ಈ ನರ್ತನಕಲೆ ಪ್ರಾಪ್ತವಾದದ್ದು ಬ್ರಹ್ಮಾದಿ ದೇವತೆಗಳಿಂದಲೇ. ಶ್ರೀಕೃಷ್ಣನೂ ನಾಟ್ಯನಿಪುಣ. ಶಿವನ ಹೆಸರೇ ನಟರಾಜ–ನಾಟ್ಯವಾಡುವವರೆಲ್ಲರ ರಾಜ ! ಇಂತಹ ಈ ದೈವಿಕ ನೃತ್ಯವನ್ನು ನರೇಂದ್ರ ಕಲಿತುಕೊಂಡ. ಅಲ್ಲದೆ, ನರ್ತಿಸಿ ತೋರಿಸುತ್ತಲೂ ಇದ್ದ. ಅದನ್ನು ಕಂಡವರು ವಿಶೇಷ ಆನಂದವನ್ನನುಭವಿಸುತ್ತಿದ್ದರು. ತನ್ನ ದೃಢವಾದ ಸುಪುಷ್ಟವಾದ ಸುಂದರ ಶರೀರ, ಮತ್ತು ಅದಕ್ಕಿಂತ ಹೆಚ್ಚಾಗಿ ತನ್ನಲ್ಲಿ ಆಳವಾಗಿ ಬೆಳೆದು ಬಂದ ಕಲಾತ್ಮಕ ಮನೋಭಾವ–ಇವುಗಳಿಂದ ಕೂಡಿ ಅವನು ನರ್ತನ ಮಾಡುತ್ತಿದ್ದರೆ ಪ್ರೇಕ್ಷಕರು ತಲ್ಲೀನರಾಗಿ ನೋಡುತ್ತಿದ್ದರು. ಅವನು ತನ್ನ ಜೇನುಕಂಠದಿಂದ ಹಾಡುತ್ತ ಆ ಹಾಡಿನ ಭಾವಕ್ಕೆ ತಕ್ಕಂತೆ ತನ್ನ ದುಂಡುಗಿನ ಬಾಹುಗಳನ್ನು, ಶರೀರದ ಅಂಗಾಂಗಗಳನ್ನು ಚಲಿಸುತ್ತ ನೃತ್ಯ ಮಾಡುತ್ತಿದ್ದರೆ ಒಂದು ದಿವ್ಯ ಸೌಂದರ್ಯ ಅಲ್ಲಿ ಹೊರಸೂಸುತ್ತಿತ್ತು. ಅದನ್ನು ನೋಡುತ್ತಿದ್ದ ಪ್ರೇಕ್ಷಕರ ಕಣ್ಣುಗಳಿಗೆ, ಅವನ ಗಾನವನ್ನು ಕೇಳು ತ್ತಿದ್ದ ಕಿವಿಗಳಿಗೆ ದಿವ್ಯಾನುಭವದ ರಸದೌತಣವಾಗುತ್ತಿತ್ತು.</p>
  <p>ಮಗ ನರೇಂದ್ರನನ್ನು ವಿಶ್ವನಾಥ ಬಗೆಬಗೆಯ ವಿದ್ಯೆಗಳಲ್ಲಿ ಪರಿಣತನನ್ನಾಗಿ ಮಾಡಿದ್ದಲ್ಲದೆ ಧೀರತೆಯ ಪಾಠವನ್ನೂ ಹೇಳಿಕೊಟ್ಟ.</p>
  <p>ತಂದೆಯ ಅತಿಧಾರಾಳತನವನ್ನು ನೋಡುತ್ತಿದ್ದ ನರೇಂದ್ರ ಒಂದು ದಿನ ನೇರವಾಗಿ ತಂದೆ ಯನ್ನು ಕೇಳಿದ, “ಅಪ್ಪಾ, ನನಗಾಗಿ ಏನು ಮಾಡಿದ್ದೀ ನೀನು ?” ಮರುಕ್ಷಣದಲ್ಲೇ ಚಿಮ್ಮಿತು ಉತ್ತರ–“ಹೋಗು, ಆ ಕನ್ನಡಿಯ ಮುಂದೆ ನಿಂತು ನೋಡಿಕೊ.”</p>
  <p>ಏನರ್ಥ ಮಗನ ಆ ಪ್ರಶ್ನೆಗೆ!. . . .</p>
  <p>ಏನರ್ಥ ತಂದೆಯ ಈ ಉತ್ತರಕ್ಕೆ ! . . . .</p>
  <p>ನಾವು ನೋಡಿದಂತೆ ವಿಶ್ವನಾಥ ತನ್ನ ಸಾಮರ್ಥ್ಯದಿಂದ ಬೇಕೆಂಬಷ್ಟು ಹಣವನ್ನು ಗಳಿಸುತ್ತಿದ್ದ. ಆದರೆ ಅವನು ಅತಿ ಧಾರಾಳಿ ; ತನ್ನ ಸೋಮಾರಿ ಬಂಧುಗಳಿಗೆ ಮದ್ಯಪಾನ ಮಾಡಲು ಹಣ ಕೊಡುವಷ್ಟು ಉದಾರಿ ! ಅವನ ಇಂತಹ ಅತಿ ಔದಾರ್ಯವನ್ನು ಕಂಡೇ ನರೇಂದ್ರ ಈಗ ‘ಅಪ್ಪಾ ನನಗಾಗಿ ಏನು ಮಾಡಿದ್ದೀ ನೀನು ?’ ಎಂದು ಕೇಳುತ್ತಿದ್ದಾನೆ. ಆದರೆ ವಿಶ್ವನಾಥನಿಗೆ ತನ್ನ ಮಕ್ಕಳಿ ಗಾಗಿ ಹಣ ಕೂಡಿಡುವುದರಲ್ಲಿ ನಂಬಿಕೆಯಿಲ್ಲ. ಅವನ ಪ್ರಕಾರ, ತಂದೆಯಾದವನು ಮಕ್ಕಳನ್ನು ಗುಣವಂತರನ್ನಾಗಿ ಮಾಡಬೇಕೇ ಹೊರತು ಧನವಂತರನ್ನಾಗಲ್ಲ. ಆದ್ದರಿಂದಲೇ ಮಗ ಆ ಪ್ರಶ್ನೆ ಯನ್ನು ಕೇಳಿದಾಗ ತಕ್ಷಣ ಹೇಳುತ್ತಿದ್ದಾನೆ : ‘ಹೋಗು, ಆ ಕನ್ನಡಿಯ ಮುಂದೆ ನಿಂತು ನೋಡಿಕೊ.’ ಕನ್ನಡಿಯ ಮುಂದೆ ನಿಂತು ನೋಡಿಕೊಂಡರೆ ಏನು ಕಾಣುತ್ತದೆ–ಶರೀರ, ಅಷ್ಟೆ ! ಆದರೆ ಅಷ್ಟಲ್ಲದೆ ಮತ್ತಿನ್ನೇನು ಬೇಕು ? ನರೇಂದ್ರ ಕನ್ನಡಿಯ ಮುಂದೆ ನಿಂತು ನೋಡಿಕೊಂಡರೆ ಏನು ಕಾಣುತ್ತದೆ ?–ತೇಜಃಪುಂಜವಾದ ಕಣ್ಣುಗಳು, ಓಜೋಮಯವಾದ ಶರೀರ ! ಅವನ ಕಣ್ಣುಗಳ ಮೂಲಕ ಹೊರಸೂಸುತ್ತಿದೆ !–ಅವನು ಕಲಿತ ವಿದ್ಯೆ, ಸೌಜನ್ಯಾದಿ ಸದ್ಗುಣಗಳು. ಅವನ ಶರೀರದಿಂದ ಚಿಮ್ಮುತ್ತಿದೆ–ಓಜಸ್ಸು ತೇಜಸ್ಸು ಶಕ್ತಿ ಶೌರ್ಯ ! ಇಷ್ಟಿದ್ದರೆ ಸಾಲದೆ ? ಇಷ್ಟಿದ್ದು ಬಿಟ್ಟರೆ ಇನ್ನೇನು ಬೇಕು ? ಇನ್ನೇನೇನು ಬೇಕೋ ಅವನ್ನೆಲ್ಲ ಸ್ವತಃ ಸಂಪಾದಿಸಿಕೊಳ್ಳಲು ಇಷ್ಟಿದ್ದರೆ ಸಾಲದೆ ? ನರೇಂದ್ರನ ಸೂಕ್ಷಬುದ್ಧಿಗೆ ತಂದೆಯ ಇಂಗಿತ ಅರ್ಥವಾಯಿತು ; ಸುಮ್ಮನಾದ.</p>
  <p>ಇನ್ನೊಂದು ದಿನ ಅವನು ತನ್ನ ತಂದೆಯನ್ನು ಕೇಳುತ್ತಾನೆ, “ಅಪ್ಪ ಉತ್ತಮ ನಡವಳಿಕೆಯ ಲಕ್ಷಣವೇನು ?” ಇದಕ್ಕೆ ತಂದೆ ವಿಶ್ವನಾಥ ಉತ್ತರಿಸುತ್ತಾನೆ, “ಯಾವುದಕ್ಕೂ ಆಶ್ಚರ್ಯವನ್ನು ತೋರಿಸಬೇಡ.” ನರೇಂದ್ರ ಕೇಳಿದ ಪ್ರಶ್ನೆಯೂ ಅಪೂರ್ವವಾದದ್ದು. ವಿಶ್ವನಾಥ ನೀಡಿದ ಉತ್ತರವೂ ಅಪೂರ್ವವಾದದ್ದು. ಈ ಪುಟ್ಟ ಹಿತ ನುಡಿಯ ಕುರಿತಾಗಿ ಆಲೋಚನೆ ಮಾಡಿದಷ್ಟೂ ಅದರ ಮಹತ್ವ ಚೆನ್ನಾಗಿ ಮನವರಿಕೆಯಾಗುತ್ತ ಬರುತ್ತದೆ. ಈ ಮಾತನ್ನು ನರೇಂದ್ರ ಆಳವಾಗಿ ಅರ್ಥಮಾಡಿಕೊಂಡು ಅರಗಿಸಿಕೊಂಡದ್ದರಿಂದಲೇ ಅವನು ಮುಂದೆ ಸ್ವಾಮಿ ವಿವೇಕಾನಂದರಾಗಿ ಜಗತ್ತಿನಾದ್ಯಂತ ಸಂಚರಿಸುವಾಗ ಹಲವಾರು ರಾಜಮಹಾರಾಜರುಗಳನ್ನೂ ದೇಶವಿದೇಶಗಳ ಸುಪ್ರಸಿದ್ಧ ವ್ಯಕ್ತಿಗಳನ್ನೂ ಕೋಟ್ಯಧೀಶರನ್ನೂ ಸಂಧಿಸಿದಾಗಲೂ ಬೆರಗಾಗದೆ, ಬೆಚ್ಚಿ ಬೀಳದೆ ಅವರೊಂದಿಗೆಲ್ಲ ಸಮಾನ ಗಾಂಭೀರ್ಯದಿಂದ ನಡೆದುಕೊಳ್ಳಲು ಸಾಧ್ಯವಾಯಿತು ಎನ್ನಬಹುದು. ಅಂತೂ ನರೇಂದ್ರ ತನ್ನ ತಂದೆಯಿಂದ ಕಲಿತ ಪಾಠಗಳೆಲ್ಲವೂ ರತ್ನದಂಥವು.</p>
  <p>ವಿಶ್ವನಾಥ ರಾಯಪುರದಲ್ಲಿ ಎರಡು ವರ್ಷಗಳ ಕಾಲ ಇದ್ದು ೧೮೭೯ ರಲ್ಲಿ ಸಂಸಾರ ಸಮೇತವಾಗಿ ಕಲ್ಕತ್ತಕ್ಕೆ ಮರಳಿದ. ಈಗ ನರೇಂದ್ರನನ್ನು ಪುನಃ ಶಾಲೆಗೆ ಸೇರಿಸುವುದು ಸ್ವಲ್ಪ ಕಷ್ಟವಾಯಿತು. ಏಕೆಂದರೆ ಅಷ್ಟು ದೀರ್ಘಕಾಲ ಆತ ಗೈರುಹಾಜರಾಗಿದ್ದಾನೆ. ಆದರೆ ಆ ಶಾಲೆಯ ಅಧ್ಯಾಪಕರೆಲ್ಲ ಅವನ ಬುದ್ಧಿಶಕ್ತಿ-ಸಾಮರ್ಥ್ಯಗಳನ್ನು ಚೆನ್ನಾಗಿ ಕಂಡುಕೊಂಡಿದ್ದರು. ಅಲ್ಲದೆ ಅವನು ಅವರ ವಿಶೇಷ ಪ್ರೀತಿವಿಶ್ವಾಸಗಳಿಗೆ ಪಾತ್ರನಾಗಿದ್ದ. ಆದ್ದರಿಂದ ಅವನ ವಿಷಯದಲ್ಲಿ ವಿಶೇಷ ರಿಯಾಯಿತಿ ತೋರಿಸಿ ಮತ್ತೆ ಶಾಲೆಗೆ ಸೇರಿಸಿಕೊಂಡರು. ಅವನ ಹಿಂದಿನ ಸಹಪಾಠಿಗಳೆಲ್ಲ ಈಗ ಎಂಟ್ರೆನ್ಸ್ ತರಗತಿಯಲ್ಲಿದ್ದರು. ಅವನೂ ಈ ವರ್ಷ ಎಂಟ್ರೆನ್ಸ್ ಪರೀಕ್ಷೆಗೆ ಕುಳಿತುಕೊಳ್ಳ ಬೇಕಾದರೆ ಮೂರು ವರ್ಷಗಳ ಪಾಠಗಳನ್ನು ಒಟ್ಟಿಗೆ ಅಭ್ಯಾಸ ಮಾಡಬೇಕಾಗಿತ್ತು. ಅವನೇನೋ ಇದಕ್ಕೆ ಸಿದ್ಧನಾಗಿಯೇ ಇದ್ದ. ಅದನ್ನು ತಾನು ಸಾಧಿಸಬಲ್ಲೆನೆಂಬ ವಿಶ್ವಾಸ ಅವನಿಗಿತ್ತು.</p>
  <p>ನರೇಂದ್ರ ಈಗ ಮತ್ತೊಮ್ಮೆ ಮೆಟ್ರೊಪಾಲಿಟನ್ ಶಾಲೆಯ ವಿದ್ಯಾರ್ಥಿಯಾಗಿದ್ದಾನೆ. ಆ ವರ್ಷ ಶಾಲೆಯ ಹಿರಿಯ ಉಪಾಧ್ಯಾಯರೊಬ್ಬರು ನಿವೃತ್ತಿ ಹೊಂದಲಿದ್ದರು. ಅವರನ್ನು ಸೂಕ್ತ ರೀತಿ ಯಲ್ಲಿ ಗೌರವಿಸಿ ಬೀಳ್ಗೊಡಲು ಶಾಲೆಯಲ್ಲಿ ಸಮಾರಂಭವೊಂದನ್ನು ಏರ್ಪಡಿಸಲಾಯಿತು. ಆ ಕಾಲದ ಅಗ್ರಗಣ್ಯ ರಾಷ್ಟ್ರೀಯ ಧುರೀಣರೂ ಶ್ರೇಷ್ಠ ವಾಗ್ಮಿಗಳೂ ಆದ ಸುರೇಂದ್ರನಾಥ ಬ್ಯಾನರ್ಜಿಯವರನ್ನು ಕಾರ್ಯಕ್ರಮದ ಅಧ್ಯಕ್ಷರನ್ನಾಗಿ ಆಹ್ವಾನಿಸಲಾಯಿತು. ಅಂತಹ ವಿಖ್ಯಾತ ರೊಬ್ಬರು ಬರಲು ಒಪ್ಪಿದ್ದು ದೊಡ್ಡ ವಿಷಯವೇ ಸರಿ. ಆದರೆ ಕಾರ್ಯಕ್ರಮದಲ್ಲಿ ನಿವೃತ್ತ ಅಧ್ಯಾಪಕರ ಗುಣಗಾನ ರೂಪವಾದ ಭಾಷಣವನ್ನು ಹುಡುಗರಲ್ಲೇ ಯಾರಾದರೂ ಮಾಡಬೇಕಲ್ಲ! ಅಂಥ ಸುಪ್ರಸಿದ್ಧ ವಾಗ್ಮಿಯ ಮುಂದೆ ನಿಂತು ಮಾತನಾಡಬೇಕು ಎನ್ನುವುದನ್ನು ನೆನೆಸಿಕೊಂಡು ಹುಡುಗರೆಲ್ಲ ದಿಗಿಲುಬಿದ್ದರು. ಒಬ್ಬನೂ ಮಾತನಾಡಲು ಮುಂದಾಗಲಿಲ್ಲ. ಆಗ ಹುಡುಗರೆಲ್ಲ ನರೇಂದ್ರನ ಬಳಿಗೆ ಬಂದು, “ನರೇನ್, ಈ ಕೆಲಸಕ್ಕೆ ನೀನೇ ಸರಿ ಕಣೊ” ಎಂದರು. ನರೇಂದ್ರ ಒಪ್ಪಿಕೊಂಡ. ಕಾರ್ಯಕ್ರಮದ ದಿನ ಬಂದಿತು ; ಸಭೆ ಸೇರಿದೆ ; ಬ್ಯಾನರ್ಜಿಯವರು ಅಧ್ಯಕ್ಷ ಸ್ಥಾನದಲ್ಲಿ ಕುಳಿತಿದ್ದಾರೆ. ತನ್ನ ಸರದಿ ಬಂದಾಗ ನರೇಂದ್ರ ಸಭೆಯ ಮಧ್ಯದಿಂದ ಎದ್ದು ಬಂದು ಭಾಷಣವನ್ನು ಪ್ರಾರಂಭಿಸಿದ–ಈಗ ನಿವೃತ್ತಿ ಹೊಂದುತ್ತಿರುವ ತಮ್ಮ ಅಧ್ಯಾಪಕರ ಮೇಲೆ ವಿದ್ಯಾರ್ಥಿಗಳೆಲ್ಲ ಎಷ್ಟೊಂದು ಅಭಿಮಾನವಿಟ್ಟಿದ್ದಾರೆ, ಈಗ ಅವರನ್ನು ಶಾಲೆಯಿಂದ ಬೀಳ್ಗೊಡ ಬೇಕಾಗಿರುವುದರಿಂದ ಹುಡುಗರೆಲ್ಲರಿಗೂ ಅದೆಷ್ಟು ದುಃಖವಾಗಿದೆ ಎಂಬಿತ್ಯಾದಿಯಾಗಿ ಸುಮಾರು ಅರ್ಧ ಗಂಟೆಯ ಕಾಲ ನಿರರ್ಗಳವಾಗಿ ಭಾಷಣ ಮಾಡಿದ. ತರುವಾಯ, ಅಧ್ಯಕ್ಷಮಹೋದಯ ರಾದ ಸುರೇಂದ್ರನಾಥ ಬ್ಯಾನರ್ಜಿಯವರ ಭಾಷಣ. ಅದರಲ್ಲಿ ಅವರು ಎಳೆಯ ಭಾಷಣಕಾರನಾದ ನರೇಂದ್ರನ ಬಗ್ಗೆ ಪ್ರಸ್ತಾಪಿಸಿ, ಅವನನ್ನು ಬಹಳ ಹೊಗಳಿದರು. ಹುಡುಗರೆಲ್ಲ ತಮಗೇ ಸನ್ಮಾನ ವಾದಷ್ಟು ಸಂತೋಷಪಟ್ಟರು.</p>
  <p>ನರೇಂದ್ರ ಈ ವರ್ಷ ಎಂಟ್ರೆನ್ಸ್ ಪರೀಕ್ಷೆಗೆ ಕುಳಿತಿದ್ದಾನೆ. ಅದಕ್ಕಾಗಿ ಇಡೀ ಮೂರು ವರ್ಷಗಳ ಪಾಠವನ್ನು ಓದಿ ಮನನ ಮಾಡಬೇಕಾಗಿದೆ. ಆದರೆ ಅವನ ಗಮನವೆಲ್ಲ ಪಠ್ಯೇತರ ಪುಸ್ತಕಗಳ ಕಡೆಗೇ ! ಈ ಅವಧಿಯಲ್ಲಿ ಅವನು ಇಂಗ್ಲಿಷ್ ಹಾಗೂ ಬಂಗಾಳೀ ಭಾಷೆಗಳ ಹಲವಾರು ಉತ್ತಮ ಗ್ರಂಥಗಳನ್ನು ಓದಿ ಹೃದ್ಗತ ಮಾಡಿಕೊಂಡ. ಸಂಸ್ಕೃತ ಸಾಹಿತ್ಯದಲ್ಲಿ ತನ್ನ ವಯಸ್ಸಿಗೆ ಮೀರಿದ ಅಧ್ಯಯನ ನಡೆಸಿ ವಿಶೇಷ ಮಾಹಿತಿ ಪಡೆದುಕೊಂಡ. ಭಾರತದ ಇತಿಹಾಸವನ್ನು ಆಳವಾಗಿ ಅಧ್ಯಯನ ಮಾಡಿದ. ರಾಷ್ಟ್ರಪ್ರೇಮಿಯಾಗಬೇಕಾದವನು ತನ್ನ ರಾಷ್ಟ್ರದ ಇತಿಹಾಸದ ಬಗ್ಗೆ, ಸಂಸ್ಕೃತಿ ಪರಂಪರೆಯ ಬಗ್ಗೆ ನಿಖರವಾದ ತಿಳಿವಳಿಕೆ ಹೊಂದಿರಬೇಕು. ಮುಂದೆ ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ತನ್ನ ಮಾತೃಭೂಮಿಯ ಭವ್ಯತೆಯನ್ನು ಘೋಷಿಸುವುದಕ್ಕಾಗಿಯೇ ಎಂಬಂತಿತ್ತು– ನರೇಂದ್ರನ ಭಾರತೀಯ ಇತಿಹಾಸದ ಅಧ್ಯಯನ. ಹೀಗೆ, ಇಂತಹ ಸಾಹಿತ್ಯಕೃತಿಗಳ ಅಧ್ಯಯನ ದಲ್ಲಿ ಕಳೆದವು ದಿನಗಳು.</p>
  <p>ಆದರೆ ಈಗ ಎಂಟ್ರೆನ್ಸ್ ಪರೀಕ್ಷೆ ಸಮೀಪಿಸುತ್ತಿದೆ. ನರೇಂದ್ರ ಪರೀಕ್ಷೆಗಾಗಿ ಅಧ್ಯಯನ ಪ್ರಾರಂಭಿಸಿದ. ಎಷ್ಟೇ ಬುದ್ಧಿಶಕ್ತಿಸಂಪನ್ನನಾದರೂ ಓದಬೇಕಾದ ವಿಷಯಗಳೆಲ್ಲ ಪೇರಿಕೊಂಡು ಬಿಟ್ಟಿದ್ದರೆ ಏನು ಮಾಡಲಾದೀತು ? ಆದರೆ ಅವನು ಹಟತೊಟ್ಟು, ಕಷ್ಟಪಟ್ಟು ಓದಿದ. ಉದಾ ಹರಣೆಗೆ, ರೇಖಾಗಣಿತವನ್ನು ತಾನು ಯಾವ ರೀತಿಯಲ್ಲಿ ಅಧ್ಯಯನ ಮಾಡಿದ ಎಂಬುದನ್ನು ಅವನೇ ವಿವರಿಸುತ್ತಾನೆ: “ಪರೀಕ್ಷೆಗೆ ಇನ್ನು ಕೇವಲ ಎರಡು-ಮೂರು ದಿನಗಳಿವೆ ಎನ್ನುವಾಗ ನೋಡುತ್ತೇನೆ, ನಾನು ರೇಖಾಗಣಿತದ ವಿಷಯದಲ್ಲಿ ಏನೇನೂ ಅಭ್ಯಾಸ ಮಾಡಿಲ್ಲ ! ಆಗ ನಾನು ಪಟ್ಟಾಗಿ ರಾತ್ರಿಯೆಲ್ಲ ಕುಳಿತು ಅದನ್ನು ಅಭ್ಯಾಸ ಮಾಡಲಾರಂಭಿಸಿದೆ, ಮತ್ತು ಇಪ್ಪತ್ತನಾಲ್ಕು ಗಂಟೆಗಳ ಕಾಲದಲ್ಲಿ ರೇಖಾಗಣಿತದ ನಾಲ್ಕು ಪುಸ್ತಕಗಳನ್ನು ಅಧ್ಯಯನ ಮಾಡಿ ಮುಗಿಸಿದೆ.” ಹೀಗೆ ಅವನು ಕಷ್ಟಪಟ್ಟು ಓದಿದ್ದೇ ಅಲ್ಲದೆ, ಪರೀಕ್ಷೆಯಲ್ಲಿ ಶಾಲೆಗೇ ಮೊದಲಿಗನಾಗಿ ಉನ್ನತ ಶ್ರೇಣಿಯಲ್ಲಿ ಉತ್ತೀರ್ಣನಾದ. ಆ ವರ್ಷ ಅವನ ಶಾಲೆಯಲ್ಲಿ ಅಷ್ಟು ಉನ್ನತ ಶ್ರೇಣಿಯಲ್ಲಿ ತೇರ್ಗಡೆಯಾದವನು ಅವನೊಬ್ಬನೇ ! ವಿಶ್ವನಾಥ ಮಗನಿಗೆ ಒಂದು ಒಳ್ಳೆಯ ಕೈಗಡಿಯಾರವನ್ನು ಬಹುಮಾನವಾಗಿ ಕೊಟ್ಟ.</p>
  <p>ನರೇಂದ್ರ ಈ ವೇಳೆಗೆ ಪಠ್ಯೇತರ ಪುಸ್ತಕಗಳನ್ನು ಅದೆಷ್ಟು ಓದಿಬಿಟ್ಟಿದ್ದನೆಂದರೆ ಅವನ ಲ್ಲೊಂದು ಆಶ್ಚರ್ಯಕರ ಸಾಮರ್ಥ್ಯ ಬೆಳೆದುಬಂದಿತ್ತು. ಆ ಕುರಿತು ಅವನೇ ಹೇಳುತ್ತಾನೆ : “ನಾನು ಲೇಖಕನ ಅಭಿಪ್ರಾಯಗಳನ್ನು ತಿಳಿಯಲು ಅವನ ಪುಸ್ತಕವನ್ನು ಆಮೂಲಾಗ್ರವಾಗಿ ಓದಲೇಬೇಕಾಗಿರಲಿಲ್ಲ. ಒಂದು ಪ್ಯಾರಾದ ಮೊದಲನೆಯ ಹಾಗೂ ಕೊನೆಯ ವಾಕ್ಯಗಳನ್ನು ಓದಿದರೆ ಸಾಕಾಗಿತ್ತು–ಇಡೀ ಪ್ಯಾರಾದ ಸಾರಾಂಶ ಅರ್ಥವಾಗುತ್ತಿತ್ತು. ಕ್ರಮೇಣ ನನ್ನ ಈ ಶಕ್ತಿ ಇನ್ನೂ ಬೆಳೆಯಿತು ; ಆಗ ಪುಟದ ಮೊದಲ ಹಾಗೂ ಕೊನೆಯ ವಾಕ್ಯಗಳನ್ನು ಓದಿಬಿಟ್ಟರೆ ಸಾಕು, ಇಡೀ ಪುಟದ ವಿಷಯವೆಲ್ಲ ನನಗೆ ತಿಳಿದುಬಿಡುತ್ತಿತ್ತು. ಬರಬರುತ್ತ ಈ ಶಕ್ತಿ ಇನ್ನೂ ವೃದ್ಧಿ ಗೊಂಡಿತು, ಎಷ್ಟರಮಟ್ಟಿಗೆಂದರೆ ಲೇಖಕನು ಒಂದು ವಿಷಯವನ್ನು ಅರ್ಥಪಡಿಸಲು ನಾಲ್ಕೈದು ಪುಟಕ್ಕಿಂತ ಹೆಚ್ಚಾಗಿ ಬರೆಯಬೇಕಾಗಿ ಬಂದಿದ್ದರೆ, ನನಗೆ ಆ ಇಡೀ ವಿಷಯವನ್ನು ಗ್ರಹಿಸಲು ಅದರ ಮೊದಲಿನ ಕೆಲವು ವಾಕ್ಯಗಳನ್ನು ಓದಿಬಿಟ್ಟರೆ ಸಾಕಾಗಿತ್ತು.”</p>
  <h1>೫</h1>
  <h1>ಸದ್ಗುಣ ಸಾಗರ</h1>
  <p class="noindent">ಎಂಟ್ರೆನ್ಸ್ ಪರೀಕ್ಷೆ ಮುಗಿಯುವ ಹೊತ್ತಿಗೆ ನರೇಂದ್ರನ ಬಾಲ್ಯದ ಆಟ-ಓಡಾಟಗಳು, ತಂಟೆ- ತಮಾಷೆಗಳು ಎಲ್ಲ ಮುಗಿದುಹೋಗಿದ್ದುವು. ಈಗ ಅವನು ಯೌವನದ ಮೆಟ್ಟಿಲೇರಿದ್ದಾನೆ. ಅವನ ವಿಚಾರಧಾರೆ ಹೆಚ್ಚು ಗಂಭೀರವಾಗುತ್ತ ಬರುತ್ತಿದೆ. ಈಗ ತನ್ನ ಹದೀನೇಳನೆಯ ವಯಸ್ಸಿನಲ್ಲಿ ಅವನು ಕಲ್ಕತ್ತದ ಪ್ರೆಸಿಡೆನ್ಸಿ ಕಾಲೇಜಿಗೆ ಸೇರಿದ. ಇನ್ನು ಮುಂದೆ ನಾವು ಅವನನ್ನು ತೀವ್ರ ಚಿಂತನಶೀಲನಾದ ವಿದ್ಯಾರ್ಥಿಯಾಗಿ ಕಾಣಲಿದ್ದೇವೆ. ಅವನೀಗ ಬಾಲಜಗತ್ತನ್ನು ದಾಟಿ ಯುವ ಪ್ರಪಂಚದಲ್ಲಿ ವಿಹರಿಸುತ್ತಿದ್ದಾನೆ. ಈಗ ಅವನ ಕಲ್ಪನೆಗಳ ವಿನ್ಯಾಸವೇ ಬೇರೆ, ಅನಿಸಿಕೆಗಳೇ ಬೇರೆ, ಅನುಭವಗಳೇ ಬೇರೆ. ಅವನಿನ್ನೂ ಹದಿನೇಳರ ತರುಣನಾದರೂ ಅವನದು ಕಟ್ಟುಮಸ್ತಾದ ಮಾಂಸಲವಾದ ಮೈಕಟ್ಟು ; ನೋಡಲು ಸ್ವಲ್ಪ ಸ್ಥೂಲವಾಗಿ ಕಂಡರೂ ತುಂಬ ಚಟುವಟಿಕೆ ಯಿಂದಿರುವ ಶರೀರ. ಅವನು ಸೇರಿದ್ದ ಪ್ರೆಸಿಡೆನ್ಸಿ ಕಾಲೇಜಿನ ವಿದ್ಯಾರ್ಥಿಗಳು ಒಂದೋ ಐರೋಪ್ಯ ಉಡಿಗೆಯಲ್ಲಿ, ಇಲ್ಲವೆ ಭಾರತೀಯ ಉಡಿಗೆಯಾದ ಪೈಜಾಮ-ಜುಬ್ಬಗಳಲ್ಲಿ ಬರಬೇಕಾಗಿತ್ತು. ಜೊತೆಗೆ, ಎಲ್ಲರೂ ಕೈಗಡಿಯಾರವನ್ನು ಕಟ್ಟಿಕೊಂಡಿರಬೇಕಾಗಿತ್ತು. ನರೇಂದ್ರ ಭಾರತೀಯ ಸಂಪ್ರದಾಯಪ್ರಿಯ ; ಆದ್ದರಿಂದ ಅವನು ಭಾರತೀಯ ಉಡಿಗೆಯಾದ ಪೈಜಾಮ-ಜುಬ್ಬವನ್ನೇ ಆರಿಸಿಕೊಂಡ.</p>
  <p>ನರೇಂದ್ರನಿಗೆ ಮೊದಲನೆಯ ವರ್ಷವೇನೋ ಕಾಲೇಜಿಗೆ ಪ್ರತಿದಿನ ತಪ್ಪದೆ ಹೋಗಲು ಸಾಧ್ಯವಾಯಿತು. ಆದರೆ ಎರಡನೆಯ ವರ್ಷ ಮಲೇರಿಯಾ ಜ್ವರ ಹಿಡಿದು, ಸರಿಯಾಗಿ ಹೋಗಲು ಸಾಧ್ಯವಾಗದೆ, ಹಾಜರಿ ಕಡಿಮೆಯಾಯಿತು. ಆದ್ದರಿಂದ ಪರೀಕ್ಷೆಗೆ ಕುಳಿತುಕೊಳ್ಳಲು ಪ್ರೆಸಿಡೆನ್ಸಿ ಕಾಲೇಜಿನಲ್ಲಿ ನರೇಂದ್ರನಿಗೆ ಅನುಮತಿ ಸಿಗಲಿಲ್ಲ. ಆದರೆ ಅವನ ಅದೃಷ್ಟಕ್ಕೆ. ‘ಸ್ಕಾಟಿಷ್ ಜನರಲ್ ಮಿಷನರಿ ಬೋರ್ಡ್​’ ಎಂಬ ಮತ್ತೊಂದು ವಿದ್ಯಾಸಂಸ್ಥೆ ನಡೆಸುತ್ತಿದ್ದ ‘ಸ್ಕಾಟಿಷ್ ಚರ್ಚ್ ಕಾಲೇಜು’ ಅವನಿಗೆ ಪರೀಕ್ಷೆಗೆ ಕುಳಿತುಕೊಳ್ಳಲು ಅವಕಾಶ ನೀಡಿತು. ನರೇಂದ್ರ ಎಫ್.ಎ. ಪರೀಕ್ಷೆ ಯಲ್ಲಿ ಉತ್ತೀರ್ಣನಾದ ; ಆದರೆ ಅನಾರೋಗ್ಯ-ನಿಶ್ಶಕ್ತಿಗಳ ದೆಸೆಯಿಂದ ದ್ವಿತೀಯ ದರ್ಜೆಗಳಿಸಿದ. ಮುಂದೆ ಅವನು ಇದೇ ಕಾಲೇಜಿನಲ್ಲಿ ವಿದ್ಯಾಭ್ಯಾಸ ಮುಂದುವರಿಸಿ, ಬಿ.ಎ.ವರೆಗೆ ಓದಿ ಉತ್ತೀರ್ಣನಾದ. ಈ ಸಂದರ್ಭದಲ್ಲಿ, ಇದೇ ಕಾಲೇಜಿಗೆ ಸಂಬಂಧಪಟ್ಟಂತೆ ಇನ್ನೊಂದು ವಿಷಯ ವನ್ನು ಸ್ಮರಿಸಬಹುದಾಗಿದೆ. ನರೇಂದ್ರ ಮುಂದೆ ಲೋಕವಿಖ್ಯಾತ ಸ್ವಾಮಿ ವಿವೇಕಾನಂದರಾಗಿ ಪಾಶ್ಚಾತ್ಯ ಜಗತ್ತಿನಲ್ಲಿ ಜಯಭೇರಿ ಮೊಳಗಿಸಿ ಕಲ್ಕತ್ತಕ್ಕೆ ಹಿಂದಿರುಗಿದಾಗ ಸಾರೋಟಿನಲ್ಲಿ ಅವರನ್ನು ಮೆರವಣಿಗೆಯಲ್ಲಿ ಕರೆತರಲಾಯಿತು. ಆಗ ಆ ಸಾರೋಟಿನ ಕುದುರೆಗಳನ್ನು ಬಿಚ್ಚಿ, ಇದೇ ‘ಸ್ಕಾಟಿಷ್ ಚರ್ಚ್ ಕಾಲೇಜಿ’ನ ಯುವಕರು ಸ್ವತಃ ತಮ್ಮ ಕೈಯಿಂದಲೇ ಎಳೆದು, ತಮ್ಮ ಗೌರವಾದರ ಅಭಿನಂದನೆಗಳನ್ನು ಅರ್ಪಿಸಿದರು.</p>
  <p>ನರೇಂದ್ರನ ಕಾಲೇಜು ವಿದ್ಯಾಭ್ಯಾಸ ಈಗ ಭರದಿಂದ ಸಾಗತೊಡಗಿತು. ಈ ಅವಧಿಯಲ್ಲೇ ಅವನ ಜ್ಞಾನದಾಹವೂ ಆಧ್ಯಾತ್ಮಿಕ ಪಿಪಾಸೆಯೂ ಅತಿಶಯವಾಗಿ ಜಾಗೃತವಾಗಿಬಿಟ್ಟುವು. ಇನ್ನು ಮುಂದಿನ ವರ್ಷಗಳಲ್ಲಿ ಆ ಬಗ್ಗೆ ಇನ್ನೂ ವಿವರವಾಗಿ ನೋಡಲಿದ್ದೇವೆ. ಎಫ್.ಎ. ತರಗತಿಯಲ್ಲಿ ಅವನು ಆಯ್ದುಕೊಂಡಿದ್ದ ಮುಖ್ಯ ವಿಷಯಗಳೆಂದರೆ ಇಂಗ್ಲಿಷ್, ಬಂಗಾಳಿ, ಇತಿಹಾಸ, ಗಣಿತ, ತರ್ಕಶಾಸ್ತ್ರ ಹಾಗೂ ಮನಶ್ಶಾಸ್ತ್ರ. ಇವು ಅವನು ಎಂಟ್ರೆನ್ಸ್ ಪರೀಕ್ಷೆಗಾಗಿ ಆರಿಸಿಕೊಂಡಿದ್ದ ವಿಷಯಗಳ ಮುಂದುವರಿಕೆಯೇ ಎನ್ನಬಹುದು. ಮುಂದೆ ಅವನು ಬಿ.ಎ. ತರಗತಿಯಲ್ಲಿ ವಿಶೇಷ ಅಧ್ಯಯನಕ್ಕಾಗಿ ಆಯ್ದುಕೊಂಡ ವಿಷಯವೆಂದರೆ, ತರ್ಕಶಾಸ್ತ್ರ ಮನಶ್ಶಾಸ್ತ್ರಗಳಿಗೆ ಬದಲಾಗಿ ತತ್ತ್ವಶಾಸ್ತ್ರ ; ಉಳಿದಂತೆ ಯಾವುದೇ ಬದಲಾವಣೆ ಇರಲಿಲ್ಲ. ಅವನು ಈ ವಿಷಯಗಳನ್ನು ಆರಿಸಿಕೊಂಡದ್ದು ತಂದೆ ವಿಶ್ವನಾಥನ ನಿರ್ದೇಶನದ ಮೇರೆಗೆ. ತರ್ಕಶಾಸ್ತ್ರ ಮನಶ್ಶಾಸ್ತ್ರ ತತ್ತ್ವ ಶಾಸ್ತ್ರಗಳು ಬುದ್ಧಿಯ ಸಂಸ್ಕರಣಕ್ಕೆ ಹಾಗೂ ವಿವೇಕಪ್ರಜ್ಞೆಯ ವಿಕಸನಕ್ಕೆ ಬಹಳ ಸಹಾಯಕಾರಿ ಎಂದು ನಂಬಿದ್ದರಿಂದಲೇ ಅವನು ಅವುಗಳನ್ನು ವಿಶೇಷವಾಗಿ ಆರಿಸಿಕೊಂಡ. ಜೊತೆಗೆ ಸಾಹಿತ್ಯ ದಲ್ಲಿ ಹೆಚ್ಚಾಗಿ ಅಧ್ಯಯನ ಮಾಡಿದ. ಅಲ್ಲದೆ ಲೇಖನ-ಭಾಷಣಗಳ ಕಲೆಯಲ್ಲೂ ಪ್ರವೀಣನಾದ. ಇಂಗ್ಲಿಷ್ ಭಾಷೆಯನ್ನು, ಅದರಲ್ಲೂ ವಿಶೇಷವಾಗಿ ಸಂಭಾಷಣೆಯ ಹಾಗೂ ಚರ್ಚೆಯ ಕಲೆ ಯನ್ನು ಸ್ವಾಧೀನಪಡಿಸಿಕೊಳ್ಳುವುದಕ್ಕಾಗಿ ತೀವ್ರ ಅಧ್ಯಯನ ಪ್ರಯತ್ನ ಮಾಡಿದ, ಮತ್ತು ಅದರಲ್ಲಿ ಯಶಸ್ವಿಯೂ ಆಗಿ ಆ ವಿಷಯದಲ್ಲಿ ಕಾಲೇಜಿಗೇ ಮೊದಲಿಗನಾದ. ಅವನು ತನ್ನ ಅಧ್ಯಯನವನ್ನು ಪಾಠಪಟ್ಟಿಗಷ್ಟೇ ಸೀಮಿತಗೊಳಿಸಿದವನಲ್ಲ. ಕಾಲೇಜಿನ ಮೊದಲ ಎರಡು ವರ್ಷಗಳಲ್ಲಿ ಅವನು ಪಾಶ್ಚಾತ್ಯ ತರ್ಕಶಾಸ್ತ್ರಜ್ಞರ ಕೃತಿಗಳನ್ನು ಓದಿ ಅರಗಿಸಿಕೊಂಡ. ಮೂರನೇ ಹಾಗೂ ನಾಲ್ಕನೇ ವರ್ಷಗಳಲ್ಲಿ ಪಾಶ್ಚಾತ್ಯ ತತ್ತ್ವಶಾಸ್ತ್ರವನ್ನೂ ಪ್ರಾಚೀನ-ಅರ್ವಾಚೀನ ಐರೋಪ್ಯ ಇತಿಹಾಸವನ್ನೂ ವಿಶದವಾಗಿ ಅಧ್ಯಯನ ಮಾಡಿ ಕರತಲಾಮಲಕವಾಗಿಸಿಕೊಂಡ.</p>
  <p>ನರೇಂದ್ರನ ಎಫ್.ಎ. ತರಗತಿಯ ಎರಡನೇ ವರ್ಷವನ್ನು ಬಹಳ ಮಹತ್ವಪೂರ್ಣ ಎನ್ನ ಬಹುದು. ಏಕೆಂದರೆ ಅವನ ಜೀವನವನ್ನೇ ಪರಿವರ್ತಿಸಿ ಹೊಸ ರೂಪ ಕೊಟ್ಟು ಅವನನ್ನು ವೀರಸಂನ್ಯಾಸಿ ವಿವೇಕಾನಂದರನ್ನಾಗಿ ಮಾಡಿ ಜಗತ್ತಿನ ಜ್ಞಾನಪೀಠದ ಮೇಲೆ ನೆಲೆಗೊಳಿಸಿದ ಶ್ರೀರಾಮಕೃಷ್ಣರ ವಿಷಯವಾಗಿ ಅವನು ಮೊತ್ತಮೊದಲನೆಯದಾಗಿ ಕೇಳಿದ್ದು ಈ ತರಗತಿ ಯಲ್ಲಿದ್ದಾಗಲೇ. ಪ್ರತಿಯೊಂದು ಮಹಾಕಾರ್ಯಕ್ಕೂ ಒಂದು ಸ್ವಾರಸ್ಯಕರ ಪ್ರಾರಂಭವಿರುತ್ತದೆ. ಯಾವುದೋ ಒಂದು ಪುಟ್ಟ ಮಾತೋ ಅಥವಾ ಘಟನೆಯೋ ಮುಂದಿನ ಯಾವುದೋ ಒಂದು ಮಹಾಕಾರ್ಯಕ್ಕೆ ನಾಂದಿಯಾಗಿಬಿಟ್ಟಿರುತ್ತದೆ. ನರೇಂದ್ರ ಓದುತ್ತಿದ್ದ ಸ್ಕಾಟಿಷ್ ಚರ್ಚ್ ಕಾಲೇಜಿನ ಪ್ರಿನ್ಸಿಪಾಲರ ಹೆಸರು ಪ್ರೊಫೆಸರ್ ವಿಲಿಯಂ ಹೇಸ್ಟೀ ಎಂದು. ಒಂದು ದಿನ ನರೇಂದ್ರನ ತರಗತಿಯನ್ನು ತೆಗೆದುಕೊಳ್ಳಬೇಕಾಗಿದ್ದ ಪ್ರಾಧ್ಯಾಪಕರು ಕಾಲೇಜಿಗೆ ಬಂದಿರಲಿಲ್ಲ. ಆದ್ದರಿಂದ ಅವರ ಬದಲಿಗೆ ಸ್ವತಃ ಪ್ರಿನ್ಸಿಪಾಲರೇ ಅಂದು ಇಂಗ್ಲಿಷ್ ಸಾಹಿತ್ಯದ ವಿಷಯವಾಗಿ ಪಾಠ ಮಾಡತೊಡಗಿದರು. ಅವರು ವರ್ಡ್ಸ್​ವರ್ತ್ ಕವಿಯ <span class="en">‘Excursion’</span> ಎನ್ನುವ ಕಾವ್ಯವನ್ನು ವಿವರಿಸುವಾಗ ಅದರಲ್ಲಿ ಭಾವಸಮಾಧಿಯ ಅಥವಾ ಆನಂದಸಮಾಧಿಯ ಕುರಿತಾಗಿ ಒಂದು ಅಂಶ ಬಂದಿತು ; ಅಲ್ಲಿ, ಪ್ರಕೃತಿ ಸೌಂದರ್ಯವನ್ನು ವರ್ಣಿಸುತ್ತ, ಸ್ವತಃ ವರ್ಡ್ಸ್​ವರ್ತ್ ಕವಿಯೇ ಭಾವಪರವಶನಾದಂತೆ ಕಂಡುಬರುತ್ತದೆ. ಈ ಭಾವಸಮಾಧಿಯ ಕುರಿತಂತೆ ವಿಲಿಯಂ ಹೇಸ್ಟೀ ವಿವರಿಸಿದ್ದು ಹುಡುಗರಿಗೆ ಸರಿಯಾಗಿ ಅರ್ಥವಾಗಲಿಲ್ಲ. ಅಲ್ಲದೆ ಭಾವಸಮಾಧಿಯಂತಹ ವಿಷಯ ವನ್ನು ಮಾತಿನಿಂದ ವಿವರಿಸಿ ಅರ್ಥಪಡಿಸಲು ಸಾಧ್ಯವೂ ಇಲ್ಲ. ಅದನ್ನು ಮನಗಂಡ ಹೇಸ್ಟೀ ಹೇಳುತ್ತಾರೆ : “ಇದೊಂದು ವಿಶೇಷವಾದ ಅನುಭವ. ಶುದ್ಧವಾದ ಹಾಗೂ ಏಕಾಗ್ರಗೊಂಡ ಮನಸ್ಸಿಗೆ ಮಾತ್ರ ಈ ಬಗೆಯ ಅನುಭವ ಸಾಧ್ಯ. ಈಗಿನ ಕಾಲದಲ್ಲಿ ಇದು ಬಹಳ ಅಪರೂಪ. ಆದರೆ ಒಬ್ಬ ವ್ಯಕ್ತಿಗೆ ಮಾತ್ರ ಈ ಬಗೆಯ ಅನುಭವವಾಗುವುದನ್ನು ನಾನೇ ಕಂಡಿದ್ದೇನೆ–ಅವರೇ ದಕ್ಷಿಣೇಶ್ವರದ ರಾಮಕೃಷ್ಣ ಪರಮಹಂಸರು. ಅಲ್ಲಿಗೆ ಹೋದರೆ ನೀವೇ ಅದನ್ನು ಕಂಡು ಅರ್ಥ ಮಾಡಿಕೊಳ್ಳಬಹುದು.” ನರೇಂದ್ರನಿಗೆ ತನ್ನ ಗುರುವಿನ ಮೊದಲ ಪರಿಚಯವಾದ ಬಗೆ ಹೀಗೆ.</p>
  <p>ಈ ದಿನಗಳಲ್ಲಿ ತನ್ನ ಸ್ನೇಹಿತರ ಹಾಗೂ ಇತರ ಪರಿಚಯಸ್ಥರ ದೃಷ್ಟಿಗೆ ನರೇಂದ್ರ ಒಬ್ಬ ರಾಜಕುಮಾರನಂತೆ ಕಾಣುತ್ತಿದ್ದ–ಅವನ ವ್ಯಕ್ತಿತ್ವದಲ್ಲಿ ಅಂಥಾ ಘನತೆ, ಗಾಂಭೀರ್ಯ, ತೇಜಸ್ಸು. ಅವನ ಕಾಲೇಜಿನ ಭಾರತೀಯ ಹಾಗೂ ಆಂಗ್ಲ–ಈ ಎರಡೂ ವರ್ಗದ ಪ್ರಾಧ್ಯಾಪಕರು ಅವನಿಂದ ವಿಶೇಷವಾಗಿ ಆಕರ್ಷಿತರಾಗಿದ್ದರು. ಅವನ ಅಪಾರ ಬುದ್ಧಿಸಾಮರ್ಥ್ಯವನ್ನೂ ಅವನ ಅದ್ಭುತ ಅಂತಶ್ಶಕ್ತಿಯನ್ನೂ ಅವರು ಸ್ಪಷ್ಟವಾಗಿ ಕಂಡುಕೊಂಡಿದ್ದರು. ನರೇಂದ್ರನ ವಿಷಯವಾಗಿ ಪ್ರಿನ್ಸಿಪಾಲ್ ವಿಲಿಯಂ ಹೇಸ್ಟೀ ಅವರಂತೂ, “ನರೇಂದ್ರನಾಥ ನಿಜಕ್ಕೂ ಒಬ್ಬ ಅಸಾಧಾರಣ ಪ್ರತಿಭಾವಂತ. ನಾನು ವ್ಯಾಪಕವಾಗಿ ಸಂಚರಿಸಿ ನೋಡಿದ್ದೇನೆ–ಆದರೆ ಅವನಂತಹ ಮೇಧಾವಿ ಹಾಗೂ ಸಾಮರ್ಥ್ಯಶಾಲೀ ಹುಡುಗನನ್ನು ನಾನೆಲ್ಲೂ ಕಂಡಿಲ್ಲ. ಅವನು ಈ ಜಗತ್ತಿನಲ್ಲಿ ತನ್ನ ಪ್ರಭಾವ ಬೀರುವುದು ಖಂಡಿತ !” ಎಂದು ಕೊಂಡಾಡುತ್ತಾರೆ.</p>
  <p>ಎಫ್.ಎ. ಅಧ್ಯಯನ ಮುಗಿಯುವುದರೊಳಗೆ ನರೇಂದ್ರನ ಆಲೋಚನಾ ವಿಧಾನದಲ್ಲಿ ಒಂದು ಅದ್ಭುತವಾದ ಸ್ವಂತಿಕೆ ಬೆಳೆದುಬಂದಿತ್ತು. ಯಾವ ಹೊಸ ವಿಚಾರವನ್ನು ಕಾಣಲಿ, ಕೇಳಲಿ, ಅದನ್ನು ತನ್ನ ವಿಚಾರದ ಒರೆಗಲ್ಲಿಗೆ ಹಚ್ಚಿನೋಡದೆ ಬಿಡುತ್ತಿರಲಿಲ್ಲ. ಸ್ನೇಹಿತರೆಲ್ಲ ಸೇರಿ ಅಧ್ಯಯನ ಮಾಡುತ್ತಿರುವಾಗ ಹುಟ್ಟಿಕೊಂಡ ಯಾವುದಾದರೊಂದು ವಿಷಯದ ಮೇಲಿನ ಚರ್ಚೆ ಇತ್ಯರ್ಥ ವಾಗದಿದ್ದರೆ, ನರೇಂದ್ರ ವಿರಾಮದ ವೇಳೆಯಲ್ಲೂ ಆ ಚರ್ಚೆಯನ್ನು ಮುಂದುವರಿಸುತ್ತಿದ್ದ. ಅವನ ಅಭಿಪ್ರಾಯವನ್ನು ವಿರೋಧಿಸುವ ಕೆಲಸಕ್ಕೆ ಕೈಹಾಕಿದವರು ಸಿಂಹದ ಬಾಯಿಗೆ ಕೈ ಹಾಕಿದಂತೆಯೇ ! ತನ್ನ ಪ್ರಖರ ಪ್ರತಿವಾದದಿಂದ ಅವನು ಎದುರಾಳಿಯ ಬಾಯಿ ಮುಚ್ಚಿಸಿ ಬಿಡುತ್ತಿದ್ದ. ತನ್ನ ಸಹಪಾಠಿಗಳ ನಡುವೆ ಅವನೊಂದು ಸಿಂಹದಂತೆ. ಸಾಂಪ್ರದಾಯಿಕ ಆಲೋಚನೆ-ನಂಬಿಕೆಗಳಿಗೆ ಬದ್ಧ ವಿರೋಧಿ ಅವನು ; ಯಾವುದನ್ನೂ ಕಣ್ಮುಚ್ಚಿಕೊಂಡು ಒಪ್ಪಿ ಕೊಳ್ಳುವವನಲ್ಲ. ಗೆಳೆಯರೊಂದಿಗಿನ ಅವನ ಚರ್ಚೆಯ ವಿಷಯಗಳಂತೂ ಅಸಂಖ್ಯಾತ.</p>
  <p>ನಿಜಕ್ಕೂ ಈ ದಿನಗಳಲ್ಲಿ ನರೇಂದ್ರನಲ್ಲೊಂದು ಅದ್ಭುತ ಮಾನಸಿಕ ಪರಿವರ್ತನೆಯುಂಟಾ ಯಿತು. ಅವನಲ್ಲಿ ಕಟುವಾದ ವಿಮರ್ಶಾತ್ಮಕ ಮನೋಭಾವ ಬೆಳೆದು ಬಿಟ್ಟಿತು. ಸಾಮಾನ್ಯವಾಗಿ ಯುವಜನರು ಭಾವುಕ ಸ್ವಭಾವದವರಾಗಿರುತ್ತಾರೆ. ಆದರೆ ನರೇಂದ್ರನಲ್ಲಿ ವಿಚಾರಶಕ್ತಿಯೆನ್ನು ವುದು ಭಾವುಕತೆಯನ್ನು ಮೆಟ್ಟಿನಿಂತಿತು. ಜೀವನ ರಂಗಕ್ಕೆ ಸಂಬಂಧಿಸಿದ ಪ್ರತಿಯೊಂದು ವಿಷಯವನ್ನೂ ವಿಮರ್ಶೆಮಾಡಿ ನೋಡಿ, ಅದರ ಒಳಹೊರಗನ್ನು ಜಾಲಾಡಿ, ಅದರಲ್ಲಿ ತಥ್ಯಾಂಶ ವಿದ್ದರೆ ಮಾತ್ರ ಸ್ವೀಕರಿಸುವುದನ್ನು ಅವನು ರೂಢಿಸಿಕೊಂಡ. ತನ್ನ ಧರ್ಮವಾದ ಹಿಂದೂ ಧರ್ಮದ ಒಳಹೊರಗುಗಳನ್ನೂ ಅವನು ವಿಶ್ಲೇಷಿಸಿ ನೋಡಲಾರಂಭಿಸಿದ. ಧರ್ಮ ಎನ್ನುವು ದೊಂದು ಬೃಹತ್ತಾದ ವಿಷಯ. ಈ ಧರ್ಮದ ಮರ್ಮ ಏನು ? ಇದರ ಸಾಧಕ-ಬಾಧಕಗಳೇನು? ತನ್ನ ಜೀವನದಲ್ಲಿ ಈ ಧರ್ಮದ ಪಾತ್ರವೇನು ? ಇದರಲ್ಲೇನಾದರೂ ಸತ್ತ್ವವಿದೆಯೆ ? ಈ ವಿಷಯಗಳನ್ನು ಕಟುತರ ವಿಮರ್ಶೆಗೆ ಗುರಿಪಡಿಸಿ ನೋಡಿದ. ಹಾಗೆಯೇ ತನ್ನ ಸಮಕಾಲೀನ ಭಾರತದ ಸಾಮಾಜಿಕ ರಾಜಕೀಯ ಸ್ಥಿತಿಗತಿಗಳ ಬಗ್ಗೆ ಗಾಢಚಿಂತನೆ ನಡೆಸಿದ. ಅವನು ಯಾವಾ ಗಲೂ ತನ್ನದೇ ಆದ ನಿರ್ಧಾರಕ್ಕೆ ಬರುವ ಸ್ವಾತಂತ್ರ್ಯವನ್ನು ಬಯಸುವವನು. ಅವನ ಆ ನಿರ್ಧಾರ ಯಾವ ಬಗೆಯದೇ ಆಗಲಿ, ಅದನ್ನು ಯಾರೂ ಸುಲಭದಲ್ಲಿ ತಳ್ಳಿಹಾಕುವಂತಿರಲಿಲ್ಲ. ಆದರೆ ಅವನ ಈ ನಂಬಿಕೆ ಎನ್ನುವುದು ಓದರಿಯದವರ ಮೊಂಡುವಾದವಲ್ಲ, ಕುರುಡು ನಂಬಿಕೆಯಲ್ಲ. ಅವನು ಅಸಂಖ್ಯಾತ ಗ್ರಂಥಗಳನ್ನು ಅಧ್ಯಯಿಸಿ ಅಮೂಲ್ಯ ವಿಷಯಸಂಗ್ರಹಣೆ ಮಾಡಿಕೊಂಡಿದ್ದ ಯುವಕ! ಅಲ್ಲದೆ ಅವನೊಬ್ಬ ಆದರ್ಶವಾದಿ, ಸತ್ಯಶೋಧಕ !–ಕೇವಲ ಲೌಕಿಕ ವಿಲಾಸಗಳಿಂದ ತೃಪ್ತಿಪಟ್ಟುಕೊಳ್ಳುವ ಸಾಮಾನ್ಯ ಯುವಕರಂತಲ್ಲ. ಪ್ರಕೃತಿಯ ದಟ್ಟವಾದ ತೆರೆಯನ್ನು ಹರಿದು, ಒಳಗೇನಿದೆಯೆಂದು ಕಾಣಬಯಸುವವನು. ಅವನ ಅಂತರಾಳದಲ್ಲಿ ಸತ್ಯ ಸಾಕ್ಷಾತ್ಕಾರದ ಹಂಬಲ ಪ್ರವಾಹದಂತೆ ಭೋರ್ಗರೆಯುತ್ತಿತ್ತು. ಈ ಹಂಬಲದ ಮಿಡಿತವೆನ್ನುವುದು ಮೊದಲಿನಿಂಲೂ ಬಡಿಬಡಿದು ಅವನಿಗೊಂದು ಅಂಶವನ್ನು ಸೂಚಿಸುತ್ತಿತ್ತು– ‘ತಾನು ಲೋಕದ ಎಲ್ಲ ವ್ಯಕ್ತಿಗಳಂತಲ್ಲ, ತನ್ನ ಜೀವನ ಇತರರ ಜೀವನದಂತಲ್ಲ’ ಎಂದು.</p>
  <p>ಆದರೆ ನರೇಂದ್ರ ಹೀಗೆ ಗಂಭೀರ ವಿಚಾರಧಾರೆಯಲ್ಲಿ ಮುಳುಗಿದ್ದರೂ ಅವನ ಹಾಸ್ಯಪ್ರವೃತ್ತಿಯೇನೂ ಬತ್ತಿಹೋಗಿರಲಿಲ್ಲ; ಅವನ ಸಾಹಸಪ್ರವೃತ್ತಿ ಕಡಿಮೆಯಾಗಿರಲಿಲ್ಲ. ಸ್ನೇಹಿತರ ಗುಂಪಿನಲ್ಲಿ ಅತ್ಯಂತ ಹಾಸ್ಯಪ್ರಿಯನೆಂದರೆ ಅವನೇ. ಯಾವುದೇ ಸನ್ನಿವೇಶದಲ್ಲಿ ಅಡಕವಾಗಿರಬಹುದಾದ ತಮಾಷೆಯನ್ನುಗುರುತಿಸುವಲ್ಲಿ ಅವನೇ ಮೊದಲಿಗ. ಅವನು ಹಾಸ್ಯದ ಚಟಾಕಿಗಳನ್ನು ಹಾರಿಸಿ ಸ್ನೇಹಿತರನ್ನೆಲ್ಲ ನಗೆಗಡಲಿನಲ್ಲಿ ಮುಳುಗಿಸಿಬಿಡುತ್ತಿದ್ದ. ಕಾಲೇಜು ಹುಡಗುರೆಲ್ಲ ಸೇರಿ ಪ್ರವಾಸ ಹೊರಟರೆ ಅವರಲ್ಲಿ ಇವನೇ ಎಲ್ಲರಿಗಿಂತ ಉಲ್ಲಾಸಿ. ಕೆಲವೊಮ್ಮೆ ಈ ಹುಡುಗರೆಲ್ಲ ಸಾರೋಟುಗಳಿಲ್ಲಿ ತುಂಬಿಕೊಂಡು ರಸ್ತೆಯುದ್ದಕ್ಕೂ ಹಾಡಿಕೊಂಡು ಹೊರಟುಬಿಡುತ್ತಿದ್ದರು. ಹಬ್ಬ ಹರಿ ದಿನಗಳಲ್ಲಿ ಸ್ನೇಹಿತರೆಲ್ಲ ಸೇರಿ, ಗಂಗಾನದಿಗೆ ಹೋಗಿ ಮನದಣಿಯೆ ಈಜಾಡಿಕೊಂಡು ಬರುತ್ತಿದ್ದರು – ಇದರಿಂದ ಪವಿತ್ರ ಗಂಗಾಸ್ನಾನವೂ ಆದಂತಾಯಿತು, ಮನಸ್ಸಿಗೆ ಉಲ್ಲಾಸವೂ ದೊರೆತಂತಾಯಿತು. ಇನ್ನು ದುರ್ಗಾಪೂಜೆ ದೀಪಾವಳಿಗಳಂತಹ ಹಬ್ಬದ ದಿನಗಳಲ್ಲಿ ಬೇರೆ ಬೇರೆ ಬೀದಿಗಳಲ್ಲಿ ಏರ್ಪಡಿಸಿದ ಉತ್ಸವಗಳನ್ನು ವೀಕ್ಷಿಸಿ ಆನಂದಿಸಲು ಹೋಗುತ್ತಿದ್ದರು. ಈ ಎಲ್ಲ ಸಂದರ್ಭಗಳಲ್ಲೂ ನರೇಂದ್ರನೇ ಅವರೆಲ್ಲರ ನಾಯಕ. ಈ ಎಲ್ಲ ಹಬ್ಬ ಹರಿದಿನ ಉತ್ಸವಗಳಲ್ಲಿ ಎಲ್ಲರೂ ಅತಿ ಹೆಚ್ಚಿನ ಸಂತೋಷವನ್ನು ಅನುಭವಿಸುವಂತೆ ಅವನು ನೋಡಿಕೊಳ್ಳುತ್ತಿದ್ದ. ಆದರೆ ಇಲ್ಲಿನ ಒಂದು ಬಹುಮುಖ್ಯವಾದ ಅಂಶವೇನೆಂದರೆ ಈ ತಮಾಷೆಗಳಲ್ಲಿ ಚೆಲ್ಲುತನವಿರಲಿಲ್ಲ; ಗಾಂಭೀರ್ಯವಿತ್ತು. ನರೇಂದ್ರ ಈ ರೀತಿ ತನ್ನ ಸಹಪಾಠಿಗಳೊಂದಿಗೆ ಸರಸವಾಗಿ, ಆತ್ಮೀಯವಾಗಿ ಒಡನಾಡುತ್ತ ತನಗರಿವಿಲ್ಲದಂತೆಯೇ ಅನೇಕ ವಿಶ್ವಾಸಪಾತ್ರ ಸ್ನೇಹಿತರನ್ನು ಗಳಿಸಿದ. ಇವರು ಕೊನೆಯವರೆಗೂ ಇವನ ಆಪ್ತರಾಗಿಯೇ ಉಳಿದುಕೊಂಡರು.</p>
  <p>ನರೇಂದ್ರನಲ್ಲಿ ಬೆಳೆದ ಇನ್ನೊಂದು ಮನೋವೃತ್ತಿಯೆಂದರೆ ಶೋಕಿಯ ಕುರಿತಾದ ತಿರಸ್ಕಾರ. ಶೋಕಿ ಎಂದರೆ ಚಿತ್ರವಿಚಿತ್ರವಾಗಿ ಬಟ್ಟೆಗಳನ್ನು ಧರಿಸುವುದು. ಚಿತ್ರವಿಚಿತ್ರವಾಗಿ ತಲೆಕೂದಲನ್ನು ಚಾಚಿಕೊಳ್ಳುವುದು ಇತ್ಯಾದಿ. ನರೇಂದ್ರನಿಗೆ ಈ ಬಗೆಯ ಶೋಕಿಲಾಲರನ್ನು ಕಂಡರೆ ಆಗುತ್ತಿರಲಿಲ್ಲ. ಅಂಥವರಿಗೆ ಎದುರಿಗೇ ಹೇಳಿಬಿಡುತ್ತಿದ್ದ, ಸಭ್ಯರಂತೆ ಬಟ್ಟೆ ಧರಿಸಬೇಕಾದ್ದು ಅವರ ಕರ್ತವ್ಯ ಎಂದು. ಹುಡುಗರು ವರ್ತನೆಯಲ್ಲಾಗಲಿ ವೇಷಭೂಷಣದಲ್ಲಾಗಲಿ ಸ್ತ್ರೀಯರ ಅನುಕರಣೆ ಮಾಡುವುದನ್ನು ಅವನು ತಿರಸ್ಕರಿಸುತ್ದಿದ್ದ ಹಡುಗರು ಗಂಡುಗಲಿಗಳಂತಿರಬೇಕೆಂಬುದು ಅವನ ಅಭಿಮತ.</p>
  <p>ಆಪತ್ತಿಗೆ ಗುರಯಾದವರ ಸಹಾಯಕ್ಕೆ ಮುನ್ನುಗ್ಗುವುದು ನರೇಂದ್ರನ ಇನ್ನೊಂದು ವಿಶೇಷ ಗುಣ. ಅದಕ್ಕೆ ದೃಷ್ಟಾಂತವಾಗಿ ಒಂದು ರಂಜನೀಯ ಘಟನೆಯನ್ನು ನೋಡಬಹುದು. ಅವನು ಓದುತ್ತಿದ್ದ ಕಾಲೇಜಿನಲ್ಲಿ ಶುಲ್ಕ ಕೊಗಡಲು ಸಾಧ್ಯವಾಗದ ಬಡ ವಿದ್ಯಾರ್ಥಿಗಳಿಗೆ ಅದರಿಂದ ವಿನಾಯಿತಿ ದೊರೆಯುತ್ತಿತ್ತು. ಕೆಲವು ವಿಶೇಷ ಸಂದರ್ಭಗಳಲ್ಲಿ ಧನಸಹಾಯದ ಸವಲತ್ತೂ ಇತ್ತು. ಆದರೆ ಶುಲ್ಕ ವಿನಾಯಿತಿಯನ್ನೇ ಆಗಲಿ ಧನಸಹಾಯವನ್ನೇ ಆಗಲಿ ಬಯಸುವ ವಿದ್ಯಾರ್ಥಿಗಳು ತಮ್ಮ ಅರ್ಜಿಯನ್ನು ಸಕಾಲದಲ್ಲಿ ಅಧಿಕಾರಿಗಳ ಕೈಗೆ ತಲುಪಿಸಬೇಕಾಗಿತ್ತು. ರಾಜ್​ಕುಮಾರ್ ಎಂಬವನು ಆ ಕಾಲೇಜಿನ ಹಿರಿಯ ಗುಮಾಸ್ತೆ. ಬಡ ವಿದ್ಯಾರ್ಥಿಗಳ ಅರ್ಜಿಗಳನ್ನು ನೋಡಿ ತದನುಸಾರವಾಗಿ ಶುಲ್ಕ ವಿನಾಯಿತಿಯನ್ನೋ ಧನಸಹಾಯವನ್ನೋ ಮಂಜೂರು ಮಾಡುವ ವಿಷಯದಲ್ಲಿ ನಿರ್ಧಾರ ತೆಗೆದುಕೊಳ್ಳುವ ಅಧಿಕಾರ ಈತನದಾಗಿತ್ತು. ಒಮ್ಮೆ, ನರೇಂದ್ರನ ಸಹಪಾಠಿಯಾದ ಹರಿದಾಸ ಚಟರ್ಜಿ ಎಂಬ ಒಬ್ಬ ಬಡ ವಿದ್ಯಾರ್ಥಿ ವರ್ಷವಿಡೀ ಫೀಸು ಕಟ್ಟಿಯೇ ಇರಲಿಲ್ಲ. ಈಗ ವರ್ಷಾಂತ್ಯದಲ್ಲಿ ಅವನು ನರೇಂದ್ರನ ಬಳಿ ತನ್ನ ಕಷ್ಟವನ್ನು ತೋಡಿಕೊಂಡ. ವಾರ್ಷಿಕ ಪರೀಕ್ಷೆ ಸಮೀಪಿಸುತ್ತಿದೆ ದ್ ಆದರೆ ಪರೀಕ್ಷಾ ಶುಲ್ಕ ಕಟ್ಟಲೂ ಅವನಿಗೆ ಶಕ್ತಿ ಇರಲಿಲ್ಲ. ಆಗ ನರೇಂದ್ರ, ಶ್ ತಾಳು, ಈ ವಿಷಯದಲ್ಲಿ ಏನಾದರೂ ಮಾಡಲು ಸಾಧ್ಯಾವಾಗುತ್ತದೆಯೋ ನೋಡೋಣ ಷ್ ಎಂದು ಧೈರ್ಯ ತುಂಬಿದ.</p>
  <p>ಸರಿ, ಒಂದೆರಡು ದಿನಗಳಾದುವು; ವಿದ್ಯಾರ್ಥಿಗಳೆಲ್ಲ ಫೀಸು ಕಟ್ಟಲು ಮುಖ್ಯ ಗುಮಾಸ್ತೆಯ ಆಫೀಸಿನ ಮುಂದೆ ಸಾಲಾಗಿ ನಿಂತಿದ್ದರು. ನಡುವೆ ಹರಿದಾಸ ಮತ್ತು ನರೇಂದ್ರರೂ ಇದ್ದಾರೆ. ತನ್ನ ಸರದಿ ಬಂದಾಗ ನರೇಂದ್ರ ಮುಖ್ಯ ಗುಮಾಸ್ತೆಯ ಹತ್ತಿರ, “ಸರ್, ನಮ್ಮ ಹರಿದಾಸ್ ತುಂಬ ಬಡವ; ಫೀಸ್ ಕಟ್ಟುವಷ್ಟು ಅನುಕೂಲವಿಲ್ಲ. ದಯವಿಟ್ಟು ಅವನಿಗೆ ವಿನಾಯತಿ ಕೊಡಿಸಬೇಕು. ನೀವು ವಿನಾಯಿತಿ ಕೊಡಿಸಿ ಪರೀಕ್ಷೆಗೆ ಕುಳಿತುಕೊಳ್ಳಲು ಅನುಕೂಲ ಮಾಡಿಕೊಟ್ಟರೆ ಅವನು ಖಂಡಿತವಾಗಿಯೂ ಉನ್ನತ ಶ್ರೇಣಿಯಲ್ಲಿ ಪಾಸಾಗುತ್ತಾನೆ. ಇಲ್ಲದೆ ಹೋದರೆ ಅವನ ಕಥೆ ಮುಗಿದಹಾಗೆಯೇ. . . ” ಎಂದು ವಿನಯದಿಂದ ಕೇಳಿಕೊಂಡ. ಆದರೆ ಆ ಗುಮಾಸ್ತೆ ಗಂಟುಮೋರೆ ಹಾಕಿಕೊಂಡು, “ಸರಿಸರಿ ! ನಿನ್ನ ವಕಾಲತ್ತೇನೂ ಬೇಕಾಗಿಲ್ಲ. ನಿನ್ನ ಕೆಲಸ ನೀನು ನೋಡಿಕೋ ಹೋಗು. ಹಣ ಕಟ್ಟದಿದ್ದರೆ ಅವನನ್ನು ಪರೀಕ್ಷೆಗೆ ಕೂಡಿಸಲು ಸಾಧ್ಯವೇ ಇಲ್ಲ”ಎಂದುಬಿಟ್ಟ. ಇದನ್ನು ಕೇಳಿ ನರೇಂದ್ರನಿಗೆ ಸಿಟ್ಟು ಉಕ್ಕೇರಿದರೂ, ಅಷ್ಟು ಜನ ವಿದ್ಯಾರ್ಥಿಗಳ ಮುಂದೆ ಪ್ರತಿಮಾತಾಡದೆ ಬಂದುಬಿಟ್ಟ. ಹರಿದಾಸನಿಗೆ ತುಂಬ ನಿರಾಶೆಯಾಯಿತು. ಆದರೆ ನರೇಂದ್ರನೇನೂ ಹತಾಶನಾಗಿರಲಿಲ್ಲ. ಅವನು ಗೆಳೆಯನನ್ನು ಸಾಮಾಧಾನಪಡಿಸುತ್ತ ಹೇಳಿದ, “ಅಷ್ಟೇಕೆ ನಿರಾಶನಾಗುತ್ತೀಯೋ ? ಹಾಗೆ ಮಾತನಾಡುವುದೇ ಆ ಮುದುಕನ ಸ್ವಭಾವ. ನಾನು ನಿನಗೆ ಏನಾದರೊಂದು ವ್ಯವಸ್ಥೆ ಮಾಡಿಯೇ ತೀರುತ್ತೇನೆ ತಾಳು. ನೀನೇನು ಚಿಂತಿಸಬೇಡ.” ನರೇಂದ್ರ ಒಂದು ಕೆಲಸವನ್ನು ಕೈಗೆ ತೆಗೆದುಕೊಂಡನೆಂದರೆ ಅದನ್ನು ಸಾಧಿಸಿಯೇ ಸಿದ್ಧ. ಅವನಿನ್ನೂ ಹುಡುಗನಾಗಿದ್ದಾಗಲೇ ಸ್ನೇಹಿತರೊಂದಿಗೆ ಯುದ್ಧನೌಕೆಯನ್ನು ನೋಡಲು ಆಸೆಪಟ್ಟು ಹೋದಾಗ ಆ ದರ್ವಾನ‘ಹುಡುಗರಿಗೆಲ್ಲ ಪ್ರವೇಶವಿಲ್ಲ’ ಎಂದು ಗದರಿದರೂ ಉಪಾಯವಾಗಿ ‘ಬಡಾಸಾಹೇಬರ ’ ಬಳಿಗೇ ಹೋಗಿ, ಅನುಮತಿ ಪತ್ರ ತಂದ ಧೀರನಲ್ಲವೆ ಅವನು ? ಮತ್ತು ಆ ಅಂಬಿಗರು ಗದರಿಸಿದಾಗ, ಸಿಪಾಯಿಗಳಿಂದ ಅವರನ್ನೇ ಹೆದರಿಸಿ ತನ್ನ ಕಾರ್ಯ ಸಾಧಿಸಿಕೊಂಡ ಪರಾಕ್ರಮಿಯಲ್ಲಿವೆ ಅವನು ? ಈಗ ಈ ಗುಮಾಸ್ತೆಯನ್ನು ಹೇಗೆ ಬಗ್ಗಿಸಬೇಕು ಎನ್ನುವುದು ತಿಳಿಯದೆ ಅವನಿಗೆ! ಕಾರ್ಯಸಾಧನೆಗೆ ಧೈರ್ಯ ಬೇಕು. ಜೊತೆಗೆ ಯುಕ್ತಿ ಬೇಕು. ಈ ಎರಡೂ ತುಂಬಿಕೊಂಡಿವೆ ಅವನಲ್ಲಿ. ಹೀಗಿದ್ದ ಮೇಲೆ ಅವನು ತನ್ನ ಕಾರ್ಯವನ್ನು ಸಾಧಿಸದೆ ಬಿಡುತ್ತಾನೆಯೆ?</p>
  <p>ಸಂಜೆಯ ವೇಳೆಗೆ ಕಾಲೇಜು ಮುಗಿಯಿತು ; ಆದರೆ ನರೇಂದ್ರ ಎಂದಿನಂತೆ ಮನೆಯ ಕಡೆಗೆ ಹೆಜ್ಜೆ ಹಾಕಲಿಲ್ಲ. ಬದಲಾಗಿ, ಬೇರೆ ಯಾವುದೋ ಒಂದು ಗಲ್ಲಿಯ ಕಡೆಗೆ ನಡೆದ. ಅಲ್ಲೇನಪ್ಪ ಕೆಲಸ ಇವನಿಗೆ. . . . ? ಅಲ್ಲಿ ಒಂದು ಅಫೀಮಿನ ಅಂಗಡಿ ಇದೆ ! ಮಾತ್ರವಲ್ಲ, ಅದು ಮುಖ್ಯಗುಮಾಸ್ತೆ ರಾಜ್​ಕುಮಾರ ದಿನಾಲೂ ಸಾಯಂಕಾಲ ಭೇಟಿ ನೀಡುವಂಥ ಅಂಗಡಿ ! ಇದನ್ನು ನರೇಂದ್ರ ಹೇಗೋ ಪತ್ತೆ ಹಚ್ಚಿಬಿಟ್ಟಿದ್ದಾನೆ. ರಾಜ್​ಕುಮಾರನ ಬರವನ್ನೇ ಎದುರುನೋಡುತ್ತ ಅವನು ಮರೆಯಲ್ಲಿ ನಿಂತ. ಸೂರ್ಯ ಮುಳುಗಿ ನಸುಗತ್ತಲಾಗುತ್ತಲೇ ಅಲ್ಲಿ ನುಸುಳಿದ ರಾಜ್​ಕುಮಾರನಿಗೆ ಗಾಬರಿಯಾಯಿತು. ಆದರೂ ಸಾಧ್ಯವಾದಷ್ಟು ಸಾವರಿಸಿಕೊಂಡು, “ಏ. . . ಏನು ದತ್ತ! ಇಲ್ಲಿದ್ದೀಯ ! ! ಇಲ್ಲಿಗೇಕೆ ಬಂದುಬಿಟ್ಟೆ ?” ಎಂದು ತೊದಲಿದ. ಆಗ ನರೇಂದ್ರ ಶಾಂತವಾಗಿ ನುಡಿದ: “ಸರ್, ದಯವಿಟ್ಟು ನೀವು ಹರಿದಾಸನಿಗೆ ಶುಲ್ಕವಿನಾಯಿತಿ ಕೊಡಿಸಿ ಪರೀಕ್ಷೆಗೆ ಕುಳಿತುಕೊಳ್ಳಲು ಅವಕಾಶ ಕೊಡಬೇಕು. ಒಂದು ವೇಳೆ ನೀವು ಇದಕ್ಕೆ ಒಪ್ಪಿಕೊಳ್ಳದೆ ಹೋದರೆ ನಿಮ್ಮ ಗುಟ್ಟು ಬಯಲಾಗುತ್ತದೆ !” ಗುಮಾಸ್ತೆ ಬೆವತು ಹೋದ. ಅವನು ಅಫೀಮಿನ ಚಟ ಅಂಟಿಸಿಕೊಂಡಿದ್ದರೂ ಕಾಲೇಜಿನಲ್ಲಿ, ಸಮಾಜದಲ್ಲಿ ಸಭ್ಯಸ್ಥನ ಮುಖವಾಡ ಹಾಕಿಕೊಂಡಿದ್ದ. ಈಗ ನರೇಂದ್ರ ಹೀಗೆಂದಾಗ ಅವನು ಪೂರ್ತಿ ಇಳಿದುಹೋಗಿ ನಯವಾದ ದನಿಯಲ್ಲಿ ನುಡಿದ: “ಏನಪ್ಪಾ ನರೇಂದ್ರ ! ಅದಕ್ಕೆಲ್ಲ ಕೋಪಿಸಿಕೊಂಡುಬಿಟ್ಟೆಯಾ ! ನಿನ್ನಿಷ್ಟದಂತೆಯೇ ಮಾಡೋಣ. ನೀನು ಕೇಳಿದ ಮೇಲೆ‘ಇಲ್ಲ’ಎನ್ನುವುದಕ್ಕಾಗುತ್ತದೆಯೆ. . .ಆದರೆ ನೋಡಪ್ಪ, ಅವನು ಕೊಡಬೇಕಾದ ಕಾಲೇಜು ಫೀಸನ್ನೇನೋ ಮಾಫಿ ಮಾಡಬಹುದು; ಪರೀಕ್ಷಾ ಶುಲ್ಕವನ್ನು ಮಾತ್ರ ಕಟ್ಟಬೇಕಾಗುತ್ತದೆ.” ನರೇಂದ್ರ ಇದಕ್ಕೊಪ್ಪಿ ಅವನ ಪಾಡಿಗೆ ಅವನನ್ನು ಬಿಟ್ಟ ಹೊರಟುಹೋದ.</p>
  <p>ಮರುದಿನ ಮುಂಜಾವಿನಲ್ಲೇ ಅವನು ಹರಿದಾಸನ ಮನೆಗೆ ಹೋಗಿ ಉಲ್ಲಾಸದಿಂದ ಒಂದು ಹಾಡು ಹೇಳಾರಂಭಿಸಿದ. ಅದರ ಅರ್ಥ ಹೀಗಿದೆ :</p>
</html>
