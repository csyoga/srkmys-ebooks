<?xml version="1.0"?>
<html>
  <p class="noindent">ತಮ್ಮ ಮನೆ, ಪೀಠೋಪಕರಣಗಳು, ಆಭರಣಗಳು, ಪುಸ್ತಕಗಳು–ಎಲ್ಲವನ್ನೂ ಮಾರಿ, ಬಂದ ಹಣವನ್ನೆಲ್ಲ ಸ್ವಾಮೀಜಿಯ ಕೈಗೊಪ್ಪಿಸಿಬಿಟ್ಟರು. ಬಳಿಕ ತತ್ಕಾಲಕ್ಕಾಗಿ ಒಂದು ಬಾಡಿಗೆಯ ಮನೆ ಯಲ್ಲಿ ಉಳಿದುಕೊಂಡರು. ಮತ್ತು ಸ್ವಾಮೀಜಿ ಕರೆದೊಡನೆಯೇ ಅವರೊಂದಿಗೆ ಹೊರಡಲು ಸಿದ್ಧರಾಗಿ ನಿಂತರು. ಇದು ಸೇವಿಯರ್ ದಂಪತಿಗಳ ಮಹಾತ್ಯಾಗವೂ ಹೌದು, ಸ್ವಾಮೀಜಿಯ ಮಹಾಶಕ್ತಿಯೂ ಹೌದು.</p>
  <p>ಇದೇ ವೇಳೆಗೆ ಸ್ವಾಮೀಜಿಯ ತರಗತಿಗಳೂ ಉಪನ್ಯಾಸಗಳೂ ಪೂರ್ಣರಭಸದಿಂದ ನಡೆಯು ತ್ತಿದ್ದುವು. ಹೀಗಿರುವಾಗ ಇದ್ದಕ್ಕಿದ್ದಂತೆ ಒಂದು ದಿನ ಅವರು ಭಾರತಕ್ಕೆ ಹಿಂದಿರುಗುವ ತಮ್ಮ ನಿರ್ಧಾರವನ್ನು ಪ್ರಕಟಿಸಿದರು. ಅವರು ಲಂಡನ್ನಿನಿಂದ ಹೊರಡುವ ಬಗ್ಗೆ ಆಲೋಚಿಸುತ್ತಿದ್ದಾ ರೆಂಬ ಊಹಾಪೋಹವಿದ್ದರೂ, ಆಗ ಅದಿನ್ನೂ ಖಚಿತವಾಗಿರಲಿಲ್ಲ. ಅಲ್ಲದೆ ಕೆಲಸಕಾರ್ಯಗಳು ನಡೆದುಕೊಂಡು ಬರುತ್ತಿದ್ದ ರೀತಿಯನ್ನು ಕಂಡು, ಅವರು ಇನ್ನು ಕೆಲತಿಂಗಳಾದರೂ ಇಲ್ಲಿಯೇ ಉಳಿದುಕೊಳ್ಳುತ್ತಾರೆಂದು ಎಲ್ಲರೂ ಭಾವಿಸಿದ್ದರು. ಆದರೆ ಒಂದು ದಿನ ತರಗತಿಯ ಬಳಿಕ ಸ್ವಾಮೀಜಿ ಶ್ರೀಮತಿ ಸೇವಿಯರ್​ರನ್ನು ಕರೆದು ತಮ್ಮ ನಿರ್ಧಾರವನ್ನು ತಿಳಿಸಿದರು. ಮತ್ತು ನೇಪಲ್ಸ್ ನಗರದಿಂದ ಭಾರತಕ್ಕೆ ಹೋಗುವ ಒಂದು ಅನುಕೂಲಕರವಾದ ಹಡಗಿನಲ್ಲಿ ನಾಲ್ಕು ಟೆಕೆಟ್ಟುಗಳನ್ನು ಕಾದಿರಿಸಲು ಹೇಳಿದರು. ಸ್ವಾಮೀಜಿಯ ನಿರ್ಧಾರ ಶ್ರೀಮತಿ ಸೇವಿಯರ್​ರಿಗೂ ಅನಿರೀಕ್ಷಿತವಾದುದೇ ಆದರೂ ಆಕೆ ಮರುಮಾತನಾಡದೆ ಅಂದೇ ಆ ಕೆಲಸವನ್ನು ಮಾಡಿ ಮುಗಿಸಿದರು.</p>
  <p>ಡಿಸೆಂಬರ್ 16 ರಂದು ಸ್ವಾಮೀಜಿ ಸೇವಿಯರ್ ದಂಪತಿಗಳೊಂದಿಗೆ ಲಂಡನ್ನಿನಿಂದ ಹೊರಡ ಲಿದ್ದರು. ಅಲ್ಲಿಂದ ನೇರವಾಗಿ ಭಾರತಕ್ಕೆ ಹೋಗುವ ಹಡಗಿನಲ್ಲಿ ಪ್ರಯಾಣ ಮಾಡಬಹು ದಾಗಿತ್ತು ; ಆದರೆ ಸಮುದ್ರ ಪ್ರಯಾಣದ ದೂರವನ್ನು ಸಾಧ್ಯವಾದಷ್ಟು ಕಡಿಮೆ ಮಾಡುವ ಉದ್ದೇಶದಿಂದ ಇಟಲಿಯ ನೇಪಲ್ಸ್ ನಗರದವರೆಗೂ ಹೋಗಿ ಅಲ್ಲಿ ಹಡಗು ಹತ್ತಲು ನಿರ್ಧರಿಸ ಲಾಗಿತ್ತು. ಅಲ್ಲದೆ, ದಾರಿಯಲ್ಲಿ ಯೂರೋಪಿನ ಹಲವಾರು ನಗರಗಳನ್ನು ಸಂದರ್ಶಿಸುವ ಅವಕಾಶವೂ ಇತ್ತು. ಹೀಗೆ ಆಲೋಚಿಸಿ ಸ್ವಾಮೀಜಿಯ ಸ್ನೇಹಿತರು ಈ ವ್ಯವಸ್ಥೆ ಮಾಡಿದರು. ನೇಪಲ್ಸ್ ನಗರದಲ್ಲಿ ಗುಡ್​ವಿನ್ ಅವರನ್ನು ಕೂಡಿಕೊಳ್ಳಲಿದ್ದ. ಡಿಸೆಂಬರ್ 30ರಂದು ಹಡಗು ನೇಪಲ್ಸ್​ನಿಂದ ಭಾರತದತ್ತ ಪಯಣಿಸಲಿತ್ತು.</p>
  <p>ಸ್ವಾಮೀಜಿ ಹೊರಡುವ ಸುದ್ದಿ ಕೇಳಿದಾಗ ಅವರ ಶಿಷ್ಯವರ್ಗಕ್ಕೆಲ್ಲ ಆಶ್ಚರ್ಯವೂ ಖೇದವೂ ಒಟ್ಟಿಗೆ ಉಂಟಾಯಿತು. ಏಕೆಂದರೆ ಇಂಗ್ಲೆಂಡಿನಲ್ಲಿ ಕೆಲಸಗಳೆಲ್ಲ ಹದಕ್ಕೆ ಬರುತ್ತಿರುವಾಗ ಸ್ವಾಮೀಜಿ ನಿರ್ಗಮಿಸಿಬಿಟ್ಟರೆ ಮತ್ತೆ ಅವು ಕುಂಠಿತವಾಗಬಹುದೆಂದು ಅವರು ಶಂಕಿಸಿದರು. ಸ್ವಾಮೀಜಿಗೂ ಅದರ ಅರಿವಿತ್ತು. ಮಿಸ್ ಮೆಕ್​ಲಾಡಳಿಗೆ ಬರೆದ ಒಂದು ಪತ್ರದಲ್ಲಿ ಅವರು ಆ ಬಗ್ಗೆ ಪ್ರಸ್ತಾಪಿಸಿದರು, “. . . ಈಗ ತಾನೆ ಲಂಡನ್ನಿನಲ್ಲಿ ನಮ್ಮ ಯೋಜನೆಗಳೆಲ್ಲ ಬಿಸಿಯೇರುತ್ತಿವೆ. ಆದರೆ ಆ ನನ್ನ ಪ್ರಿಯ ಭಾರತ ನನ್ನನ್ನು ಕರೆಯುತ್ತಿದೆ. ನಾನು ಹೋಗಲೇಬೇಕು . . .ಈ ಸ್ಥಿತಿಯಲ್ಲಿ ಇದನ್ನು ಬಿಟ್ಟುಹೋಗುವುದು ಮೂರ್ಖತನವೇ ಸರಿ ಎಂದು ಇಲ್ಲಿ ಎಲ್ಲರೂ ಭಾವಿಸುತ್ತಾರೆ. ಆದರೆ ಪ್ರಿಯ ಭಗವಂತ ಹೇಳುತ್ತಾನೆ, ‘ಭಾರತಕ್ಕೆ ಹೊರಡು !’ ಎಂದು. ನಾನದನ್ನು ವಿಧೇಯ ನಾಗಿ ಪಾಲಿಸುತ್ತೇನೆ.” ಯಾವುದೇ ಮುಖ್ಯ ನಿರ್ಧಾರವನ್ನು ತೆಗೆದುಕೊಳ್ಳುವ ಮೊದಲು ಸ್ವಾಮೀಜಿ “ಮೇಲಿನಿಂದ” ಹುಕುಂ ಬರುವವರೆಗೂ ತಡೆಯುತ್ತಿದ್ದರು. ಅಂತೆಯೇ, ಈಗಲೂ ಅದು ಬಂದೊ ಡನೆ ಅದಕ್ಕೆ ತಲೆಬಾಗಿದ್ದರು.</p>
  <p>ಭಾರತವನ್ನು ತಲುಪಿದ ಕೂಡಲೇ ತಾವು ಕೈಗೊಳ್ಳಬೇಕಾದ ಕಾರ್ಯಗಳಾವುವು ಎಂಬುದರ ಬಗ್ಗೆ ಸ್ವಾಮೀಜಿ ಬಹಳಷ್ಟು ಆಲೋಚಿಸಿ, ತಮ್ಮ ಆದ್ಯತೆಗಳನ್ನು ನಿರ್ಧರಿಸಿದ್ದರು. ಸದ್ಯಕ್ಕೆ ಭಾರತ ದಲ್ಲಿ ಮೂರು ಕೇಂದ್ರಗಳನ್ನು–ಕಲ್ಕತ್ತದಲ್ಲೊಂದು, ಮದ್ರಾಸಿನಲ್ಲೊಂದು ಹಾಗೂ ಸೇವಿಯರ್ ದಂಪತಿಗಳ ಸಹಾಯದಿಂದ ಹಿಮಾಲಯದಲ್ಲೊಂದು–ಸ್ಥಾಪಿಸಬೇಕೆಂಬ ತಮ್ಮ ಇಂಗಿತವನ್ನು ಅವರು ತಮ್ಮ ಶಿಷ್ಯರಿಗೆ ಬರೆದ ಒಂದು ಪತ್ರದಲ್ಲಿ ವ್ಯಕ್ತಪಡಿಸಿದರು. ಬಳಿಕ ಅವರು ಬರೆದರು, “ಈಗ ಮೊದಲು ಈ ಮೂರು ಕೇಂದ್ರಗಳಿಂದ ನಮ್ಮ ಕೆಲಸವನ್ನು ಪ್ರಾರಂಭಿಸೋಣ. ಬಳಿಕ ಮುಂಬಯಿ, ಅಲಹಾಬಾದ್​ಗಳಲ್ಲೂ ಕೇಂದ್ರಗಳನ್ನು ತೆರೆಯೋಣ. ಆಮೇಲೆ, ಭಗವಂತ ಇಚ್ಛಿಸಿ ದಲ್ಲಿ ಇವುಗಳ ಮೂಲಕ ಇಡೀ ಭಾರತವನ್ನೇ ಆಕ್ರಮಣ ಮಾಡೋಣ ; ಅಷ್ಟೇ ಅಲ್ಲ–ವಿಶ್ವದ ಪ್ರತಿಯೊಂದು ರಾಷ್ಟ್ರಕ್ಕೂ ವೇದಾಂತ ಪ್ರಚಾರಕರ ಪಡೆಯನ್ನೇ ಕಳಿಸೋಣ.” ಸ್ವಾಮೀಜಿಯ ಉದ್ದೇಶಿತ ಕಾರ್ಯದ ವ್ಯಾಪ್ತಿಯು ಭಾರತ-ಇಂಗ್ಲೆಂಡ್​-ಅಮೆರಿಕಗಳಿಗಷ್ಟೇ ಸೀಮಿತವಾಗಿರ ಲಿಲ್ಲ. ರಷ್ಯಾ, ಜಪಾನ್, ಚೀನಾ ಮೊದಲಾದ ಅನೇಕ ರಾಷ್ಟ್ರಗಳಲ್ಲಿ ಅವರು ವೇದಾಂತ ಪ್ರಸಾರ ಕಾರ್ಯವನ್ನು ಕೈಗೊಳ್ಳಲು ಉದ್ದೇಶಿಸಿದ್ದರು. ಇದು ಅವರೇ ಬರೆದ ಹಾಗೂ ಅವರ ಶಿಷ್ಯರು ಬರೆದ ಕೆಲವು ಪತ್ರಗಳಿಂದ ತಿಳಿದುಬರುತ್ತದೆ. ಅದರಲ್ಲೂ ಜಪಾನಿಗೆ ಭೇಟಿ ನೀಡುವ ಯೋಜನೆ ಯಂತೂ ಅವರ ಕಡೆಯ ದಿನಗಳವರೆಗೂ ಇದ್ದೇ ಇತ್ತು. ಈ ದೇಶಗಳಲ್ಲೆಲ್ಲ ವೇದಧರ್ಮವನ್ನು ಬೋಧಿಸುವುದು ಒಂದು ಉದ್ದೇಶವಾದರೆ, ಭಾರತದ ಸರ್ವತೋಮುಖ ಪ್ರಗತಿಗೆ ಈ ದೇಶಗಳ ನೆರವನ್ನು ಪಡೆದುಕೊಳ್ಳುವುದು ಅವರ ಪರೋಕ್ಷ ಉದ್ದೇಶವೆಂಬುದನ್ನು ಮರೆಯುವಂತಿಲ್ಲ. ಅಲ್ಲದೆ ಪರದೇಶವೊಂದರಲ್ಲಿ ದೊರಕಿದ ಸ್ವಲ್ಪ ಯಶಸ್ಸೂ ಕೂಡ ಭಾರತದಲ್ಲಿ ಉಂಟು ಮಾಡಬಲ್ಲ ಪರಿಣಾಮ ಅಗಾಧವಾದುದು ಎಂಬುದು ಅವರಿಗೆ ಚೆನ್ನಾಗಿ ತಿಳಿದಿತ್ತು. ಆದರೆ ಇಂತಹ ಮಹದಾಕಾಂಕ್ಷೆಯ ಅನೇಕ ಯೋಜನೆಗಳನ್ನು ಸಾಧಿಸಲು ಅವರ ಅಲ್ಪಾಯುಸ್ಸು ಸಾಲದೆ ಹೋಯಿತು.</p>
  <p>ಭಾರತದ ವಿವಿಧ ಕಡೆಗಳಲ್ಲಿ ಕೇಂದ್ರಗಳನ್ನು ಸ್ಥಾಪಿಸುವುದರೊಂದಿಗೆ, ಇತರ ಅನೇಕ ಯೋಜನೆಗಳು ಸ್ವಾಮೀಜಿಯ ಮನಸ್ಸಿನಲ್ಲಿದ್ದುವು. ದೀನ-ಆರ್ತ ಜನರಿಗಾಗಿ ವಿಧವಿಧದ ಸೇವಾ ಕಾರ್ಯಗಳನ್ನು ಕೈಗೊಳ್ಳುವುದು, ಪ್ರಾಥಮಿಕ ಹಾಗೂ ಉನ್ನತ ಶಿಕ್ಷಣದ ಕೇಂದ್ರಗಳನ್ನು ಸ್ಥಾಪಿಸು ವುದು, ತಾಂತ್ರಿಕ ಶಿಕ್ಷಣ ಶಾಲೆಗಳನ್ನು ತೆರೆಯುವುದು, ಸ್ತ್ರೀಯರಿಗಾಗಿ ಒಂದು ಮಠವನ್ನು ಸ್ಥಾಪಿಸುವುದು, ವೃತ್ತಪತ್ರಿಕೆಗಳ ಮೂಲಕ ಜನ ಜಾಗೃತಿಯುಂಟುಮಾಡುವುದು ಹಾಗೂ ಧರ್ಮ ಪ್ರಸಾರ ಮಾಡುವುದು ಮೊದಲಾದ ಅನೇಕ ಯೋಜನೆಗಳ ಬಗ್ಗೆ ಸ್ವಾಮೀಜಿ ತಮ್ಮ ಗುರುಭಾಯಿ ಗಳಿಗೂ ಶಿಷ್ಯರಿಗೂ ಪತ್ರಗಳನ್ನು ಬರೆದು, ಆ ನಿಟ್ಟಿನಲ್ಲಿ ಅವರನ್ನು ಕಾರ್ಯೋನ್ಮುಖರನ್ನಾಗಿಸಿ ದ್ದರು. ಈ ಯೋಜನೆಗಳ ಪೈಕಿ, ಸ್ತ್ರೀಯರ ಏಳಿಗೆಗೆ ಸ್ವಾಮೀಜಿ ತುಂಬ ಪ್ರಾಶಸ್ತ್ಯ ನೀಡಿದರು. ಆದ್ದರಿಂದ ಸ್ತ್ರೀಯರ ವಿದ್ಯಾಭ್ಯಾಸಕ್ಕಾಗಿ ಭಾರತದಾದ್ಯಂತ ಸಂಸ್ಥೆಗಳನ್ನು ಕಟ್ಟಿ, ತನ್ಮೂಲಕ ವಿದ್ಯಾವಂತ ಮಹಿಳೆಯರ ತಲೆಮಾರನ್ನೇ ಸೃಷ್ಟಿಸಬೇಕು ; ಉತ್ತಮ ಗೃಹಿಣಿಯರನ್ನು, ಮತ್ತು ರಾಷ್ಟ್ರದ ಸಮಗ್ರ ಸ್ತ್ರೀಕುಲದ ಹಿತಸಾಧನೆಗೆ ದುಡಿಯುವಂತಹ ಬ್ರಹ್ಮಚಾರಿಣಿಯರನ್ನು ನಿರ್ಮಿಸ ಬೇಕು ಎಂಬ ಅಭಿಲಾಷೆ ಸ್ವಾಮೀಜಿಯದಾಗಿತ್ತು. ಈ ದಿಸೆಯಲ್ಲಿ ಕುಮಾರಿ ಮಾರ್ಗರೆಟ್ಟಳು ಪ್ರಮುಖ ಪಾತ್ರ ವಹಿಸಬಹುದೆಂದು ಅವರು ನಿರೀಕ್ಷಿಸಿದ್ದರು. ಮುಂದೆ ಈ ಕಾರ್ಯಕ್ಕಾಗಿ ಅವಳನ್ನು ಭಾರತಕ್ಕೆ ಕರೆತರುವ ಉದ್ದೇಶ ಅವರಿಗಿತ್ತು. ಅಲ್ಲದೆ ಮಿಸ್ ಹೆನ್ರಿಟಾ ಮುಲ್ಲರಳೂ ಭಾರತೀಯ ಮಹಿಳೆಯರ ಏಳ್ಗೆಗಾಗಿ ಶ್ರಮಿಸಲು ಮುಂದಾಗಿದ್ದಳು. ಕೆಲಕಾಲದಲ್ಲೇ ಆಕೆ ಸ್ವಾಮೀಜಿಯನ್ನು ಹಿಂಬಾಲಿಸಿ ಭಾರತಕ್ಕೆ ಬರಲಿದ್ದಳು.</p>
  <p>ಸ್ವಾಮೀಜಿ ಲಂಡನ್ನಿನಿಂದ ನಿರ್ಗಮಿಸುವ ಸುದ್ದಿ ತಿಳಿದಾಗ ಅವರ ಶಿಷ್ಯರಿಗೆಲ್ಲ ತುಂಬ ದುಃಖ ವಾಯಿತು. ಅವರನ್ನು ಇನ್ನೂ ಕೆಲವು ತಿಂಗಳ ಕಾಲ ತಮ್ಮ ನಡುವೆಯೇ ಉಳಿಸಿಕೊಳ್ಳಲು ಪ್ರಯತ್ನ ಮಾಡಿದರಾದರೂ ಸ್ವಾಮೀಜಿ ತಮ್ಮ ನಿರ್ಧಾರವನ್ನು ಬದಲಿಸಲಿಲ್ಲ ; ತಾವು ಭಾರತಕ್ಕೆ ಕೂಡಲೇ ಹೊರಡಬೇಕಾಗಿದೆ, ಅಲ್ಲಿ ತಮ್ಮ ಕೆಲಸವನ್ನು ಮುಂದುವರಿಸಬೇಕಾಗಿದೆ ಎಂದರು. ಆಗ ಲಂಡನ್ನಿನ ಅವರ ಶಿಷ್ಯರು, ಅವರನ್ನು ಬೀಳ್ಗೊಡಲು ಸಿದ್ಧತೆಗಳನ್ನು ಮಾಡಿಕೊಳ್ಳತೊಡಗಿದರು. ಅವರಿಗೆ ತಮ್ಮ ಹೃತ್ಪೂರ್ವಕ ಕೃತಜ್ಞತೆಯನ್ನು ಸಲ್ಲಿಸಲು ಲಂಡನ್ನಿನ ಭಕ್ತರು-ವಿಶ್ವಾಸಿಗರೆಲ್ಲ ಸೇರಿ ವಿದಾಯ ಸಮಾರಂಭವನ್ನು ಏರ್ಪಡಿಸಿದರು.</p>
  <p>ಪಿಕಾಡಿಲಿಯ ‘ಪ್ರಿನ್ಸಸ್ ಹಾಲ್​’ನಲ್ಲಿ ಡಿಸೆಂಬರ್ 13 ರಂದು ಭಾನುವಾರ ಈ ಸಮಾರಂಭ ವನ್ನು ಏರ್ಪಡಿಸಲಾಗಿತ್ತು. ಲಂಡನ್ ನಗರದ ದೂರದೂರದ ಬಡಾವಣೆಗಳಿಂದಲೂ ಜನ ಪ್ರವಾಹ ಹರಿದು ಬಂದು ಸಭಾಂಗಣವನ್ನು ತುಂಬಿತು. ಇದೇ ಸ್ಥಳದಲ್ಲಿ ಸ್ವಾಮೀಜಿಯ ಉಪನ್ಯಾಸಗಳು ಎಷ್ಟೋ ಸಲ ನಡೆದಿದ್ದುವು. ಆಗಲೂ ಜನರು ಹೀಗೆಯೇ ಕಿಕ್ಕಿರಿದಿದ್ದರು. ಆದರೆ ಆ ಸಂದರ್ಭಗಳಲ್ಲಿ ಕುತೂಹಲ-ಜಿಜ್ಞಾಸೆಯ ವಾತಾವರಣವಿರುತ್ತಿತ್ತು. ಆದರೆ ಇಂದು ಒಂದು ಬಗೆಯ ದುಃಖ-ದುಮ್ಮಾನದ ನೀರವತೆ ಕವಿದಿತ್ತು. ಭಾರವಾದ ಹೃದಯದಿಂದ ಸ್ವಾಮೀಜಿ ಸಭಾಂಗಣವನ್ನು ಪ್ರವೇಶಿಸಿ, ಸುಂದರವಾಗಿ ಅಲಂಕರಿಸಲ್ಪಟ್ಟಿದ್ದ ವೇದಿಕೆಯನ್ನೇರಿದರು. ಅವರೊಂದಿಗೆ ಸ್ವಾಮಿ ಅಭೇದಾನಂದರೂ ಅಲ್ಲಿ ಉಪಸ್ಥಿತರಿದ್ದರು. ಈ ವೇಳೇಗಾಗಲೇ ಅಭೇದಾ ನಂದರು ತಮ್ಮ ಉಪನ್ಯಾಸಗಳಿಂದ ಲಂಡನ್ ಮಹಾನಗರದಲ್ಲಿ ಹೆಸರುಗಳಿಸಿದ್ದರು. ಸ್ವಾಮೀಜಿಯ ನಿರ್ಗಮನದ ಬಳಿಕ ಅವರ ಕಾರ್ಯವನ್ನು ಮುಂದುವರಿಸಿಕೊಂಡು ಬರಲು ಅಭೇದಾನಂದರು ಸಿದ್ಧರಾಗಿದ್ದರು. ಆದ್ದರಿಂದ ಸ್ವಾಮೀಜಿಯ ಭಕ್ತ-ಶಿಷ್ಯವೃಂದ ಹಾಗೂ ವೇದಾಂತದತ್ತ ಆಕರ್ಷಿತರಾಗಿದ್ದ ನೂರಾರು ಜನರು ಈಗ ಸಾಂತ್ವನಕ್ಕಾಗಿ ಸ್ವಾಮಿ ಅಭೇದಾ ನಂದರತ್ತ ತಿರುಗಿದ್ದರು.</p>
  <p>ವಿದಾಯ ಸಮಾರಂಭದ ಅಂಗವಾಗಿ ನಗರದ ಪ್ರಸಿದ್ಧ ಗಾಯಕರಿಂದ ಸಂಗೀತದ ಕಾರ್ಯ ಕ್ರಮವಿತ್ತು. ಬಳಿಕ ಸ್ವಾಗತ ಭಾಷಣವಾಗುತ್ತಲೇ ಸಭಿಕರಲ್ಲಿ ಹಲವಾರು ಸ್ತ್ರೀಪುರುಷರು ಭಾವ ಪೂರ್ಣ ಭಾಷಣಗಳನ್ನು ಮಾಡಿದರು. ಲಂಡನ್ನಿನಲ್ಲಿ ಸ್ವಾಮೀಜಿ ಗಳಿಸಿದ್ದ ಗೌರವಾದರ ಭಾವವು ಎಷ್ಟು ಆಳವಾಗಿತ್ತೆಂಬುದಕ್ಕೆ ಈ ಭಾಷಣಗಳು ಸಾಕ್ಷ್ಯವಾಗಿದ್ದುವು. ಪ್ರತಿಯೊಬ್ಬರ ಮಾತನ್ನೂ ಅನುಮೋದಿಸುವಂತೆ ಸಭಿಕರು ಮತ್ತೆ ಮತ್ತೆ ಕರತಾಡನ ಮಾಡಿದರು. ಹೆಚ್ಚಿನವರು ಸ್ವಾಮೀಜಿ ಯನ್ನು ಬೀಳ್ಕೊಳ್ಳಬೇಕಾದ ದುಃಖದಿಂದಾಗಿ ಮೌನವಾಗಿ ಕುಳಿತಿದ್ದರು. ಕೆಲವರ ಕಣ್ಣಂಚಿನಲ್ಲಿ ನೀರು ತುಂಬಿದ್ದನ್ನು ಕಾಣಬಹುದಾಗಿತ್ತು. ಶೀಘ್ರದಲ್ಲೇ ಸ್ವಾಮೀಜಿ ಮರಳಿ ಬರುವಂತಾಗಲೆಂಬ ಆಶಯವನ್ನು ಎಲ್ಲ ಭಾಷಣಕರ್ತರೂ ವ್ಯಕ್ತಪಡಿಸಿದರು.</p>
  <p>ಬಳಿಕ ಅಂದಿನ ಸಭೆಯ ಅಧ್ಯಕ್ಷನಾದ ಇ. ಟಿ. ಸ್ಟರ್ಡಿ, ಲಂಡನ್ನಿನ ಶಿಷ್ಯರ ಪರವಾಗಿ ಸ್ವಾಮೀಜಿಗೆ ಬಿನ್ನವತ್ತೆಳೆಯೊಂದನ್ನು ಅರ್ಪಿಸಿದ :</p>
  <p>“ಪರಮ ಪೂಜ್ಯ ಸ್ವಾಮೀಜಿ,</p>
  <p>ಲಂಡನ್ನಿನ ವೇದಾಂತದ ವಿದ್ಯಾರ್ಥಿಗಳಾದ ನಾವು, ಅದ್ಭುತ ಸಾಮರ್ಥ್ಯಶಾಲೀ ಗುರುಗಳಾದ ನಿಮ್ಮ ಆಶ್ರಯದಲ್ಲಿದ್ದೆವು. ಧರ್ಮದ ಅಧ್ಯಯನದಲ್ಲಿ ನೀವು ನಮಗೆ ನೀಡಿರುವ ಸಹಾಯಕ್ಕಾಗಿ ಮತ್ತು ನೀವು ಕೈಗೊಂಡಿರುವ ಉದಾತ್ತವೂ ಸ್ವಾರ್ಥರಹಿತವೂ ಆದ ಕಾರ್ಯಕ್ಕಾಗಿ ನಿಮಗೆ ನಮ್ಮ ಹೃತ್ಪೂರ್ವಕ ಕೃತಜ್ಞತೆಯನ್ನೂ ಮೆಚ್ಚುಗೆಯನ್ನೂ ವ್ಯಕ್ತಪಡಿಸದಿದ್ದಲ್ಲಿ ಕರ್ತವ್ಯಚ್ಯುತಿಯಾದೀ ತೆಂದು ಭಾವಿಸುತ್ತೇವೆ.</p>
  <p>“ನೀವು ಇಂಗ್ಲೆಂಡಿನಿಂದ ಇಷ್ಟು ಶೀಘ್ರದಲ್ಲಿ ನಿರ್ಗಮಿಸುತ್ತಿರುವುದು ನಮಗೆ ಅತ್ಯಂತ ವಿಷಾದವನ್ನುಂಟುಮಾಡಿದೆ. ಆದರೆ ನೀವು ನಮ್ಮ ಭಾರತೀಯ ಬಂಧು-ಭಗಿನಿಯರಿಗಾಗಿ ಮಾಡ ಬೇಕಾದ ಕಾರ್ಯಗಳಿವೆ ಎಂಬುದನ್ನು ನಾವು ಅರಿತಿದ್ದೇವೆ. ನೀವು ಆ ಕಾರ್ಯದಲ್ಲಿ ಅತ್ಯುನ್ನತ ಯಶಸ್ಸನ್ನು ಗಳಿಸುವಂತಾಗಲಿ ಎಂಬುದು ನಮ್ಮೆಲ್ಲರ ಒಮ್ಮನಸ್ಸಿನ ಪ್ರಾರ್ಥನೆ.</p>
  <p>“ನಿಮ್ಮ ಬೋಧನೆಗಳ ಪ್ರಭಾವಕ್ಕೆ ಒಳಗಾದ ನಾವೆಲ್ಲ ಉತ್ಕರ್ಷಪೂರ್ಣ ಅನುಭವವನ್ನು ಪಡೆದಿದ್ದೇವೆ. ವೇದಾಂತದ ಸಚೇತನ ರೂಪವಾದ ನಿಮ್ಮ ವ್ಯಕ್ತಿತ್ವವೂ ನಮಗೆ ಅತ್ಯಂತ ಉಪಯುಕ್ತವಾದ ಬೆಂಬಲವಾಗಿದೆ. ಅಲ್ಲದೆ ಭಗವಂತನ ಬಗ್ಗೆ ನಿಜವಾದ ಪ್ರೀತಿಯನ್ನು ಬೆಳೆಸಿ ಕೊಳ್ಳಲು ನಿಮ್ಮ ಬೋಧನೆಗಳೂ ವ್ಯಕ್ತಿತ್ವವೂ ನಮಗೆ ಸ್ಫೂರ್ತಿಯ ಸೆಲೆಯಾಗಿವೆ.</p>
  <p>“ನೀವು ಈ ದೇಶಕ್ಕೆ ಶೀಘ್ರವಾಗಿ ಮರಳುವುದನ್ನೇ ನಾವು ಅತ್ಯಂತ ಆಸಕ್ತಿಯಿಂದ ಮತ್ತು ತೀವ್ರ ಕಾತರತೆಯಿಂದ ಇದಿರು ನೋಡುತ್ತಿರುತ್ತೇವೆ. ಆದರೆ ಅದರೊಂದಿಗೇ, ನೀವು ನಮಗೆ ಯಾವ ಭಾರತವನ್ನು ಹೊಸದೊಂದು ಬೆಳಕಿನಲ್ಲಿ ನೋಡಲು ಕಲಿಸಿಕೊಟ್ಟಿರುವರೋ ಮತ್ತು ಯಾವ ಭಾರತವನ್ನು ಪ್ರೀತಿಸಲು ಹೇಳಿಕೊಟ್ಟಿರುವಿರೋ ಆ ಭಾರತವು, ನೀವು ಇಡಿಯ ಜಗತ್ತಿಗೆ ಸಲ್ಲಿಸುತ್ತಿರುವ ಸೇವೆಯಲ್ಲಿ ನಮ್ಮೊಂದಿಗೆ ಸಹಭಾಗಿಯಾಗಲಿದೆ ಎಂಬುದನ್ನು ಭಾವಿಸಲು ನಮಗೆ ಬಹಳ ಸಂತೋಷವೂ ಆಗುತ್ತದೆ.</p>
  <p>“ಕೊನೆಯದಾಗಿ, ಭಾರತದ ಜನರಿಗೆ ನಮ್ಮ ಪ್ರೀತಿಪೂರ್ವಕ ಸಹಾನುಭೂತಿಯನ್ನು ತಿಳಿಸ ಬೇಕೆಂದು, ಮತ್ತು ನಾವೆಲ್ಲರೂ ಅದೇ ಭಗವಂತನ ಅಂಶಗಳೆಂದು ನಿಮ್ಮಿಂದಾಗಿ ಅರಿತಿರುವ ನಾವು, ಅವರ ಧ್ಯೇಯಗಳನ್ನು ನಮ್ಮದೆಂದೇ ಭಾವಿಸುತ್ತೇವೆ ಎಂಬ ಭರವಸೆಯನ್ನು ಅವರಿಗೆ ತಿಳಿಸಬೇಕೆಂದು ನಿಮ್ಮನ್ನು ವಿಶೇಷವಾಗಿ ಪ್ರಾರ್ಥಿಸಿಕೊಳ್ಳುತ್ತೇವೆ.”</p>
  <p>ವಿಶ್ವಾಸಪೂರ್ಣವಾದ ಈ ಬಿನ್ನವತ್ತಳೆಯನ್ನು ಹಾಗೂ ತಮ್ಮ ಸ್ನೇಹಿತರು-ಶಿಷ್ಯರು-ಭಕ್ತರು- ಅಭಿಮಾನಿಗಳೆಲ್ಲ ತಮ್ಮ ಮೇಲಿರಿಸಿರುವ ಪ್ರೀತ್ಯಾದರವನ್ನು ಕಂಡು ಸ್ವಾಮೀಜಿಯ ಎದೆ ತುಂಬಿ ಬಂದಿತು. ಲಂಡನ್ನಿನ ವೇದಾಂತ ವಿದ್ಯಾರ್ಥಿಗಳ ಅಭಿನಂದನೆಗೆ ಉತ್ತರವಾಗಿ ಅವರು ಎದ್ದು ನಿಂತು ಸಾವಕಾಶವಾಗಿ, ಗಂಭೀರವಾಗಿ, ಅಷ್ಟೇ ವಿಶ್ವಾಸದಿಂದ ಮಾತಿಗಾರಂಭಿಸಿದರು. ತಾವು ಕೆಲ ಕಾಲದಲ್ಲೇ ಮತ್ತೆ ಲಂಡನ್ನಿಗೆ ಭೇಟಿ ನೀಡುವ ಆಶಯವನ್ನು ಅವರು ವ್ಯಕ್ತಪಡಿಸಿದರು. ಅಲ್ಲದೆ, ಶೀಘ್ರದಲ್ಲೇ ಭಾರತದಿಂದ ವೇದಾಂತ ಪ್ರಚಾರಕರ ತಂಡವೇ ಬಂದು ಹಿಂದೂ ಧರ್ಮದ ಅತ್ಯುನ್ನತ ಸಂದೇಶಗಳನ್ನು ಎಲ್ಲೆಲ್ಲಿಯೂ ಪ್ರಸಾರ ಮಾಡುವುದೆಂದು ತಾವು ನಿರೀಕ್ಷಿಸುವುದಾಗಿ ಅವರು ಹೇಳಿದರು. ಸ್ವಾಮೀಜಿಯ ಈ ಮಾತುಗಳು ಅವರ ಶಿಷ್ಯವೃಂದಕ್ಕೆ ಬಹಳಷ್ಟು ಸಮಾಧಾನ ಉಂಟುಮಾಡಿದುವು. ಅಲ್ಲದೆ ಅವರು ಉನ್ನತ ಭಾವದಲ್ಲಿದ್ದಾಗ ಕೆಲವೊಮ್ಮೆ ತಮ್ಮ ಆಪ್ತಶಿಷ್ಯರ ಮುಂದೆ ಹೇಳುತ್ತಿದ್ದರು, “ಜೀರ್ಣವಾದ ವಸ್ತ್ರವನ್ನು ಎಸೆದುಬಿಡುವಂತೆ ನಾನು ಈ ದೇಹವನ್ನು ಯಾವಾಗಬೇಕಾದರೂ ತ್ಯಜಿಸಿಬಿಡಬಹುದು. ಆದರೆ ಸಮಸ್ತ ಮಾನವಕೋಟಿಯೇ ಆ ಮಹಾಸತ್ಯ ವನ್ನು ಅರಿಯುವವರೆಗೂ ನಾನು ಈ ಬೋಧನೆಯ ಕಾರ್ಯದಿಂದ, ಜನತೆಗೆ ನೆರವು ನೀಡುವ ಈ ಕಾರ್ಯದಿಂದ ವಿರಮಿಸುವುದಿಲ್ಲ.” ಸ್ವಾಮೀಜಿಯ ಇಂತಹ ಉದ್ಗಾರಗಳು ಶಿಷ್ಯರಲ್ಲಿ ಹೊಸ ಭರವಸೆಯನ್ನುಂಟುಮಾಡಿ, ನಿರಂತರಸ್ಫೂರ್ತಿಯ ಆಗರದಂತೆ ಕೆಲಸ ಮಾಡುತ್ತಿದ್ದುವು. ಸ್ವಾಮೀಜಿ ಕಣ್ಮರೆಯಾಗಿ ಹಲವಾರು ವರ್ಷಗಳೇ ಸಂದಿವೆ. ಅವರನ್ನು ಕಣ್ಣಾರೆ ಕಾಣದ ಲಕ್ಷೋಪಲಕ್ಷ ಜನ ಇಂದು, ಅವರು ಬಿಟ್ಟುಹೋಗಿರುವ ಸಂದೇಶಗಳಲ್ಲಿ ಆಧ್ಯಾತ್ಮಿಕ ಪ್ರಭೆಯನ್ನು ಕಾಣುತ್ತಿದ್ದಾರೆ, ಪ್ರಭಾವಿತರಾಗುತ್ತಿದ್ದಾರೆ. ಅವರ ವೀರವಾಣಿಯಲ್ಲಿ ಅವರೇ ನೆಲಸಿದ್ದಾರೆ. ಆದ್ದರಿಂದ ಅದನ್ನು ಓದಿದವರಲ್ಲಿ ವಿದ್ಯುತ್ ಸಂಚಾರವಾಗುತ್ತಿದೆ. ವಿವೇಕಾನಂದರನ್ನು ಪ್ರತ್ಯಕ್ಷ ವಾಗಿ ಕಾಣದಿರುವವರಿಗೇ ಅವರ ಮಾತುಗಳು ಇಷ್ಟೊಂದು ಸ್ಫೂರ್ತಿ ನೀಡುತ್ತಿರುವಾಗ, ಅವರನ್ನು ಕಣ್ಣಾರೆ ಕಂಡು, ಅವರ ಮಾತುಗಳನ್ನು ಕಿವಿಯಾರೆ ಕೇಳಿದವರ ಮೇಲೆ ಉಂಟಾದ ಪ್ರಭಾವ ಇನ್ನೆಷ್ಟಿದ್ದಿರಬಹುದು !</p>
  <p>ಇಂಗ್ಲೆಂಡಿನಲ್ಲಿ ತಮ್ಮ ಕಾರ್ಯದ ಯಶಸ್ಸಿನ ಬಗ್ಗೆ ಸ್ವಾಮೀಜಿಗೆ ತುಂಬ ತೃಪ್ತಿಯಾಗಿತ್ತು. ವೇದಾಂತದ ಉನ್ನತ ಬೋಧನೆಗಳನ್ನು ಅರಗಿಸಿಕೊಳ್ಳಲು ಇಂಗ್ಲಿಷರಿಗೆ ಸ್ವಲ್ಪ ಹೆಚ್ಚು ಸಮಯ ಬೇಕಾಗಬಹುದಾದರೂ, ಒಮ್ಮೆ ಅವುಗಳನ್ನು ಅವರು ಸ್ವೀಕರಿಸಿದರೆಂದರೆ ಅವು ಸ್ಥಿರವಾಗಿ ಬೇರೂರಿ ನಿಲ್ಲುತ್ತವೆಯೆಂದು ಸ್ವಾಮೀಜಿಗೆ ನಂಬಿಕೆಯುಂಟಾಗಿತ್ತು. ಲಂಡನ್ನಿನಿಂದ ಹೊರಡುವ ಮುನ್ನ ಹೇಲ್ ಸೋದರಿಯರಿಗೆ ಬರೆದ ಒಂದು ಪತ್ರದಲ್ಲಿ ಹೇಳಿದರು, “ಲಂಡನ್ನಿನ ಕಾರ್ಯ ಪ್ರಚಂಡವಾಗಿ ಯಶಸ್ವಿಯಾಗಿದೆ. ಇಂಗ್ಲಿಷರು ಅಮೆರಿಕನ್ನರಷ್ಟು ಚುರುಕಲ್ಲ. ಆದರೆ ಅವರ ಹೃದಯವನ್ನು ನೀವು ಒಮ್ಮೆ ಸ್ಪರ್ಶಿಸಿದರೆ ಸಾಕು, ಅದು ಎಂದೆಂದಿಗೂ ನಿಮ್ಮದಾಗಿಬಿಡುತ್ತದೆ. ಇಲ್ಲಿ ನಾನು ನಿಧಾನವಾಗಿ ಯಶಸ್ಸನ್ನು ಗಳಿಸಿದ್ದೇನೆ. ಆರು ತಿಂಗಳಲ್ಲಿ ನಾನು (ಸಾರ್ವಜನಿಕ ಉಪನ್ಯಾಸಗಳನ್ನು ಬಿಟ್ಟು) ಸುಮಾರು ನೂರಿಪ್ಪತ್ತು ಜನರಿರುವ ಸ್ಥಿರವಾದ ತರಗತಿಯೊಂದನ್ನು ನಡೆಸಲು ಸಾಧ್ಯವಾಯಿತೆಂದರೆ ಅದೊಂದು ಗಮನಾರ್ಹ ವಿಷಯವಲ್ಲವೆ ? ಇಲ್ಲಿ ಪ್ರತಿ ಯೊಬ್ಬರೂ ಕೆಲಸದ ಪ್ರಜ್ಞೆಯುಳ್ಳವರು–ಕೆಲಸಕ್ಕೆ ಪ್ರಾಮುಖ್ಯ ಕೊಡುವವರು. ಗುಡ್​ವಿನ್ ಹಾಗೂ ಸೇವಿಯರ್ ದಂಪತಿಗಳು ಸೇವೆ ಸಲ್ಲಿಸಲು ನನ್ನೊಂದಿಗೆ ಭಾರತಕ್ಕೆ ಬರುತ್ತಿದ್ದಾರೆ– ಮತ್ತು ಅದಕ್ಕಾಗಿ ತಮ್ಮ ಹಣವನ್ನೇ ಖರ್ಚುಮಾಡಲು ಸಿದ್ಧರಾಗಿದ್ದಾರೆ ! . . . ಅಲ್ಲದೆ ಭಾರತ ದಲ್ಲಿ ನನ್ನ ಕಾರ್ಯವನ್ನು ಪ್ರಾರಂಭಿಸಲು ಅದಾಗಲೇ ಹಣದ ರೂಪದಲ್ಲಿ ನೆರವು ಬಂದಿದೆ ಮತ್ತು ಇನ್ನಷ್ಟು ಬರಲಿದೆ. ಇಂಗ್ಲಿಷರ ಬಗ್ಗೆ ನನ್ನ ಅಭಿಪ್ರಾಯವು ಸಂಪೂರ್ಣ ಬದಲಾಗಿದೆ. ನನಗೆ ಈಗ ಅರ್ಥವಾಗುತ್ತಿದೆ, ಇತರೆಲ್ಲ ಜನಾಂಗಗಳಿಗಿಂತಲೂ ಹೆಚ್ಚಾಗಿ ಅವರ ಮೇಲೆ ಭಗವಂತ ಅಷ್ಟೊಂದು ಕೃಪೆ ಮಾಡಿರುವುದೇಕೆ ಎಂದು. ಅವರು ಸ್ಥಿರಬುದ್ಧಿಯುಳ್ಳವರು. ಅಡಿ ಯಿಂದ ಮುಡಿಯವರೆಗೂ ಪ್ರಾಮಾಣಿಕರು, ಅಗಾಧ ಭಾವನಾ ತೀವ್ರತೆಯುಳ್ಳವರು. ಅವರು ಹೊರ ಪದರದಲ್ಲಿ ಮಾತ್ರ ಉದಾಸೀನ ಮನಸ್ಕರು ಅಷ್ಟೆ. ಆ ಹೊರ ಪದರವನ್ನು ಒಡೆದರೆ ಅವರು ನಮ್ಮವರಾದಂತೆಯೇ ಸರಿ. . .”</p>
  <p>ಇಂಗ್ಲಿಷರೊಂದಿಗಿನ ದೀರ್ಘ, ನಿಕಟ ಸಂಪರ್ಕದ ಫಲವಾಗಿ ಸ್ವಾಮೀಜಿ ಆ ಜನರನ್ನು ಹೆಚ್ಚು ಚೆನ್ನಾಗಿ ಅರಿತುಕೊಳ್ಳಲು ಸಾಧ್ಯವಾಯಿತು. ಇಂಗ್ಲಿಷರ ಅನೇಕ ಗುಣಗಳನ್ನು ಅವರು ಹೃತ್ಪೂರ್ವಕ ವಾಗಿ ಮೆಚ್ಚಿಕೊಂಡರು. ಭಾರತಕ್ಕೆ ಹಿಂದಿರುಗಿದ ಮೇಲೆ ಕಲ್ಕತ್ತದಲ್ಲಿ ನಡೆದ ಸಾರ್ವಜನಿಕ ಸಮಾರಂಭದಲ್ಲಿ ಸ್ವಾಮೀಜಿ ಬಿಚ್ಚೆದೆಯ ಅಭಿಪ್ರಾಯಗಳನ್ನು ವ್ಯಕ್ತಪಡಿಸಿದರು–“ಇಂಗ್ಲಿಷರ ನಾಡಿಗೆ, ಅವರ ಮೇಲೆ ನನ್ನಷ್ಟು ದ್ವೇಷವಿಟ್ಟುಕೊಂಡು ಪ್ರವೇಶಿಸಿದವರು ಯಾರೂ ಇರಲಾರರು. ಇದೇ ವೇದಿಕೆಯ ಮೇಲೆ ಕುಳಿತಿರುವ ನನ್ನ ಆಂಗ್ಲ ಸ್ನೇಹಿತರು ಈ ಮಾತಿಗೆ ಸಾಕ್ಷಿಯಾಗಬಲ್ಲರು. ಆದರೆ ನಾನು ಅವರೊಂದಿಗೆ ಬೆರತು ಅವರ ಜೀವನಾಡಿಯ ಮಿಡಿತವನ್ನು ಅರಿಯುತ್ತ ಹೋದಂತೆ ಅವರನ್ನು ಹೆಚ್ಚುಹೆಚ್ಚಾಗಿ ಪ್ರೀತಿಸಲಾರಂಭಿಸಿದೆ. ಮತ್ತು ಸೋದರರೆ, ಈಗ ಇಲ್ಲಿರುವವರಲ್ಲಿ, ಆಂಗ್ಲರನ್ನು ನನ್ನಷ್ಟು ಪ್ರೀತಿಸುವವರು ಯಾರೂ ಇಲ್ಲ !” ಆದರೆ ಇಲ್ಲಿ ಸ್ವಾಮೀಜಿ ಇಂಗ್ಲಿಷರ ವೈಯಕ್ತಿಕ ಸ್ವಭಾವವನ್ನು ಹಾಗೂ ಅವರ ಇತರ ಶ್ರೇಷ್ಠ ಗುಣಗಳನ್ನು ಮೆಚ್ಚಿ ಈ ಮಾತುಗಳನ್ನಾಡಿ ದ್ದಾರಷ್ಟೇ ಎಂಬುದನ್ನು ಗಮನಿಸಬೇಕು. ಇಂಗ್ಲಿಷರ ಸಾಮ್ರಾಜ್ಯಶಾಹೀ ಮನೋಭಾವವನ್ನಾಗಲಿ ದೌರ್ಜನ್ಯವನ್ನಾಗಲಿ ಸ್ವಾಮೀಜಿ ಎಂದಿಗೂ ಅನುಮೋದಿಸಲಿಲ್ಲ. ಅಲ್ಲದೆ ಭಾರತದ ವಿಷಯವಾಗಿ ಹೇಳುವುದಾದರೆ, ಇಂಗ್ಲಿಷರ ಆಳ್ವಿಕೆಯಿಂದ ಭಾರತೀಯರಿಗಾದ ಉಪಕಾರಕ್ಕಿಂತ ಅಪಕಾರವೇ ಹೆಚ್ಚೆಂದು ಅವರು ಹೇಳುತ್ತಿದ್ದರು.</p>
  <p>ಆದರೆ, ಆ ವಿಷಯ ಹಾಗಿರಲಿ, ಸ್ವಾಮೀಜಿಯ ಕಾರ್ಯೋದ್ದೇಶವಂತೂ ಅವರ ನಿರೀಕ್ಷೆಗೂ ಮೀರಿ ಯಶಸ್ವಿಯಾಗಿತ್ತು. ಅವರು ಸಾಧಿಸಿದುದು ಒಂದು ಅದ್ಭುತವಲ್ಲದೆ ಮತ್ತೇನು ? ಭಾರತದ ವಿಷಯದಲ್ಲಿ, ಅವರ ಧರ್ಮ-ಸಂಸ್ಕೃತಿಗಳ ವಿಷಯದಲ್ಲಿ, ಭಾರತದ ಆಳರಸರಾಗಿದ್ದ ಇಂಗ್ಲಿಷರು ಗೌರವಾದರ ತಾಳುವಂತೆ ಮಾಡಿದ್ದೊಂದು ಸಾಮಾನ್ಯ ಸಂಗತಿಯಲ್ಲ. ಅಲ್ಲದೆ ಆ ದೇಶದಲ್ಲಿ ಅಷ್ಟೊಂದು ಭಕ್ತಿ-ಗೌರವ-ಪ್ರೀತಿಯನ್ನು ಗೆದ್ದುಕೊಂಡ ಪ್ರಥಮ ಭಾರತೀಯರು ಸ್ವಾಮಿ ವಿವೇಕಾ ನಂದರು. ಭಾರತೀಯರ ಆತ್ಮಾಭಿಮಾನ ಜಾಗೃತಗೊಳ್ಳಲು, ಭಾರತೀಯರ ಕೆಚ್ಚು ಕೆರಳಲು ಇದೊಂದು ಮಹತ್ವದ ಅಂಶವಾಯಿತು.</p>
  <p>ಹೀಗೆ ತಮ್ಮ ಕಾರ್ಯೋದ್ದೇಶದ ಅತಿಮುಖ್ಯ ಹಂತವನ್ನು ಮುಕ್ತಾಯಗೊಳಿಸಿದ ಸ್ವಾಮೀಜಿ, ಇನ್ನುಳಿದುದನ್ನು ಕೈಗೆತ್ತಿಕೊಳ್ಳಲು ತಮ್ಮ ತಾಯ್ನಾಡಿಗೆ ಹೊರಡಲು ಅನುವಾಗಿ ನಿಂತರು. ತಮ್ಮ ಈವರೆಗಿನ ಸಾಧನೆಯ ಬಗ್ಗೆ ಅವರಲ್ಲೊಂದು ಕೃತಕೃತ್ಯತೆಯ ಭಾವ ತುಂಬಿತ್ತು. ಅದೊಂದು ಅದ್ಭುತ ಪವಾಡವೆಂದಲ್ಲ ; ಬದಲಾಗಿ, ತಮ್ಮ ಗುರುದೇವರು ತಮಗೊಪ್ಪಿಸಿದ ಕರ್ತವ್ಯವನ್ನು ತಾವು ಯಥಾಶಕ್ತಿ ನೆರವೇರಿಸಿದುದಕ್ಕಾಗಿ. ಅಲ್ಲದೆ, ಶ್ರೀರಾಮಕೃಷ್ಣರ ಶಕ್ತಿಯ ಬೀಜವು ಎಲ್ಲೆಲ್ಲಿ ಬಿತ್ತಲ್ಪಡುತ್ತದೆಯೋ ಅಲ್ಲೆಲ್ಲ ಅದು ಮೊಳೆತು, ಚಿಗುರಿ, ಮರವಾಗಿ ಬೆಳೆದು ಫಲವನ್ನು ಕೊಡಲೇಬೇಕು–ಅದು ಇಂದೇ ಆಗಬಹುದು ಅಥವಾ ಇನ್ನೊಂದು ನೂರು ವರ್ಷಗಳ ಅನಂತರ ವಾಗಬಹುದು–ಎಂದು ಸ್ವಾಮೀಜಿ ದೃಢವಾಗಿ ನಂಬಿದ್ದರು. ಜೊತೆಗೆ, ತಮ್ಮ ಸೋದರ ಸಂನ್ಯಾಸಿಗಳಾದ ಅಭೇದಾನಂದರು ಮತ್ತು ಶಾರದಾನಂದರು ಇಂಗ್ಲೆಂಡ್​-ಅಮೆರಿಕಗಳಲ್ಲಿ ತಾವು ಪ್ರಾರಂಭಿಸಿದ ಕಾರ್ಯವನ್ನು ಯಶಸ್ವಿಯಾಗಿ ಮುಂದುವರಿಸಿಕೊಂಡು ಬರುತ್ತಿದ್ದುದು ಅವರಿಗೆ ಹೆಚ್ಚಿನ ಸಮಾಧಾನಕ್ಕೆ ಕಾರಣವಾಗಿತ್ತು.</p>
  <p>ತಮ್ಮ ಪ್ರಿಯ ಭಾರತವನ್ನು ಮತ್ತೊಮ್ಮೆ ಕಾಣುವ ಆಲೋಚನೆಯಿಂದ ಅವರ ಹೃದಯ ಹಿಗ್ಗಿತು. ಈಗ ಅವರ ಕನಸು ಮನಸುಗಳಲ್ಲೆಲ್ಲ ಭಾರತದ ಕುರಿತಾದ ಭಾವನೆಗಳೇ. ಸೇವಿಯರ್ ದಂಪತಿಗಳ ಬಳಿ ಅವರು ಅದನ್ನು ಹೇಳಿಯೂ ಬಿಟ್ಟರು ; “ಈಗ ನನ್ನ ಮನಸ್ಸಿನಲ್ಲಿರುವ ಒಂದೇ ಒಂದು ಆಲೋಚನೆಯೆಂದರೆ–ಭಾರತ ! ನಾನೀಗ ಇದಿರು ನೋಡುತ್ತಿರುವುದು ಭಾರತವನ್ನು– ಭಾರತವನ್ನು ಮಾತ್ರ !” ಲಂಡನ್ನಿನಿಂದ ಅವರು ಹೊರಡುವ ಮುನ್ನ ಅವರ ಆಂಗ್ಲ ಸ್ನೇಹಿತ ನೊಬ್ಬ ಕೇಳಿದ, “ಸ್ವಾಮೀಜಿ, ಈ ಸಂಪದ್ಭರಿತ, ಶಕ್ತಿಯುತ, ವಿಲಾಸಯುತ ಪಾಶ್ಚಾತ್ಯ ರಾಷ್ಟ್ರ ಗಳಲ್ಲಿ ನಾಲ್ಕು ವರ್ಷಗಳನ್ನು ಕಳೆದ ಮೇಲೆ, ಈಗ ನಿಮಗೆ ನಿಮ್ಮ ಮಾತೃಭೂಮಿಯ ಬಗ್ಗೆ ಏನೆನ್ನಿಸುತ್ತದೆ ?” ಈ ಪ್ರಶ್ನೆಗೆ ಸ್ವಾಮೀಜಿ ನೀಡಿದ ಉತ್ತರವು ಅದ್ಭುತವಾದದ್ದು, ಚರಿತ್ರಾರ್ಹ ವಾದದ್ದು. ಅವರು ಮಿಂಚಿನಂತೆ ಉತ್ತರಿಸುತ್ತಾರೆ : “ನಾನು ಭಾರತದಿಂದ ಹೊರಟಾಗ ಭಾರತವನ್ನು ಪ್ರೀತಿಸುತ್ತಿದ್ದೆ. ಆದರೆ ಈಗ ನನಗೆ ಭಾರತದ ಕಣಕಣವೂ ಪವಿತ್ರವಾಗಿದೆ, ಭಾರತದ ಗಾಳಿಯೂ ಪವಿತ್ರವಾಗಿದೆ ; ಈಗ ನನಗದು ಪುಣ್ಯಭೂಮಿ, ತೀರ್ಥಕ್ಷೇತ್ರ !”</p>
  <p>ಡಿಸೆಂಬರ್ 16, 1896 ; ಅಂದು ಸ್ವಾಮೀಜಿ ಸೇವಿಯರ್ ದಂಪತಿಗಳೊಂದಿಗೆ ಲಂಡನ್ನಿ ನಿಂದ ತೆರಳಲಿದ್ದರು. ಶಿಷ್ಯರ ಪೈಕಿ ಬಹಳಷ್ಟು ಜನ ಅದಾಗಲೇ ಅವರಿಗೆ ಶುಭ ಪ್ರಯಾಣವನ್ನು ಹಾರೈಸಿ ಬೇಸಿಗೆಯ ರಜಾದಿನಗಳನ್ನು ಕಳೆಯಲು ಹೊರಟುಬಿಟ್ಟಿದ್ದರು. ಆದರೆ ಸ್ವಾಮೀಜಿಯ ಆಪ್ತರಾದ ಇ. ಟಿ. ಸ್ಟರ್ಡಿ, ಮಿಸ್ ನೋಬೆಲ್, ಮಿಸ್ ಹೆನ್ರಿಟಾ ಮುಲ್ಲರ್, ಜೆ. ಜೆ. ಗುಡ್​ವಿನ್, ಸೋದರಸಂನ್ಯಾಸಿಯಾದ ಸ್ವಾಮಿ ಅಭೇದಾನಂದರು ಮತ್ತಿತರರು ರೈಲು ನಿಲ್ದಾಣದಲ್ಲಿ ನೆರೆದಿ ದ್ದರು. ಡೋವರ್​ನಲ್ಲಿ ಸ್ವಾಮೀಜಿ ಸ್ಟೀಮರ್ ಹತ್ತಿ ಇಂಗ್ಲಿಷ್ ಕಾಲುವೆಯನ್ನು ದಾಟಿ ಯೂರೋಪು ಸೇರಲಿದ್ದರು. ಕೆಲದಿನಗಳಲ್ಲೇ ಗುಡ್​ವಿನ್ನನೂ ಅವರನ್ನು ನೇಪಲ್ಸಿನಲ್ಲಿ ಕೂಡಿ ಕೊಳ್ಳಲಿದ್ದ. ಸ್ವಾಮೀಜಿ ತಮ್ಮಿಂದ ದೂರವಾಗಲಿದ್ದಾರೆಂಬ ಆಲೋಚನೆಯಿಂದ ಎಲ್ಲರ ಹೃದಯಗಳೂ ಭಾರವಾಗಿದ್ದುವು. ಆದರೆ ಶೀಘ್ರದಲ್ಲೇ ಅವರು ಮರಳಲಿದ್ದಾರೆಂದು ಮತ್ತೆಮತ್ತೆ ತಮಗೆ ತಾವೇ ಸಮಾಧಾನ ಹೇಳಿಕೊಳ್ಳುತ್ತ ಅವರಿಗೆ ಶುಭ ಕೋರಿ ವಿದಾಯ ಹೇಳಿದರು. ಪ್ರತಿ ಯೊಬ್ಬರನ್ನೂ ಸ್ವಾಮೀಜಿ ತುಂಬ ಹೃದಯದಿಂದ ಹರಸಿದರು. ಅಭೇದಾನಂದರಿಗೆ ಹೃತ್ಪೂರ್ವಕ ಆಶೀರ್ವಾದಗಳನ್ನು ನೀಡಿ, ಅವರ ಬೆನ್ನು ತಟ್ಟಿ ಸ್ಫೂರ್ತಿ ತುಂಬಿದರು. ಸ್ವಾಮೀಜಿಯ ಮನಸ್ಸೀಗ ನಿರಾಳವಾಗಿತ್ತು. ತಮ್ಮ ಪ್ರಿಯ ಭಾರತಕ್ಕೆ ಮರಳುವ, ಅಲ್ಲಿನ ತಮ್ಮ ಕಾರ್ಯವನ್ನು ಪ್ರಾರಂಭಿ ಸುವ ಆಲೋಚನೆಯೊಂದೇ ಅವರಲ್ಲಿ ತುಂಬಿತ್ತು. ಹೀಗೆ ‘ಭಾರತ ಭಾವ’ರಂಜಿತರಾದ ಸ್ವಾಮೀಜಿ ಲಂಡನ್ ನಗರಕ್ಕೆ ವಿದಾಯ ಹೇಳಿ ಭಾರತದೆಡೆಗೆ ಸಾಗಿದರು.</p>
  <h1>ಅನುಬಂಧ 1</h1>
  <h1>ಸ್ವಾಮೀಜಿಯ ಮನಕರಗಿಸಿದ ಆ ಹಾಡಿನ ಭಾವಾರ್ಥ</h1>
  <div>(ಪುಟ 41)</div>
  <div>ನೀನೆನ್ನ ಅವಗುಣವನೆಣಿಸದಿರು ಪ್ರಭುವೆ ॥</div>
  <div/>
  <div>ಸಮದರ್ಶಿಯೆಂದಿಹುದು ನಿನ್ನ ಬಿರುದು–<br/>ನಿನ್ನಿಚ್ಛೆಯೊಲು ಎನ್ನ ಪಾರುಗೈ ಪ್ರಭುವೆ</div>
  <div/>
  <div>ಲೋಹವೊಂದಿರುತಿರಲು ದೇವಸನ್ನಿಧಿಯಲ್ಲಿ,<br/>ಮತ್ತೊಂದು ಲೋಹವಿರೆ ವ್ಯಾಧಗೃಹದಿ ;<br/>ಪರುಷಮಣಿ ಮನದಲ್ಲಿ ಭೇದ ಭಾವನೆಯೆಲ್ಲಿ ?–<br/>ಚಿನ್ನವನ್ನಾಗಿಪುದು ಚಣಮಾತ್ರದಿ !</div>
  <div/>
  <div>ಮಲಿನರೂಪದಿ ನೆಲದಿ ಹರಿವ ಜಲವೊಂದಿರಲು,<br/>ಕಲುಷವನು ಕಳೆವ ನದಿಯೊಂದು ತಾನಿರಲು–<br/>ಹರಿಹರಿದು ಸುರನದಿಯ ಸೇರುತಿರೆ ತಾವೆರಡು<br/>ಪರಮಮಂಗಳತೀರ್ಥವಹುದಲ್ಲವೆ ?</div>
  <div/>
  <div>ಜೀವ-ಬ್ರಹ್ಮಗಳೊಳಗೆ ಭೇದವಿಹುದೆನುತಿರಲು<br/>ಸೂರದಾಸನು ಇದನು ಒಪ್ಪದಿಹನು ;<br/>ಅಜ್ಞಾನದಿಂದಲೇ ಸಕಲ ಭೇದವು ಜಗದಿ,<br/>ನಿಜವನರಿತವನಲ್ಲಿ ಭೇದವಿಹುದೆ ?</div>
  <div>ಅನುಬಂಧ 2</div>
  <h1>ಯಕ್ಷನ ನಿಧಿ</h1>
  <div>(ಪುಟ 72)</div>
  <p>ಮಾಯೆಯ ಸ್ವರೂಪವನ್ನು ಮತ್ತು ಮನುಷ್ಯನ ಸ್ವಭಾವವನ್ನು ಬಣ್ಣಿಸಲು ಶ್ರೀರಾಮಕೃಷ್ಣರು ಈ ಸುಂದರಕಥೆಯ ದೃಷ್ಟಾಂತವನ್ನು ಕೊಡುತ್ತಿದ್ದರು :</p>
  <p>ಒಂದೂರಲ್ಲಿ ಒಬ್ಬ ರಾಜ. ಅವನಿಗೊಬ್ಬ ಕ್ಷೌರಿಕ. ಒಂದು ದಿನ ಆ ಕ್ಷೌರಿಕ ಒಂದು ಮರದಡಿ ಯಲ್ಲಿ ಸಾಗುತ್ತಿದ್ದಾಗ “ನಿನಗೆ ಏಳು ಜಾಡಿ ಚಿನ್ನ ಬೇಕೆ ?” ಎಂಬ ಧ್ವನಿಯೊಂದು ಅವನಿಗೆ ಕೇಳಿಸಿತು. ಅದು ಆ ಮರದ ಮೇಲೆ ವಾಸವಾಗಿದ್ದ ಯಕ್ಷನ ಧ್ವನಿ. ಕ್ಷೌರಿಕ ಸುತ್ತಲೂ ನೋಡಿದ; ಯಾರೂ ಕಾಣಲಿಲ್ಲ. ಆದರೇನಂತೆ ? ಚಿನ್ನ ಎಂಬ ಶಬ್ದವೇ ಅವನ ಮನಸ್ಸಿನಲ್ಲಿ ದುರಾಶೆ ಹುಟ್ಟಿಸಿತು. “ಹೌದು ! ಏಳು ಜಾಡಿ ಚಿನ್ನ ನನಗೆ ಬೇಕು ! ಎಲ್ಲಿದೆ ಅದು ?” ಎಂದು ಗಟ್ಟಿಯಾಗಿ ಕೂಗಿದ. ತಕ್ಷಣ ಪ್ರತ್ಯುತ್ತರ ಕೇಳಿಸಿತು, “ಮನೆಗೆ ಹೋಗಿ ನೋಡು. ಅಲ್ಲಿ ನಾನು ಅವುಗಳನ್ನು ನಿನಗೋಸ್ಕರ ಇಟ್ಟಿದ್ದೇನೆ.”</p>
  <p>ಕ್ಷೌರಿಕ ಎದ್ದುಬಿದ್ದು ಮನೆಗೆ ಓಡಿದ. ಮನೆಯಲ್ಲಿ ನೋಡುತ್ತಾನೆ–ಹೌದು ! ನಿಜಕ್ಕೂ ಅಲ್ಲಿ ಚಿನ್ನ ತುಂಬಿದ ಏಳು ಜಾಡಿಗಳಿವೆ ! ಕ್ಷೌರಿಕ ಪರಮಾನಂದಗೊಂಡು ಕುಣಿದಾಡಿದ. ಆದರೆ ಆ ಏಳು ಜಾಡಿಗಳ ಪೈಕಿ ಒಂದರಲ್ಲಿ ಮಾತ್ರ ಚಿನ್ನ ಭರ್ತಿಯಿರದೆ ಅರ್ಧಮಾತ್ರವೇ ಇತ್ತು. ಇದರಿಂದ ಅವನಿಗೆ ತುಂಬ ನಿರಾಸೆಯಾಯಿತು. ‘ಏನಾದರೂ ಮಾಡಿ ಅದನ್ನು ತುಂಬಿಸಿಬಿಡಬೇಕಲ್ಲ !’ ಎಂದು ಆಲೋಚಿಸಿದ. ತನ್ನ ಮನೆಯಲ್ಲಿದ್ದ ಆಭರಣಗಳನ್ನೆಲ್ಲ ಕರಗಿಸಿ ನಾಣ್ಯಗಳನ್ನಾಗಿಸಿ ಅದರಲ್ಲಿ ತುಂಬಿದ. ಆದರೆ ಆ ವಿಚಿತ್ರ ಜಾಡಿ ತುಂಬಲೇ ಇಲ್ಲ. ಎಷ್ಟೋ ದಿನ ಅವನು ತಾನೂ ಉಪವಾಸವಿದ್ದು ಹೆಂಡತಿ ಮಕ್ಕಳಿಗೂ ಉಪವಾಸ ಹಾಕಿ, ಉಳಿಸಿದ ದುಡ್ಡಿನಿಂದ ಅದನ್ನು ತುಂಬಿಸಲು ನೋಡಿದ. ಉಹುಂ ! ಏನು ಮಾಡಿದರೂ ಅದು ಅಷ್ಟೇ ಇತ್ತು. ಕಡೆಗೆ ರಾಜನ ಬಳಿ ಹೋಗಿ ತನ್ನ ಸಂಬಳವನ್ನು ಹೆಚ್ಚಿಸಬೇಕೆಂದು ಕೇಳಿಕೊಂಡ. ಅವನು ರಾಜನಿಗೆ ತುಂಬ ಬೇಕಾಗಿದ್ದವನು. ಆದ್ದರಿಂದ ಕೂಡಲೇ ರಾಜ ಅವನ ಸಂಬಳವನ್ನು ಇಮ್ಮಡಿ ಮಾಡಿದ. ಅದರಿಂದಲೂ ಈತ ಚಿನ್ನವನ್ನು ಕೊಂಡು ಜಾಡಿಗೆ ತುಂಬಲಾರಂಭಿಸಿದ. ಆದರೂ ಅದು ಭರ್ತಿ ಯಾಗಲಿಲ್ಲ ! ಕಡೆಗೆ ಅವನು ಭಿಕ್ಷೆ ಬೇಡಲೂ ತೊಡಗಿದ. ಹೀಗೆ ಎಷ್ಟೋ ತಿಂಗಳೇ ಕಳೆದು ಹೋದರೂ ಆ ಜಾಡಿ ಮಾತ್ರ ತುಂಬುವ ಲಕ್ಷಣವೇ ಕಾಣಲಿಲ್ಲ. ಆದರೆ ಈ ನಾಪಿತನಿಗೆ ಮಾತ್ರ ಇದೇಕೆ ಹೀಗೆ ಎಂದು ಅರ್ಥವಾಗಲೇ ಇಲ್ಲ. ಬರಬರುತ್ತ ಅವನು ತೀರಾ ದುರ್ಗತಿಗಿಳಿದ. ಹಗಲು ಇರುಳೂ ಆ ಅರ್ಧ ತುಂಬಿದ ಜಾಡಿಯ ಬಗ್ಗೆಯೇ ಆಲೋಚಿಸುತ್ತ ಹುಚ್ಚನಂತಾದ. ಇದನ್ನು ಕಂಡು ಒಂದು ದಿನ ರಾಜ ಕೇಳಿದ, “ಏನೋ ! ನಿನ್ನ ಸಂಬಳ ಈಗಿನದರಲ್ಲಿ ಅರ್ಧದಷ್ಟಿದ್ದಾಗಲೇ ಎಷ್ಟೋ ನೆಮ್ಮದಿಯಾಗಿದ್ದೆ, ಸುಖವಾಗಿದ್ದೆ. ನಿನಗೆ ಈಗೇನು ಬಂತು ಕೇಡು ? ಆ ಏಳು ಜಾಡಿ ಚಿನ್ನವೇನಾದರೂ ನಿನಗೆ ಸಿಕ್ಕಿತೆ ?” ಇದನ್ನು ಕೇಳಿ ನಾಪಿತ ಆಶ್ಚರ್ಯಗೊಂಡು, “ಮಹಾಪ್ರಭು, ನಿಮಗೆ ಹೇಗೆ ಗೊತ್ತಾಯಿತು ಅದರ ಸಮಾಚಾರ ?” ಎಂದ. ಆಗ ರಾಜ ಹೇಳಿದ, “ಅಯ್ಯೋ ! ಆ ಯಕ್ಷನ ಏಳು ಜಾಡಿ ಸಿಕ್ಕಿದವರ ಗತಿಯೇ ಇಷ್ಟು ಎಂಬುದು ಗೊತ್ತಿಲ್ಲವೆ ? ಅವನು ನನಗೂ ಅದನ್ನು ಕೊಡಲು ಬಂದ. ಆಗ ನಾನು ‘ಅದನ್ನು ನಾನು ಖರ್ಚುಮಾಡಬಹುದೋ ಅಥವಾ ಸುಮ್ಮನೆ ನೋಡಿಕೊಳ್ಳಬೇಕೋ ?’ ಎಂದು ಕೇಳಿದೆ. ಆಗ ಆ ಯಕ್ಷ ಮತ್ತೆ ಮಾತನ್ನೇ ಆಡಲಿಲ್ಲ! ನೋಡು, ಆ ಜಾಡಿಯನ್ನಿಟ್ಟುಕೊಂಡವರಿಗೆಲ್ಲ ತೃಪ್ತಿಪಡಿಸಲಾಗದ ದುರಾಸೆಯುಂಟಾಗುತ್ತದೆ. ಈ ಕೂಡಲೇ ಹೋಗಿ ಆ ಜಾಡಿಗಳನ್ನೆಲ್ಲ ವಾಪಸ್ಸು ಕೊಟ್ಟು ಬಾ.” ರಾಜನ ಮಾತು ಕೇಳಿ ಕ್ಷೌರಿಕನ ಕಣ್ಣು ತೆರೆಯಿತು. ಆ ಯಕ್ಷನಿದ್ದ ಮರದ ಬಳಿಗೆ ಹೋಗಿ, “ಅಯ್ಯಾ, ನಿನ್ನ ಜಾಡಿಗಳನ್ನೆಲ್ಲ ನೀನೇ ಇಟ್ಟುಕೊ” ಎಂದು ಕೂಗಿದ. “ಆಗಬಹುದು” ಎಂಬ ಉತ್ತರ ಕೇಳಿಸಿತು. ಮನೆಗೆ ಬಂದು ನೋಡಿದರೆ, ಆ ಜಾಡಿಗಳೆಲ್ಲ ಮಾಯವಾಗಿದ್ದುವು. ಅವುಗಳೊಂದಿಗೆ ಅವನು ಅಷ್ಟು ದಿನ ಕೂಡಿಟ್ಟಿದ್ದ ಹಣವೂ ಮಾಯವಾಗಿತ್ತು. ಜೊತೆಗೆ ನಾಪಿತನ ದುರಾಸೆಯೂ ತೊಲಗಿತು.</p>
  <div>ಅನುಬಂಧ 3</div>
  <h1>ಮರೀಚಿಕೆ</h1>
  <div>(ಪುಟ 116)</div>
  <p>ಮರೀಚಿಕೆ, ಮೃಗಜಲ, ಬಿಸಿಲ್ಗುದುರೆ ಎಂದೆಲ್ಲ ಕರೆಯಲ್ಪಡುವ ಈ ದೃಶ್ಯವು ಒಂದು ಅದ್ಭುತವಾದ ಸುಳ್ಳು-ಸತ್ಯ ; ಅಥವಾ ಸತ್ಯವಾದ ಸುಳ್ಳು. ಮರುಭೂಮಿಗಳಲ್ಲಿ–ಅದರಲ್ಲೂ ವಿಶೇಷವಾಗಿ ಸುಡುಬಿಸಿಲಿನ ದಿನಗಳಲ್ಲಿ–ಕಂಡುಬರುವ ಪ್ರಕೃತಿ ವೈಚಿತ್ರ್ಯ ಇದು. ಸೂರ್ಯನ ಶಾಖದಿಂದಾಗಿ ಭೂಮಿಯ ಮೇಲ್ಮೈ ಕಾದು, ವಾತಾವರಣದ ಗಾಳಿಯ ಸಾಂದ್ರತೆಯಲ್ಲಿ ಬದಲಾವಣೆಗಳುಂಟಾಗುತ್ತವೆ. ಗಾಳಿಯ ವಿವಿಧ ಪದರಗಳು ವಿವಿಧ ಸಾಂದ್ರತೆಗಳಿಂದ ಕೂಡಿ ದ್ದಾಗ, ಅದರಲ್ಲಿ ಹಾದು ಹೋಗುವ ಕಿರಣಗಳು ವಕ್ರೀಕರಣಗೊಳ್ಳುತ್ತವೆ. ಉದಾಹರಣೆಗೆ, ಒಂದು ಅಂಜೂರದ ಮರವನ್ನು ಒಬ್ಬ ಮನುಷ್ಯ ದೂರದಿಂದ ನೋಡಿದರೆ, ಆತ ಅದನ್ನು ವಕ್ರೀಕರಣಗೊಂಡ ಬೆಳಕಿನ ಕಿರಣಗಳ ಸಹಾಯದಿಂದ ನೋಡುತ್ತಿರುತ್ತಾನೆ. ಆ ವಕ್ರಗೊಂಡ ಕಿರಣಗಳು, ಆ ವಸ್ತುವಿನ ತಲೆಕೆಳಗಾದ ಪ್ರತಿಬಿಂಬವೊಂದು ಇರುವಂತೆ ಭ್ರಮೆ ಹುಟ್ಟಿಸುತ್ತವೆ. ಆದ್ದರಿಂದ ಆ ವ್ಯಕ್ತಿ ಆ ಮರದ ಪಕ್ಕದ್ಲಲೇ ನೀರಿರಬೇಕೆಂದು ಊಹಿಸುತ್ತಾನೆ. ಸಾಲದ್ದಕ್ಕೆ, ಗಾಳಿ ಬೀಸಿದಾಗ ಆ ಪ್ರತಿಬಿಂಬವೂ ಅಲುಗಾಡಿ, ನೀರು ಅಲುಗಾಡುತ್ತಿದೆಯೆಂಬಂತೆ ತೋರುತ್ತದೆ. ಹೀಗೆ ಕಂಡ ನೀರನ್ನರಸುತ್ತ ಮನುಷ್ಯನೋ ಮೃಗವೋ ಹತ್ತಿರ ಹೋದಂತೆ, ಆ ದೃಶ್ಯವೂ ಮುಂದೆಮುಂದೆ ಜರುಗುತ್ತದೆ. ಇದೇ ‘ಮೃಗಜಲ.’</p>
  <p>ಇದರ ವೈಜ್ಞಾನಿಕ ವಿವರಣೆಗಳೇನೇ ಇರಲಿ, ನೋಡುವವರ ಕಣ್ಣಿಗಂತೂ ಈ ದೃಶ್ಯ ಸತ್ಯ- ಸುಂದರ. ಬಿಸಿಲಿನ ಬೇಗೆಯಲ್ಲಿ ಬೆಂದು ಬಾಯಾರಿದ ಮರಳುಗಾಡಿನ ಮೃಗಗಳು ನೀರಿಗಾಗಿ ಅಲೆದಾಡುತ್ತವೆ. ಆಗ ಕೆಲವೊಮ್ಮೆ ದೂರದಲ್ಲೊಂದು ತಿಳಿನೀರ ಸರೋವರ ಕಾಣಿಸಿಕೊಳ್ಳುತ್ತದೆ. ಆ ಸುಳ್ಳುಸರೋವರವನ್ನೇ ಸತ್ಯವೆಂದು ಭಾವಿಸಿ ಆ ಪ್ರಾಣಿ ಸರೋವರದ ದಿಕ್ಕಿನಲ್ಲಿ ಓಡುತ್ತದೆ. ಆದರೆ ಆ ಸರೋವರದ ಹತ್ತಿರ ಹೋದ ಕೂಡಲೇ ಸರೋವರ ಮಾಯವಾಗಿಬಿಡುತ್ತದೆ. ಅರೆ ! ಈಗತಾನೆ ಕಂಡ ಸರೋವರ ಎಲ್ಲಿ ಮಾಯವಾಯಿತು ? ಎಂದು ಕಣ್ಣು ಹಾಯಿಸಿದರೆ ಅಲ್ಲೇ ಸ್ವಲ್ಪ ದೂರದಲ್ಲೇ ಕಾಣಿಸಿಕೊಳ್ಳುತ್ತದೆ. ಪ್ರಾಣಿ ಮತ್ತೆ ಓಡುತ್ತದೆ. ಸರೋವರ ಮತ್ತೆ ಮುಂದೆ ಹೋಗುತ್ತದೆ. ಹೀಗೆ ಈ ಮೃಗ ಓಡಿಓಡಿ ಬಾಯಾರಿ ಬಳಲಿ ಬಸವಳಿದು ಕಡೆಗೆ ಬಾಯಾರಿಕೆ ಯಿಂದಲೇ ಬಿದ್ದು ಪ್ರಾಣ ಬಿಡುತ್ತದೆ ಎಂದು ಪ್ರತೀತಿ. ಆದ್ದರಿಂದಲೇ ‘ಮೃಗಜಲ’ ಎಂಬ ಹೆಸರು. ‘ಮರೀಚಿ’ ಎಂಬ ಶಬ್ದಕ್ಕೆ ‘ಬೆಳಕು’, ‘ಕಿರಣ’ ಎಂಬ ಅರ್ಥಗಳುಂಟು. ಬೆಳಕಿನ ಕಣ್ಣುಮುಚ್ಚಾಲೆಯಾಟವೇ ಈ ‘ಮರೀಚಿಕೆ’ಗೆ ಕಾರಣವಾದುದರಿಂದ ಅದಕ್ಕೆ ಆ ಹೆಸರು ಬಂದಿರ ಬೇಕು. ಶ್ರೀರಾಮ ಮಾರೀಚನನ್ನು ಜಿಂಕೆಯೆಂದು ಭ್ರಮಿಸಿ ಅವನ ಬೆನ್ನಟ್ಟಲಿಲ್ಲವೆ ? ಅವನು ಆ ಜಿಂಕೆಯನ್ನು ತನ್ನ ಬಾಣದಿಂದ ಹೊಡೆದಾಗ ಗೊತ್ತಾಯಿತು–ಅದು ಕಾಂಚನಮೃಗವಲ್ಲ, ಮಾರೀಚನೆಂಬ ರಾಕ್ಷಸ ಎಂದು. ಮಾರೀಚನಂತೆ ಮೋಸಗೊಳಿಸುವುದರಿಂದಲೂ ಈ ದೃಶ್ಯಕ್ಕೆ ‘ಮರೀಚಿಕೆ’ಯೆಂಬ ಹೆಸರು ಬಂದಿರಬಹುದು. ಸಾಮಾನ್ಯ ಜನರೆಲ್ಲ ಆ ಮರಳುಗಾಡಿನ ಮೃಗ ದಂತೆ ಇಂದ್ರಿಯಸುಖವೆಂಬ ‘ತಿಳಿನೀರ ಸರೋವರ’ದ ಕಡೆಗೆ ಒಂದೇ ಸಮನೆ ಓಡುತ್ತಾರೆ. ಆದರೆ ಸ್ವಾಮೀಜಿಯಂತಹ ಕೆಲವರು ವಿಚಾರ ಮಾಡಿ ಹಿಂದಕ್ಕೆ ಬರುತ್ತಾರೆ, ಮೃಗಜಲದ ಮೋಸದಿಂದ ಪಾರಾಗುತ್ತಾರೆ. ಶ್ರೀರಾಮನಂಥವರು ತಮ್ಮ ವಿವೇಕವೆಂಬ ಬಾಣಪ್ರಯೋಗ ಮಾಡಿ, ಆ ಮಾಯಾ ಜಿಂಕೆಯನ್ನು ಕೊಲ್ಲುತ್ತಾರೆ ; ಮೋಸದ ಮಾರೀಚನನ್ನು ಕಾಣುತ್ತಾರೆ. ಇನ್ನುಳಿದವರೆಲ್ಲ ಮರಳುಗಾಡಿನ ಮರಳು ಮೃಗದಂತೆ, ಓಡಿಓಡಿ, ಕೊನೆಗೂ ಅತೃಪ್ತಿಯಿಂದಲೇ ಪ್ರಾಣ ಬಿಡುತ್ತಾರೆ.</p>
  <h1>ಅನುಬಂಧ 4</h1>
  <h1>‘ಬ್ರಾಹ್ಮಣ ಸಂನ್ಯಾಸಿ’</h1>
  <div>(ಪುಟ 20ಂ)</div>
  <p>ಸ್ವಾಮಿ ವಿವೇಕಾನಂದರನ್ನು ಈ ಪತ್ರಿಕೆಯ ವರದಿಯಲ್ಲಿ ಒಬ್ಬ ‘ಬ್ರಾಹ್ಮಣ ಸಂನ್ಯಾಸಿ<span class="en">’ (Brahmin Monk)</span> ಎಂದು ಕರೆಯಲಾಗಿದೆ. ಇದನ್ನು ಕಂಡು ನಾವು ಸಂನ್ಯಾಸಿಗಳಲ್ಲಿ ಬ್ರಾಹ್ಮಣ ಸಂನ್ಯಾಸಿ, ಕ್ಷತ್ರಿಯ ಸಂನ್ಯಾಸಿ ಎಂಬ ಭೇದಗಳಿವೆಯೆ ?–ಎಂದು ಆಶ್ಚರ್ಯಪಡಬೇಕಾಗಿಲ್ಲ. ಅಥವಾ ಹುಟ್ಟಿನಿಂದ ಕ್ಷತ್ರಿಯರಾದ ವಿವೇಕಾನಂದರು ಬ್ರಾಹ್ಮಣರಾದದ್ದು ಯಾವಾಗ ? ಎಂದೂ ಚಿಂತಿಸಬೇಕಿಲ್ಲ. ಏಕೆಂದರೆ ಅವರ ಕುರಿತಾದ ಈ ಸಂಬೋಧನೆಯು ಕೇವಲ ಅಜ್ಞಾನದಿಂದ ಉಂಟಾದುದು. ಆಗಿನ ಕಾಲದಲ್ಲಿ ಪರರಾಷ್ಟ್ರಗಳಲ್ಲಿ–ಅದರಲ್ಲೂ ಅಮೆರಿಕದಲ್ಲಿ–ಭಾರತದ ಬಗ್ಗೆ ಇದ್ದ ತಿಳಿವಳಿಕೆ ತೀರ ಅಲ್ಪ. ಅದರಲ್ಲೂ ತಪ್ಪು ನಂಬಿಕೆಗಳೇ ಹೆಚ್ಚು. ‘ಬ್ರಾಹ್ಮಣ’ ಎಂದರೆ ಸಮಾಜದ ಪೂಜ್ಯತೆ-ಗೌರವಗಳಿಗೆ ಪಾತ್ರನಾದ ವ್ಯಕ್ತಿ ಎಂದು ಅಮೆರಿಕನ್ನರು ಕಲ್ಪಿಸಿಕೊಂಡಿದ್ದರು. ಚತುರ್ವಣRಗಳ ಅರಿವು ಅವರಿಗಿರಲಿಲ್ಲ. ಆದ್ದರಿಂದ ಸ್ವಾಮೀಜಿಯೇನಾದರೂ ತಾವು ಬ್ರಾಹ್ಮಣ ರಲ್ಲ, ಕ್ಷತ್ರಿಯರು ಎಂದು ಹೇಳಿಕೊಂಡಿದ್ದರೂ ಅದು ಹೆಚ್ಚಿನವರಿಗೆ ಅರ್ಥವಾಗುತ್ತಿರಲಿಲ್ಲ. ಬದಲಾಗಿ ಹೆಚ್ಚಿನ ಅನರ್ಥಕ್ಕೆ ಕಾರಣವಾಗುತ್ತಿತ್ತು. ಸ್ವಾಮೀಜಿಯ ವಿರುದ್ಧ ಅಪಪ್ರಚಾರ ಮಾಡು ತ್ತಿದ್ದವರಿಗೆ ಮತ್ತೊಂದು ವಿಷಯ ಸಿಕ್ಕಿದಂತಾಗುತ್ತಿತ್ತು. ‘ನೋಡಿದಿರಾ ! ವಿವೇಕಾನಂದರು ಯಾವುದೋ ಕೀಳು ಜಾತಿಗೆ ಸೇರಿದವರು ! ಇಂಥವರು ಧರ್ಮಬೋಧನೆ ಮಾಡುತ್ತಿದ್ದಾರೆ !’ ಎಂದು ಗುಲ್ಲೆಬ್ಬಿಸುತ್ತಿದ್ದರು.</p>
  <p>ವಿವೇಕಾನಂದರನ್ನು ಅಮೆರಿಕದ ಪತ್ರಿಕೆಗಳು ‘ಬ್ರಾಹ್ಮಣ ಸಂನ್ಯಾಸಿ’ ಎಂದಷ್ಟೇ ಅಲ್ಲದೆ ಇತರ ಹಲವಾರು ವಿಚಿತ್ರ ಹೆಸರುಗಳಿಂದ ಕರೆದುವು. ಅಮೆರಿಕದಲ್ಲಿ ಪ್ರತಿಯೊಬ್ಬರಿಗೂ ಒಂದು ಉಪನಾಮ <span class="en">(Surname)</span> ಇದ್ದೇ ಇರುತ್ತದೆ. ಆದ್ದರಿಂದ ‘ಕಾನಂದ’ ಎಂಬುದು ‘ವಿವೇ- ಕಾನಂದ’ರ ಉಪನಾಮವಿರಬೇಕೆಂದು ಬಹಳಷ್ಟು ಜನ ಭಾವಿಸಿದ್ದರು. ಎಲ್ಲೆಲ್ಲೂ ಅವರನ್ನು ಮಿ॥ ಕಾನಂದ ಎಂದೇ ಮುದ್ರಿಸಲಾಗುತ್ತಿತ್ತು ! ‘ವಿವೇ ಕಾನಂದ’, ‘ವಿವಾ ಕಾನಂದ’, ‘ಸಿವಾನಿ ವಿವಾ ಕಾನಂದ’–ಹೀಗೆ ಅವರ ಹೆಸರನ್ನು ಬಗೆಬಗೆಯಾಗಿ ಮುದ್ರಿಸಿದರು. ಅಲ್ಲದೆ ‘ಅರ್ಚಕ ಕುಲ ದವರು’, ‘ಉತ್ತಮ ಜಾತಿಯವರು’ ಎಂದೆಲ್ಲ ಬಣ್ಣಿಸಿದರು. ಆದರೆ ಇವರ ಹತ್ತಿರ ತಲೆ ಚಚ್ಚಿಕೊಂಡು ಪ್ರಯೋಜನವಿಲ್ಲವೆಂದು ಸ್ವಾಮೀಜಿಗೆ ಅನುಭವವಾಗಿರಬೇಕು. ಆದ್ದರಿಂದ ಎಷ್ಟೋ ಕಾಲ ಇದು ಹೀಗೆಯೇ ನಡೆಯಿತು. ಇನ್ನೊಂದು ವಿಷಯವೇನೆಂದರೆ, ಅಲ್ಲಿನವರು ವಿವೇಕಾನಂದರನ್ನು ಒಬ್ಬ ಸಂನ್ಯಾಸಿಯೆಂಬ ದೃಷ್ಟಿಯಲ್ಲಿ ಕಾಣುತ್ತಿರಲಿಲ್ಲ. ಬದಲಾಗಿ ಅವರನ್ನು ಒಬ್ಬ ಗೌರವಸ್ಥ, ಸಂಭಾವಿತ ಗಣ್ಯ ಮನುಷ್ಯನಂತೆ ಕಂಡು ಅದರಂತೆ ವ್ಯವಹರಿಸುತ್ತಿದ್ದರು. ಏಕೆಂದರೆ ಆ ಜನಕ್ಕೆ ಪ್ರಥಮತಃ ಸಂನ್ಯಾಸ ಧರ್ಮದ ಪರಿಚಯವೇ ಇರಲಿಲ್ಲ. ಅವರಿಗೆ ತಿಳಿದಿದ್ದುದೇನೆಂದರೆ ತತ್ತ್ವಶಾಸ್ತ್ರಜ್ಞರು, ಪಾದ್ರಿಗಳು, ಧರ್ಮಬೋಧಕರು ಮತ್ತು ಭಾರತದ ಅರ್ಚಕರು ! ಆದರೆ ಅಮೆರಿಕದ ಜನ ಕ್ರಮೇಣ ಸ್ವಾಮೀಜಿಯ ಹಾಗೂ ಇತರ ಸಂನ್ಯಾಸಿಗಳ ಸಂಪರ್ಕಕ್ಕೆ ಬಂದಂತೆ, ಅವರನ್ನು ಯಾವ ದೃಷ್ಟಿಯಿಂದ ನೋಡಬೇಕೆಂಬುದನ್ನು ಕಲಿತು ಕೊಂಡರು.</p>
  <h1>ಅನುಬಂಧ 5</h1>
  <h1>ನಾಗರಹಾವು</h1>
  <div>(ಪುಟ 335)</div>
  <p>ಗುರವಾದವನು ಎಂತಹ ಸಾಮರ್ಥ್ಯಶಾಲಿಯಾಗಿರಬೇಕು, ಮತ್ತು ಅವನಿಗೆ ತನ್ನ ಶಿಷ್ಯರ ಮೇಲೆ ಎಂತಹ ಹಿಡಿತವಿರಬೇಕು ಎಂಬುದಕ್ಕೆ ಶ್ರೀರಾಮಕೃಷ್ಣರು ಹಾಸ್ಯವಾಗಿ ನಾಗರಹಾವಿನ ಉಪಮೆ ಯನ್ನು ಕೊಡುತ್ತಾರೆ.</p>
  <p>ಅವರು ಹೇಳುತ್ತಿದ್ದರು : ಒಂದು ಕೇರೆಹಾವು ಕಪ್ಪೆಯನ್ನೇನೋ ಹಿಡಿದುಬಿಡುತ್ತದೆ. ಆದರೆ ಕಪ್ಪೆ ಮಾತ್ರ ಅದರ ಗಂಟಲೊಳಗೆ ಸುಲಭವಾಗಿ ತೂರುವುದೂ ಇಲ್ಲ, ಬೇಗೆ ಸಾಯುವುದೂ ಇಲ್ಲ. ಈಗ ಹಾವಿಗೂ ಸಂಕಟ, ಕಪ್ಪೆಗೂ ಸಂಕಟ, ಕಪ್ಪೆ ಒಂದೇ ಸಮನೆ ಬೊಬ್ಬೆ ಹೊಡೆಯು ತ್ತಿರುತ್ತದೆ. ಹಾವು ಕೊಸರಾಡುತ್ತಿರುತ್ತದೆ. ಆದರೆ ಒಂದು ನಾಗರಹಾವೇನಾದರೂ ಕಪ್ಪೆಯನ್ನು ಹಿಡಿದರೆ, ಕಪ್ಪೆ ಮೂರು ಸಲ ಕೂಗುವುದರೊಳಗಾಗಿ ಅದನ್ನು ಮುಗಿಸಿಬಿಟ್ಟಿರುತ್ತದೆ. ಸಮರ್ಥ ಗುರುಗಳು ನಾಗರಹಾವಿನಂತೆ. ಶಿಷ್ಯ ‘ಆ ಊ’ ಎನ್ನುವಷ್ಟರಲ್ಲಿ ಅವನ ಸಂದೇಹಗಳನ್ನೆಲ್ಲ ಪರಿಹಾರ ಮಾಡಿ, ಅವನಿಗೆ ಜ್ಞಾನೋದಯ ಮಾಡಿಸುತ್ತಾರೆ. ಉಳಿದ ಸಾಮಾನ್ಯ ಗುರುಗಳು ಕೇರೆ ಹಾವಿನಂತೆ ; ಶಿಷ್ಯನ ಅಜ್ಞಾನವನ್ನೂ ಹೋಗಲಾಡಿಸಲಾಗದೆ ಅವನನ್ನು ಬಿಟ್ಟುಕೊಡಲೂ ಆಗದೆ ಇಬ್ಬರೂ ಒದ್ದಾಡುತ್ತಿರುತ್ತಾರೆ.</p>
  <p>ತಾವು ಈ ನಾಗರಹಾವಿನಂಥವರು ; ತಮ್ಮ ಕೈಗೆ ಸಿಕ್ಕಿಕೊಂಡವರು ಇನ್ನು ಆ ಹಿಡಿತದಿಂದ ತಪ್ಪಿಸಿಕೊಳ್ಳಲಾರರು ಎಂಬುದು ಇಲ್ಲಿ ಸ್ವಾಮೀಜಿಯ ಅಭಿಪ್ರಾಯ.</p>
  <div/>
  <h1>ಚಿತ್ರಗಳ ವಿವರಣೆ</h1>
  <p>1. ಪುಟ 443</p>
  <p>ಲಂಡನ್ನಿನ ‘ಡೈಲಿ ಗ್ರಾಫಿಕ್​’ ಎಂಬ ಪತ್ರಿಕೆಯಲ್ಲಿ 1895ರ ಅಕ್ಟೋಬರ್ 22ರಂದು ಪ್ರಕಟವಾದ ಒಂದು ವರದಿ.</p>
  <p>2. ಪುಟ 444</p>
  <p>6-1-1896ರಂದು ‘ನ್ಯೂಯಾರ್ಕ್ ವರ್ಲ್ಡ್ ಟೆಲಿಗ್ರಾಮ್​’ ಎಂಬ ಪತ್ರಿಕೆ ವಿವೇಕಾನಂದರ ಬಗ್ಗೆ ಒಂದು ಲೇಖನವನ್ನು ಪ್ರಕಟಿಸಿತು. ಅದರೊಂದಿಗೆ ಮುದ್ರಿತವಾಗಿದ್ದ ಅವರ ರೇಖಾಚಿತ್ರ ಇದು. ಲೇಖನದಲ್ಲಿ ಅವರನ್ನು “ಎತ್ತರದ ನಿಲುವಿನ, ಸುಂದರ ಮುಖ ಹಾಗೂ ಮೈಕಟ್ಟಿನ ವ್ಯಕ್ತಿ” ಎಂದು ಬಣ್ಣಿಸಿದ್ದರೂ ಪತ್ರಿಕೆಯ ಕಲಾವಿದನಿಗೆ ಸಾಧ್ಯವಾದದ್ದು ಇಷ್ಟೆ !</p>
  <h1>ಗ್ರಂಥ ಪುಣ</h1>
  <div>ಇಂಗ್ಲಿಷ್​</div>
  <div>
    <span class="en">1. The Life of Swami Vivekananda (vol. 1 & 2) by His Eastern & Westren Disciples</span>
  </div>
  <div>
    <span class="en">–Advaita Ashrama</span>
  </div>
  <div>
    <span class="en">2. A Comprehensive Biography of Swami Vivekananda		–Sailendra Nath Dhar</span>
  </div>
  <div>
    <span class="en">3. Swami Vivekananda in the West–New Discoveries<br/>His Prophetic Mission (Parts 1 & 2) (1983 & 84)<br/>The World Teacher (Part 1) (1985)		–Marie Louise Burke</span>
  </div>
  <div>
    <span class="en">4. Swami Vivekananda–A Forgotten Chapter of His life<br/>		–Beni Shankar Sharma</span>
  </div>
  <div>
    <span class="en">5. Reminiscences of Swami Vivekananda		–Advaita Ashrama</span>
  </div>
  <div>
    <span class="en">6. Letters of Swami Vivekananda		–Advait aAshrama</span>
  </div>
  <div>
    <span class="en">7. Vivekananda in Indian Newspapers–1893-1902<br/>		–Shankariprasad Basu and Sunil Bihari Ghosh</span>
  </div>
  <div>
    <span class="en">8. Service of God in Man		–Swami Akhandananda</span>
  </div>
  <div>
    <span class="en">9. Vivekananda–ABiography in Pictures		–Advaita Ashrama</span>
  </div>
  <div>
    <span class="en">10. Swami Abhedananda–A Spiritual Biography		–Moni Bagchi</span>
  </div>
  <div/>
  <div>ಕನ್ನಡ</div>
  <div>1. ಸ್ವಾಮಿ ವಿವೇಕಾನಂದರ ಕೃತಿಶ್ರೇಣಿ		–ಶ್ರೀರಾಮಕೃಷ್ಣಾಶ್ರಮ, ಮೈಸೂರು</div>
  <div/>
  <h1>ಇದೇ ಲೇಖಕರ ಇತರ ಕೆಲವು ಕೃತಿಗಳು</h1>
  <div>1. ಯುಗಾವತಾರ ಶ್ರೀರಾಮಕೃಷ್ಣ<br/>ಶ್ರೀರಾಮಕೃಷ್ಣ ಪರಮಹಂಸರ ವಿಸ್ತೃತ ಜೀವನಚರಿತ್ರೆ<br/>–ಸುಲಭ ಬೆಲೆಯ ನಾಲ್ಕು ಸಂಪುಟಗಳಲ್ಲಿ</div>
  <div>2. ಶ್ರೀಶಾರದಾದೇವಿ ಜೀವನಗಂಗಾ<br/>ಶ್ರೀಮಾತೆ ಶಾರದಾದೇವಿಯವರ ವಿವರಪೂರ್ಣ ಜೀವನಕಥೆ</div>
  <div>3. ಬ್ರಹ್ಮಾನುಭವಿ<br/>–ಸ್ವಾಮಿ ಬ್ರಹ್ಮಾನಂದರ ಜೀವನ ಚರಿತ್ರೆ</div>
  <div>4. ಶ್ರೀಶಾರದಾದೇವೀ ಸಂದೇಶ ಮಂದಾರ</div>
  <div/>
  <div>ಕಿರು ಹೊತ್ತಗೆಗಳು</div>
  <div>1. ಚಿಂತನ-ಮಂಥನ</div>
  <div>2. ಮಿಂಚಿನ ಗೊಂಚಲು</div>
  <div>3. ವಿಶ್ವಮಾನವನಾಗಿ ವಿವೇಕಾನಂದ</div>
  <div>4. ಕಲ್ಪತರು ಶ್ರೀರಾಮಕೃಷ್ಣ</div>
  <div>5. ಶಾಂತಿಯ ಹರಕೆ</div>
  <div>6. ಶ್ರೀಮಾತಾ ವಚನಮಧು</div>
  <div/>
  <div>ವಿಶೇಷವಾಗಿ ವಿದ್ಯಾರ್ಥಿಗಳ ಹಾಗೂ ಯುವಕರ ಉಪಯೋಗಕ್ಕಾಗಿ ಬರೆದ ಪುಸ್ತಕಗಳು</div>
  <div>1. ವೀರ ನರೇಂದ್ರ (ವೀರಸಂನ್ಯಾಸಿ ವಿವೇಕಾನಂದ ಗ್ರಂಥದ ಮೊದಲ ಆರು ಅಧ್ಯಾಯಗಳು)</div>
  <div>2. ಧೀರತೆಯ ದುಂದುಭಿ</div>
  <div>3. ಬಾಲಕ ಸಂಘ–ಒಂದು ವಿನೂತನ ಪ್ರಯೋಗ</div>
  <div>4. ವಿದ್ಯಾರ್ಥಿಗಾಗಿ</div>
  <div>5. <span class="en">Letter to a Student</span></div>
  <div>6. <span class="en">Secret of Concentration</span></div>
</html>
