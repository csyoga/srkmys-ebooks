<?xml version="1.0"?>
<html>
  <div>ಉದ್ಧವನನ್ನು ಭೆಟ್ಟಿಯಾದ. ಮಹಾಭಾರತದ ಯುದ್ಧದಲ್ಲಿ ನಡೆದ ದಾರುಣ ಹತ್ಯಾಕಾಂಡದ ಕತೆಯನ್ನು ವಿವರವಾಗಿ ಕೇಳಿದ. ಶ್ರೀಕೃಷ್ಣನ ದೇಹತ್ಯಾಗ ಹಾಗೂ ಯಾದವರ ವಂಶನಾಶದ ಘಟನೆ ಯನ್ನು ಕೇಳಿದ. ವಿಧಿಯ ಅಗಮ್ಯ ವೈಚಿತ್ರ್ಯವನ್ನು ನೆನೆದು ಸ್ತಂಭಿತನಾದ. ಕೆಲಕಾಲ ಗಾಢಚಿಂತನೆ ಯಲ್ಲಿ ಮುಳುಗಿದ. ಮುಂದೆ ನೇರವಾಗಿ ಮೈತ್ರೇಯ ಪುಷಿಯ ಆಶ್ರಮಕ್ಕೆ ಹೋಗಿ ಅವರೊಡನೆ ತನ್ನ ಮನಸ್ಸಿನ ದುಗುಡವನ್ನು ತೋಡಿಕೊಂಡ.</div>
  <p>‘ಮನುಷ್ಯರೆಲ್ಲರೂ ಸುಖವನ್ನು ಪಡೆಯುವುದಕ್ಕಾಗಿ ನಾನಾ ಚಟುವಟಿಕೆಗಳಲ್ಲಿ ತೊಡಗು ತ್ತಾರೆ. ಆದರೆ ಅವರು ಸುಖವನ್ನು ಪಡೆಯಲು ಸಮರ್ಥರಾಗುವುದೂ ಇಲ್ಲ, ಮಾತ್ರವಲ್ಲ, ತಮ್ಮ ಚಟುವಟಿಕೆಗಳಿಂದ ಮತ್ತೆ ಮತ್ತೆ ಕಷ್ಟಗಳನ್ನೇ ಅನುಭವಿಸುತ್ತಾರೆ. ಓ ಪರಮಪೂಜ್ಯರಾದ ಪುಷಿಗಳೆ, ಇಂಥ ಪರಿಸ್ಥಿತಿಯಲ್ಲಿ ತಮ್ಮ ಮಾರ್ಗದರ್ಶಕ ಉಪದೇಶವಾದರೂ ಏನು?’</p>
  <p>ಈ ಪ್ರಶ್ನೆಯನ್ನು ಕೇಳಿದ ವಿದುರ ಸಾಮಾನ್ಯ ವ್ಯಕ್ತಿಯ ಸಾಲಿನಲ್ಲಿ ನಿಂತವನಲ್ಲ. ಆ ಕಾಲದ ಮಹಾತತ್ತ್ವವೇತ್ತನೆಂದು ಆತ ಪರಿಗಣಿತನಾಗಿದ್ದ. ವಿದುರನ ಪ್ರಶ್ನೆಗೆ ಮೈತ್ರೇಯ ಪುಷಿಗಳು ಉತ್ತರಿಸಿದ ವಿಧಾನವಾದರೂ ಯಾವುದು? ಯಾರಾದರೂ ಪ್ರಭಾವಶಾಲಿಯಾದ ವ್ಯಕ್ತಿಗಳನ್ನು ಭೇಟಿಮಾಡಲು ಮೈತ್ರೇಯರು ಹೇಳಿದರೇ? ಇಲ್ಲ. ಸಮಾಜ ಸುಧಾರಣಾ ಕಾರ್ಯಕ್ರಮಗಳನ್ನು ಕೈಗೊಳ್ಳಲು ಹೇಳಿದರೇ? ಇಲ್ಲ. ರಾಜಕೀಯ ಅಥವಾ ಅರ್ಥಶಾಸ್ತ್ರದ ಅಧ್ಯಯನ ಮಾಡಲು ಸೂಚಿಸಿದರೆ? ಅದೂ ಇಲ್ಲ. ಏಕಪ್ರಕಾರವಾಗಿ ಭಗವಂತನ ಮಹಿಮೆ, ಮಾಹಾತ್ಮ್ಯೆಗಳನ್ನು ಕುರಿತು ಮಾತನಾಡತೊಡಗಿದರು. ಎಂದರೆ, ಬದುಕಿನ ಸಮಸ್ಯೆಗಳಿಗೆ ಆಧ್ಯಾತ್ಮಿಕ ಪರಿಹಾರವನ್ನು ಸೂಚಿಸಿದರು.</p>
  <p>ಮುಚ್ಚುಮರೆ ಏಕೆ? ಕೊಳೆತ ಹುಣ್ಣುಗಳನ್ನು ಹೂವಿನಿಂದ ಮುಚ್ಚಿಡುವ ಪ್ರಯತ್ನದಿಂದೇನು? ಶರೀರ, ಮನಸ್ಸುಗಳ ಪರಿಮಿತಿಯಿಂದ, ಇತರ ವ್ಯಕ್ತಿಗಳ ಸಂಪರ್ಕದಿಂದ, ಪ್ರಕೃತಿಯ ವಿಕೋಪ ದಿಂದ ಉಂಟಾಗುವ ವಿವಿಧ ತಾಪತ್ರಯಗಳಲ್ಲಿ ಒಂದರಿಂದಲಾದರೂ, ಸಂಪೂರ್ಣ ಬಿಡುಗಡೆ ಜೀವಿಯ ಪಾಲಿಗೆ ಲಭ್ಯವಿಲ್ಲ! ಯಾವುದೋ ಒಂದು ಸನ್ನಿವೇಶದಲ್ಲಿ ಪರಿಹಾರ ದೊರೆತಿದೆ ಎಂದು ತೋರಿದರೂ ಅದು ಪರಿಪೂರ್ಣವಲ್ಲ–ಆಂಶಿಕ ಎಂಬುದನ್ನು ಎಲ್ಲ ವಿವೇಕಿಗಳೂ ಹೇಳುತ್ತಾರೆ. ತಲೆಯಮೇಲೆ ಹೊತ್ತುಕೊಂಡಿದ್ದ ಭಾರದ ವಸ್ತುವನ್ನು ಹೆಗಲ ಮೇಲಿಟ್ಟುಕೊಂಡಾಗ ಸ್ವಲ್ಪ ಸುಖದ ಭಾಸವಾದಂತೆ, ಪ್ರಾಪಂಚಿಕ ಪರಿಹಾರಗಳು ತಾತ್ಕಾಲಿಕ, ಅಪೂರ್ಣ.</p>
  <p>ಹಾಗಾದರೆ, ಅನಿಶ್ಚಿತತೆ ಮತ್ತು ಕಷ್ಟಪರಂಪರೆಗಳಿಂದ ತುಂಬಿದ ಜೀವನದ ಸಮಸ್ಯೆಗಳಿಗೆ ಆಧ್ಯಾತ್ಮಿಕ ಪರಿಹಾರವಿದೆಯೆ? ಪ್ರಪಂಚ ಗೌರವಿಸುವ, ನಂಬುವ ಎಲ್ಲ ಧರ್ಮಗ್ರಂಥಗಳಲ್ಲೂ ಖಂಡಿತವಾಗಿ ಪರಿಹಾರವಿದೆ ಎನ್ನಲಾಗಿದೆ. ಸಹಸ್ರಾರು ಸಂತರು, ಮಹಾತ್ಮರು, ಪುಷಿಮುನಿ ಗಳು, ಪ್ರವಾದಿಗಳು, ಸಿದ್ಧಪುರುಷರು ತಮ್ಮ ಜೀವನಾನುಭವಗಳಿಂದ ಆಧ್ಯಾತ್ಮಿಕ ಪರಿಹಾರವಿದೆ ಎಂದು ಘಂಟಾಘೋಷವಾಗಿ ಸಾರುತ್ತಾರೆ. ಆಧ್ಯಾತ್ಮಿಕ ಜೀವನದ ತಳಹದಿಯೆ ಈ ಉಪದೇಶ ಗಳಲ್ಲಿನ ಶ್ರದ್ಧೆ. ಈ ಶ್ರದ್ಧೆಯೇ, ತ್ಯಾಗ, ತಪಸ್ಸು, ಪೂಜೆ, ಧ್ಯಾನ, ಆತ್ಮ ವಿಶ್ಲೇಷಣೆಯೇ ಮೊದಲಾದ ನಿಯಮಗಳನ್ನು ಪಾಲಿಸಲು ಪ್ರೇರಕ.</p>
  <div>ಆರ್ಥಿಕ ಅಡಚಣೆ</div>
  <p>‘ಈ ಹಾಳು ಹಣದ ಮುಗ್ಗಟ್ಟೊಂದಿಲ್ಲದಿದ್ದರೆ ಎಲ್ಲವನ್ನೂ ಮಾಡುತ್ತಿದ್ದೆ’ ಎಂದು ಹೇಳ ದವರು ವಿರಳ. ಅಮೇರಿಕದ ಪತ್ರಿಕಾ ಸಂಪಾದಕರೊಬ್ಬರು ಸಾವಿರಾರು ಜನರ ಜೀವನವನ್ನು ಪರಿಶೀಲಿಸಿದ ಮೇಲೆ ನೂರಕ್ಕೆ ಎಪ್ಪತ್ತರಷ್ಟು ಚಿಂತೆ, ಆರ್ಥಿಕ ತೊಡಕುಗಳಿಂದಲೇ ಉಂಟಾಗು ತ್ತದೆ ಎಂದು ಕಂಡುಕೊಂಡರು. ಪರಂಪರಾಗತ ಬಡತನದ ದೇಶವಾದ ನಮ್ಮಲ್ಲಿ ಈ ಪ್ರಮಾಣ ಭಯಾನಕವೆನಿಸುವಷ್ಟು ಹೆಚ್ಚಿರುವುದು ಸ್ವಾಭಾವಿಕವೇ. ಆರ್ಥಿಕ ತೊಂದರೆ ನಮ್ಮನ್ನು ಆವರಿಸಿ ದಾಗ ಯಾವ ಸಮಸ್ಯೆಯನ್ನೂ ಇದಿರಿಸುವ ಧೈರ್ಯ ಮಾಯವಾಗತೊಡಗುತ್ತದೆ. ನಿರುತ್ಸಾಹ ತಲೆದೋರುತ್ತದೆ. ಬೇಸರ, ಉದ್ವಿಗ್ನತೆಗಳು ಕಾಡುತ್ತವೆ. ಇತರ ಎಲ್ಲ ಅಂಶಗಳಿಗಿಂತಲೂ ಹಣಕ್ಕೆ ಅತಿ ಪ್ರಾಧಾನ್ಯ ಕೊಡುವ ಸಮಾಜದಲ್ಲಿ, ಆರ್ಥಿಕ ದುಃಸ್ಥಿತಿಯಲ್ಲಿ ಬಾಳುವ ವ್ಯಕ್ತಿಗೆ ಮನೋ ವೇದಕ ಸನ್ನಿವೇಶಗಳನ್ನು ಎದುರಿಸಬೇಕಾಗುವುದು ಅಸ್ವಾಭಾವಿಕವಲ್ಲ.</p>
  <p>ಹಾಗಾದರೆ ಆರ್ಥಿಕ ಸಮಸ್ಯೆಗಳಿಗೆ ಪರಿಹಾರೋಪಾಯವೇ ಇಲ್ಲವೇ? ಹಣದ ಮುಗ್ಗಟ್ಟೆಂದು ಕೈಕಟ್ಟಿ ಕುಳಿತು, ನಿರಾಶೆಯ ತೀಕ್ಷ ್ಣ ರೇಖೆಗಳನ್ನು ಮುಖದಲ್ಲಿ ಮೂಡಿಸಿಕೊಂಡರೆ ಕೆಲಸವಾಗು ವುದೇ?</p>
  <p>ನಿಮ್ಮ ಆರ್ಥಿಕ ತೊಡಕುಗಳನ್ನು ಬಗೆಹರಿಸುವ ಮಾಂತ್ರಿಕ ಉಪಾಯವೇನೂ ನನ್ನ ಹತ್ತಿರ ಇಲ್ಲ. ಆದರೆ ಪ್ರಾಮಾಣಿಕವಾಗಿ ಯೋಚಿಸಿದರೆ, ಯೋಚಿಸಿದಂತೆ ಕೆಲಸ ಮಾಡಿದರೆ, ಖಂಡಿತ ವಾಗಿಯೂ ಅದು ನಿಮ್ಮಿಂದ ಅಸಾಧ್ಯವಾದ ಸಂಗತಿಯಲ್ಲ. ಸಮಸ್ಯೆ ನಿಮ್ಮ ಆರ್ಥಿಕ ಅವ್ಯವಸ್ಥೆ ಯಿಂದ ಬಂದಿರಲಿ, ಅಥವಾ ನಿಮ್ಮ ಹಿರಿಯರ ಅವ್ಯವಸ್ಥೆಯಿಂದ ಉಂಟಾಗಿರಲಿ, ಅದನ್ನು ನಿವಾರಿಸುವ ಯತ್ನ ಮಾಡಬೇಕಾದವರು ನೀವೇ.</p>
  <p>ನನ್ನ ಪರಿಚಿತರೊಬ್ಬರ ಕತೆ ಹೇಳುತ್ತೇನೆ. ಮೂರುಮಂದಿಯ ಅವರ ಸಂಸಾರವನ್ನು ಸಾಧಾ ರಣ ರೀತಿಯಲ್ಲಿ ನಡೆಸುವಷ್ಟು ಆದಾಯ ಅವರಿಗಿದೆ. ಸರಕಾರಿ ನೌಕರಿಯಲ್ಲಿರುವ ಅವರಿಗೆ ವಿಶಿಷ್ಟವೆಂದು ಹೇಳಿಕೊಳ್ಳುವಂತಹ ದೊಡ್ಡ ಖರ್ಚುಗಳೇನೂ ಇಲ್ಲವಾದರೂ, ತಿಂಗಳ ಮೊದಲನೇ ವಾರದಿಂದಲೇ ಸಾಲ ಹುಡುಕಲು ಆರಂಭಿಸುತ್ತಾರೆ. ಹಿಂದಿನ ತಿಂಗಳ ಸಾಲದ ಒಂದಂಶ ಮಾತ್ರ ಈ ತಿಂಗಳ ಸಂಬಳದಿಂದ ತೀರಿಸುತ್ತಾರೆ. ಪುನಃ ಅದೇ ವಿಷಚಕ್ರ. ಹಳೆಯ ಸಾಲ ತೀರಿಸಲು ಮತ್ತೊಂದು ಕಡೆ ಸಾಲ ಪಡೆಯಬೇಕಾಗುತ್ತದೆ. ಅನಿವಾರ್ಯವಾಗಿ ಸುಳ್ಳು ಹೇಳಬೇಕಾಗುತ್ತದೆ. ಸ್ನೇಹಿತರು ಕೊಡದಿದ್ದರೆ ಮನಸ್ತಾಪ. ಗೃಹಕೃತ್ಯದ, ದೈನಿಕ ಆವಶ್ಯಕತೆ ಗಳನ್ನು ಪೂರೈಸಲೂ ಒಮ್ಮೊಮ್ಮೆ ಬಹಳ ಕಷ್ಟಪಡಬೇಕಾಗುತ್ತದೆ. ಈ ಮಧ್ಯೆ ಯಾರಾದರೂ ಅತಿಥಿಗಳು ಬಂದರೆ ಅಥವಾ ಯಾರಿಗಾದರೂ ಕಾಯಿಲೆಯಾದರೆ ಅವಸ್ಥೆ ಹೇಳತೀರದು. ಕೊನೆಗೆ ಪ್ರಪಂಚವನ್ನೂ, ಹಣಕ್ಕೆ ಬೆಲೆ ಕೊಡುವ ಸಮಾಜವನ್ನೂ ಶಪಿಸುತ್ತಾರೆ!</p>
  <p>ಈ ಮನುಷ್ಯ ಬಹಳ ಒಳ್ಳೆಯವರು, ಉದಾರಿಗಳು, ಧಾರಾಳಿಗಳು, ಸ್ವಲ್ಪ ವೈಭವದ ಜೀವನ, ಸ್ನೇಹಪರತೆ, ಮಾನವತೆ–ಇಂಥ ಗುಣಗಳ ಮೇಲೆ ಅವರಿಗೆ ವಿಶ್ವಾಸವಿದೆ. ತಮ್ಮ ಎಲ್ಲ ಆವಶ್ಯಕತೆಗಳೂ ಮುಗಿದ ಮೇಲೆಯೇ ಇದನ್ನು ಮಾಡುತ್ತೇನೆಂದರೆ ಯಾವ ಕೆಲಸವೂ ಆಗದೆಂದು ಅವರು ಸ್ಫೂರ್ತಿ ಬಂದಾಗ, ಸಾಲವಾದರೂ ಮಾಡಿ, ಫ್ಯಾನ್, ರೇಡಿಯೋ, ರೆಫ್ರಿಜರೇಟರ್ ಕೊಂಡುಕೊಳ್ಳುತ್ತಾರೆ!</p>
  <p>ಅರ್ಥಶಾಸ್ತ್ರಕ್ಕೆ ದಯಾದಾಕ್ಷಿಣ್ಯವಿಲ್ಲ. ಎಂಥ ಮಾನವೀಯ ಗುಣಗಳಿದ್ದರೂ ವೆಚ್ಚವನ್ನು ನೀವು ನಿಲ್ಲಿಸಲಾರಿರಿ. ಆದರೆ ಸ್ವಲ್ಪ ಮುಂದಾಲೋಚನೆ, ಭವಿಷ್ಯದ ಕಡೆಗೆ ದೃಷ್ಟಿ ಇವನ್ನು ನೀವು ಬೆಳೆಯಿಸಿಕೊಂಡರೆ ನಿಮ್ಮ ಕಿಸೆಯಿಂದ ಹಣವು ಅಷ್ಟು ಬೇಗನೆ ಜಾರಿ ಹೋಗದು.</p>
  <p>ಹಣದ ಸಮಸ್ಯೆ ಎಂದರೆ ಹಣದ ಅಭಾವವೆಂದೇ ಹಲವರ ಭಾವನೆ. ಇದು ಪೂರ್ಣ ಸತ್ಯವಲ್ಲ –ದೊಡ್ಡ ದೊಡ್ಡ ಅರ್ಥಶಾಸ್ತ್ರಜ್ಞರು ಹಣದ ಅಭಾವಕ್ಕಿಂತಲೂ, ಇದ್ದ ಹಣವನ್ನು ಸರಿಯಾದ ರೀತಿಯಲ್ಲಿ ಹೊಂದಿಸಿಕೊಳ್ಳುವುದೇ ದೊಡ್ಡ ಸಮಸ್ಯೆ ಎಂದು ಕಂಡುಕೊಂಡಿದ್ದಾರೆ. ಬಹಳ ಹಣ ವಿರುವವರು ಹೆಚ್ಚು ಸಮಸ್ಯೆಗಳನ್ನು ಸೃಷ್ಟಿಸಿಕೊಂಡು ಒದ್ದಾಡುವ ಉದಾಹರಣೆಗೆ ಕೊರತೆ ಇಲ್ಲ. ಮಿತವಾದ ಆದಾಯವನ್ನೇ ಚಾತುರ್ಯದಿಂದ ವ್ಯಯಿಸಿ ಸಂತೃಪ್ತರಾಗಿರುವವರೂ ಇಲ್ಲದಿಲ್ಲ.</p>
  <p>ಗಾಂಧೀಜಿ ಇಂಗ್ಲೆಂಡಿನಲ್ಲಿ ಕಲಿಯುತ್ತಿದ್ದಾಗ ಮೊದಲು ತಿಂಗಳಿಗೆ 45ಪೌಂಡು ವೆಚ್ಚ ಮಾಡುತ್ತಿದ್ದುದನ್ನು ಮಿತವ್ಯಯಕ್ಕೆ ಒಗ್ಗಿ 15 ಪೌಂಡಿಗೆ ಇಳಿಸಿದ್ದರು.</p>
  <p>ಬೆಂಗಳೂರಿನಲ್ಲಿ ಅವರ ಬಿಡಾರವಿದ್ದಾಗ ‘ಧೋಬಿಗೆ ಕೊಟ್ಟ ಹಣ ಹೆಚ್ಚಾಯಿತು’ ಎಂದು ಗಾಂಧೀಜಿ ಹೇಳಿದಾಗ, ಮಹಾದೇವ ಭಾಯಿ ‘ನಾನು ಬೆಳಿಗ್ಗೆ ನಾಲ್ಕು ಗಂಟೆಗೆ ಎದ್ದು ರಾತ್ರಿ ಹನ್ನೆರಡರವರೆಗೆ ದುಡಿಯುತ್ತಿದ್ದೇನೆ’ ಎಂದರು. ಗಾಂಧೀಜಿ ‘ಮೂರುವರೆ ಗಂಟೆಗೇನೇ ಎದ್ದು ಬಟ್ಟೆ ಒಗೆದುಕೊ’ ಎಂದಿದ್ದರು.</p>
  <p>ಗಾಂಧೀಜಿ ಯರವಾಡ ಸೆರೆಮನೆಯಲ್ಲಿದ್ದಾಗ ಸರಕಾರದವರು ಅವರ ಖರ್ಚಿಗೆ ಕಳುಹಿಸುತ್ತಿದ್ದ ಇನ್ನೂರು ರೂಪಾಯಿಗಳಲ್ಲಿ ಮೂವತ್ತೈದು ರೂಪಾಯಿಗಳನ್ನು ಮಾತ್ರ ಖರ್ಚು ಮಾಡಿ ಉಳಿದು ದನ್ನು ಹಿಂದೆ ಕಳುಹಿಸುತ್ತಿದ್ದರು.</p>
  <p>ನಿಜ, ಗಾಂಧೀಜಿ ಏರಿದ ಎತ್ತರಕ್ಕೆ ನಾವು ತಲಪಲು ಸಾಧ್ಯವಿಲ್ಲ ಎನ್ನೋಣ. ಅವರದು ನೂರಕ್ಕೆ ನೂರರಷ್ಟು ಆದರ್ಶ ಜೀವನ. ಆದರೆ ನೂರರಲ್ಲಿ ಒಂದಂಶವಾದರೂ ನಮ್ಮಿಂದ ಸಾಧ್ಯ ಎನ್ನುವ ಯೋಚನೆ ನಮ್ಮ ಮಿದುಳನ್ನು ಪ್ರವೇಶಿಸಬಾರದೇ?</p>
  <p>‘ಹಣವನ್ನು ಹೇಗೆ ಸಂಪಾದಿಸಬೇಕೆಂಬುದು ಎಲ್ಲರಿಗೂ ತಿಳಿದಿದೆ. ಆದರೆ ಅದನ್ನು ಹೇಗೆ ವೆಚ್ಚ ಮಾಡಬೇಕೆಂಬುದು ಲಕ್ಷಕ್ಕೊಬ್ಬನಿಗೂ ಸರಿಯಾಗಿ ತಿಳಿದಿಲ್ಲ’ ಎಂದು ಆಂಗ್ಲನೊಬ್ಬ ಹೇಳಿದ. ಮೊದಲ ನೋಟಕ್ಕೆ ಇದು ವಿರೋಧವಾಗಿ ಕಂಡರೂ ಅದರಲ್ಲಡಗಿರುವ ಅಮೂಲ್ಯ ಸತ್ಯದ ಪ್ರಾಮುಖ್ಯ ಗಮನಾರ್ಹವಾದುದು. ನೀವೇ ನಿಮ್ಮ ದಿನನಿತ್ಯದ ವೆಚ್ಚವನ್ನು ನಿರ್ದಾಕ್ಷಿಣ್ಯ ವಾಗಿ ವಿಮರ್ಶಿಸಿ ನೋಡಿ. ಹೇಗೆ ವೆಚ್ಚವಾಗುತ್ತಿದೆ? ಎಂಬುದನ್ನು ನೋಡಿ. ನಿಮಗೆ ಅನೇಕ ರಹಸ್ಯಗಳು ಪ್ರತ್ಯಕ್ಷವಾಗುತ್ತವೆ.</p>
  <p>‘ನೋಟು ಚಿಲ್ಲರೆಯಾಗುವುದೇನೋ ಕಾಣುತ್ತದೆ. ಆದರೆ ಚಿಲ್ಲರೆ ಎಲ್ಲಿ ಹೋಗುತ್ತದೆಯೊ ನಾ ಕಾಣೆ’–ಎಂದು ನನ್ನ ಮಿತ್ರರೊಬ್ಬರು ಹೇಳುತ್ತಿದ್ದರು. ಬಹಳ ಹೊತ್ತು ಗಂಟಲ ಶಕ್ತಿಯನ್ನು ವ್ಯಯಿಸಿ ಒಂದು ತಿಂಗಳ ಮಟ್ಟಿಗಾದರೂ ದಿನನಿತ್ಯದ ಖರ್ಚಿನ ಪ್ರಾಮಾಣಿಕವಾದ ಲೆಕ್ಕವನ್ನಿಡಲು ಒತ್ತಾಯಿಸಿದೆ. ತಿಂಗಳ ಅಂತ್ಯದಲ್ಲಿ ದಿನಚರಿಯ ಸಮೀಕ್ಷೆ ನಡೆಯಿಸಿದಾಗ ಅವರ ಕಿಸೆಯ ತೂತು ಗಳು ಎಲ್ಲಿವೆ ಎಂಬುದು ಅವರಿಗೇ ಅರ್ಥವಾಯಿತು. ಸಣ್ಣಪುಟ್ಟದ್ದೆಂದು ಅಲಕ್ಷಿಸುವ ಎಷ್ಟೋ ವೆಚ್ಚಗಳು ನಮ್ಮ ಆರ್ಥಿಕ ವ್ಯವಸ್ಥೆಗೆ ಕೊಡುವ ತೊಂದರೆ ನಮಗೇ ತಿಳಿದಿರುವುದಿಲ್ಲ.</p>
  <p>ನಿಮ್ಮ ಸಮಸ್ಯೆಯ ಮೂಲವೆಲ್ಲಿ ಎಂದು ತಿಳಿಯಲು ದಿನಚರಿಯ ಸಹಾಯ ಪಡೆಯಿರಿ. ಆಮೇಲೆ ಆದಾಯಕ್ಕೆ ಸರಿಯಾದ ಒಂದು ಕರಡು ಬಜೆಟ್ ತಯಾರಿಸಿ. ಅದಕ್ಕನುಗುಣವಾಗಿ ವ್ಯಯಿಸಲು ಅಭ್ಯಾಸ ಮಾಡಿ.</p>
  <p>ದಿನನಿತ್ಯದ ಅನಿವಾರ್ಯ ಆವಶ್ಯಕತೆಗಳ ಪೂರೈಕೆಗೆ ಹೆಚ್ಚು ಗಮನ ಕೊಡಿ. ಬಿದ್ದುಹೋದ ಬಚ್ಚಲು ಮನೆಯ ಗೋಡೆಯನ್ನು ಸರಿಪಡಿಸುವುದನ್ನು ಬಿಟ್ಟು, ಬೇಸರ ಕಳೆಯಲು ರೇಡಿಯೋ ಬೇಕೆಂದು ಅದನ್ನು ಕೊಂಡು ನಿತ್ಯವೂ ಅವ್ಯವಸ್ಥೆಗೊಳಗಾದ ನನ್ನ ಪರಿಚಿತರೊಬ್ಬರ ನೆನಪಾಗು ತ್ತದೆ. ಭಾವನಾತ್ಮಕ ಹಾಗೂ ವಿಲಾಸದ ವಸ್ತುಗಳಿಗೆ ಗೌಣಸ್ಥಾನವಿರಲಿ. ಪ್ರತಿಯೊಂದು ವಸ್ತು ವನ್ನು ಕೊಂಡುಕೊಳ್ಳುವಾಗ ‘ನನಗಿದು ನಿಜವಾಗಿಯೂ ಅವಶ್ಯವೇ’ ಎಂದು ಮೂರು ಬಾರಿ ಯೋಚಿಸಿ ನಿರ್ಧರಿಸಿಕೊಳ್ಳಿ. ನಿಮ್ಮ ಮಡದಿ, ಮಕ್ಕಳಿಗೆ ಸಂಯಮದ ಆರ್ಥಿಕ ಜೀವನ ನಡೆಯಿ ಸಲು ಕಲಿಸಿ. ಅನಿರೀಕ್ಷಿತ ಘಟನೆಗಳನ್ನು ಇದಿರಿಸಲು ವಿಮೆ ಮತ್ತು ಸೇವಿಂಗ್ಸ್ ಬ್ಯಾಂಕಿನ ಸಹಾಯ ಪಡೆಯಿರಿ. ಲಾಟರಿ, ಜೂಜು, ಚಕ್ರಬಂಧಸ್ಪರ್ಧೆಯಿಂದ ಹಣಗಳಿಸುವ ಆಕಾಂಕ್ಷೆ ಸರ್ವನಾಶಕ್ಕೆ ನಾಂದಿ ಎಂಬುದನ್ನು ಮರೆಯಬೇಡಿ.</p>
  <p>ಜನಪ್ರಿಯ ಮುಂದಾಳುಗಳೂ ಅರ್ಥಶಾಸ್ತ್ರಜ್ಞರೂ ಪ್ರಸಿದ್ಧಬ್ಯಾಂಕರರೂ ಆದ ಗಣ್ಯರೊಬ್ಬರು ಒಮ್ಮೆ ಯುವವಿದ್ಯಾರ್ಥಿಗಳಿಗೆ ಆರ್ಥಿಕ ಯಶಸ್ಸಿನ ಪಂಚಶೀಲಗಳನ್ನು ಹೀಗೆ ತಿಳಿಸಿದರು–</p>
  <p>1. ನೀವು ಪಡೆಯಲು ಸಾಧ್ಯವಾದುದಕ್ಕಿಂತ ಹೆಚ್ಚು ಎಂದೂ ವೆಚ್ಚ ಮಾಡಬೇಡಿರಿ.</p>
  <p>2. ನಿಮಗೆ ಸಾಲವಿದ್ದರೆ ಸರ್ವಪ್ರಯತ್ನ ಮಾಡಿ ಎಲ್ಲಕ್ಕೂ ಮೊದಲು ಅದನ್ನು ತೀರಿಸಿಕೊಳ್ಳಿರಿ.</p>
  <p>3. ಯಾವಾಗಲೂ ಸಾಲದಿಂದ ದೂರವಿರಲು ಯತ್ನಿಸಿ. ‘ಹಣ ಮತ್ತೆ ಕೊಟ್ಟರೆ ಸಾಕು. ಈಗ ಇದನ್ನು ಕೊಂಡುಹೋಗಿ’ ಎನ್ನುವ ಚತುರ ವ್ಯಾಪಾರಸ್ಥರ ಮಾತಿಗೆ ಮರುಳಾಗಬೇಡಿ.</p>
  <p>4. ಆವಶ್ಯಕವೆಂದು ಖಚಿತವಾದುದಕ್ಕೆ ಖರ್ಚುಮಾಡಿ. ವಸ್ತುಗಳನ್ನು ಕೊಳ್ಳುವಾಗ ಅವುಗಳಿ ಲ್ಲದೆ ಅಥವಾ ಕಡಿಮೆ ಕ್ರಯದವುಗಳಿಂದ ಸುಧಾರಿಸುವುದು ಸಾಧ್ಯವೇ? ಎಂದು ವಿಮರ್ಶಿಸಿ ಮುಂದುವರಿಯಿರಿ.</p>
  <p>5. ಇದ್ದುದರಲ್ಲಿ ಸ್ವಲ್ಪವನ್ನಾದರೂ ಉಳಿಸುವ, ಉಳಿಸಿದುದನ್ನು ಬೆಳೆಸುವ ಕಲೆಯನ್ನು ಕಲಿ ಯಿರಿ.</p>
  <p>ಓ ಇದೇನು ಮಹಾ, ಗೊತ್ತಿದ್ದ ವಿಚಾರ ಎನ್ನುತ್ತೀರಿ ನೀವು. ವಿಚಾರ ನಿಮಗೆ ಗೊತ್ತಿರುವುದು ಮುಖ್ಯವಲ್ಲ. ಅದು ನಿಮ್ಮ ಜೀವನದಲ್ಲಿ ಎಷ್ಟರಮಟ್ಟಿಗೆ ಕಾರ್ಯರೂಪಕ್ಕೆ ಬಂದಿದೆ? ಹಾಗೆ ಕಾರ್ಯರೂಪಕ್ಕೆ ತರಲು ನೀವೆಷ್ಟು ಪ್ರಯತ್ನಿಸಿದ್ದೀರಿ? ಎನ್ನುವುದು ಗಮನಿಸತಕ್ಕ ಸಂಗತಿ. ಮೇಲಿನ ಪಂಚಶೀಲಗಳನ್ನು ನಿಮ್ಮ ಬದುಕಿನಲ್ಲಿ ರೂಢಿಸಿಕೊಳ್ಳಲು ಒಂದು ವರ್ಷದ ಯೋಜನೆ ಯನ್ನು ಹಾಕಿಕೊಂಡು ಸ್ವಲ್ಪ ಶ್ರಮಿಸಿದರೆ ಅದರ ಮಹತ್ವ ತಿಳಿಯುತ್ತದೆ.</p>
  <p>ಬೇಕನ್ ಹೇಳಿದ: ‘ಹಣ ಒಳ್ಳೆಯ ಸೇವಕನೂ ಹೌದು, ದುಷ್ಟ ಯಜಮಾನನೂ ಹೌದು. ಹಣ ವನ್ನು ನಿಮ್ಮ ಸೇವಕನನ್ನಾಗಿ ಮಾಡಿರಿ. ಆದರೆ ನೀವೇ ಅದರ ಸೇವಕರಾಗಬೇಡಿ.’</p>
  <div/>
  <div>ಗೆಲುವಿನ ಗುಟ್ಟು</div>
  <p>ಸಹೋದ್ಯೋಗಿಗಳ ಅಪಾರ ಮೆಚ್ಚುಗೆ ಗಳಿಸಿದ ಜೀವವಿಮಾ ನಿಗಮದ ಹಿರಿಯ ಆಫೀಸರ ರೊಡನೆ ಅವರ ಗೆಲವಿನ ಗುಟ್ಟೇನೆಂದೊಮ್ಮೆ ಕೇಳಿದೆ. ಚಿಂಕ್ರೋಭ ಅವರನ್ನು ಪೀಡಿಸಲಿಲ್ಲವೇ ಎಂಬುದನ್ನು ತಿಳಿಯಬೇಕಿತ್ತು ನನಗೆ. ಚಿಂಕ್ರೋಭದ ಸೋಂಕು ತಮಗೆ ತಗಲಿದ್ದರೂ, ತಾವು ಅದರ ಕಪಿಮುಷ್ಠಿಯಿಂದ ಪಾರಾದ ಬಗೆಯನ್ನು ಬಯಲು ಮಾಡುತ್ತಾ ಅವರೇ ಅಂದರು–</p>
  <p>‘ಆಫೀಸಿಗೆ ಆಫೀಸರನ್ನಾಗಿ ನೇಮಕಗೊಂಡಾಗ, ನನ್ನ ಮನಸ್ಸಿಗೆ ಆರಂಭದಲ್ಲಿ ಸಂತೋಷ ವಾದರೂ, ಅನಂತರ ಒಂದು ಬಗೆಯ ಭಯ, ಸಂಶಯ (ಸಸ್ಪೆನ್ಸ್) ಕಾಡತೊಡಗಿತು. ಸುಮಾರು ಹದಿನೇಳು ವರ್ಷಗಳಷ್ಟು ಕಾಲ ನೌಕರನಾಗಿದ್ದು, ಬೇರೆ ಬೇರೆ ಸಂಘಟನೆಗಳಲ್ಲಿ ದುಡಿಯುತ್ತಿದ್ದು ದರಿಂದ ಗಳಿಸಿದ ನಿಕಟ ಸಂಪರ್ಕದಿಂದಾಗಿ ನೌಕರರ ಸ್ವಭಾವ, ದೌರ್ಬಲ್ಯ, ಸಿನಿಕತೆ, ಶಿಸ್ತುಗೇಡಿ ತನ, ಧಾರ್ಷ್ಟ್ಯ–ಇವುಗಳ ಪರಿಚಯ ನನಗಿತ್ತು. ಇಂಥವರನ್ನು ಕರ್ತವ್ಯನಿಷ್ಠೆಗೆ ಪ್ರೇರಿಸಿ, ನನ್ನ ಹುದ್ದೆಯ ಜವಾಬ್ದಾರಿಯನ್ನು ಸಮರ್ಥವಾಗಿ ನೆರವೇರಿಸುವ ಸಾಹಸ ನನ್ನಿಂದಾದೀತೇ ಎನ್ನುವ ಸಂಶಯ, ಆಗದಿದ್ದರೆ ಅನುಭವಿಸಬೇಕಾದ ಮಾನಸಿಕ ಯಾತನೆಯ ಭಯ–ಇವು ನನ್ನ ಮನ ಸ್ಸನ್ನು ವ್ಯಾಪಿಸಿಕೊಂಡಿದ್ದವು. ಒಂದಲ್ಲಾ ಒಂದು ಸಂದರ್ಭದಲ್ಲಿ ನೌಕರ ವರ್ಗದೊಡನೆ ಸಂಘರ್ಷವೂ ಅನಿವಾರ್ಯವಾಗಬಹುದು. ಅಂತಹ ಸಂದರ್ಭದಲ್ಲಿ, ಯಾವ ರೀತಿಯಲ್ಲಿ ಮುಂದುವರಿಯಬೇಕು ಎನ್ನುವುದು ಯಕ್ಷಪ್ರಶ್ನೆಯಾಗಿತ್ತು. ಏಕೆಂದರೆ, ಇಂತಹ ಸಂಘರ್ಷ ದಲ್ಲಿ ಕೇವಲ ವಾಕ್ಚಾತುರ್ಯ, ತರ್ಕಶಕ್ತಿ, ವಾದದಕ್ಷತೆ ಪ್ರಯೋಜನವಾಗಲಾರದು. ವಾದ ದಲ್ಲಿ ಗೆದ್ದರೂ ಕೆಲಸ ಕೆಡುತ್ತದೆ. ಮಾತಿನಲ್ಲಿ ಸೋತವರು ತಮಗಾದ ಅವಮಾನವನ್ನು ಕೃತಿಯಲ್ಲಿ ವ್ಯಕ್ತಪಡಿಸದೇ ಬಿಡುವವರಲ್ಲ. ಆದ್ದರಿಂದ ಇಲ್ಲಿ ಗೆದ್ದರೂ ಗೆದ್ದಂತೆ ತೋರಿಸಿಕೊಳ್ಳದೇ, ಸೋತರೂ ಸೋತಂತೆ ಕಾಣಿಸದ ಕಲೆಯ ಸಿದ್ಧಿಯ ಅಗತ್ಯವಿತ್ತು. ಅಷ್ಟು ಮಾತ್ರವಲ್ಲ, ನೌಕರ ವರ್ಗದ ಸಿನಿಕತೆಯನ್ನು ಮೀರಿಸಬಲ್ಲ ರಚನಾತ್ಮಕ ಶಕ್ತಿಯ ಸಂಚಯ ತೀರಾ ಅಗತ್ಯವಾಗಿತ್ತು. ಸಹಜವಾಗಿ ಬುದ್ಧಿವಂತರೂ ವಿದ್ಯಾವಂತರೂ ಆದ, ಪ್ರಬಲ ಸಂಘಟನೆಯ ಬೆಂಬಲವಿರುವ, ಅನೇಕ ಬಗೆಯ ಮಾನಸಿಕ ಸಮರವನ್ನು (ಸೈಕೊಲಾಜಿಕಲ್ ವಾರ್ಫೇರ್) ಪರಿಣಾಮಕಾರಿಯಾಗಿ ಹೂಡುವ ಶಕ್ತಿಯುಳ್ಳ ಒಂದು ಗುಂಪಿನೊಂದಿಗೆ ಕೆಲಸ ಮಾಡುವುದು, ಮಾಡಿಸುವುದು ಸಾಕಷ್ಟು ತಲೆನೋವಿನ ವಿಷಯವಾಗಿತ್ತು. ಈ ಕೆಲಸ ಯಾವುದೇ ಗಿಮಿಕ್ಸ್ನಿಂದ ನಡೆಯುವ ಹಾಗಿಲ್ಲ ಎನ್ನುವುದು ಮೊದಲೇ ಗೊತ್ತಿತ್ತು. ಯಾವ ತಂತ್ರವನ್ನು ಬಳಸಿದರೂ, ಅದು ತಂತ್ರವೆಂದು ಕೂಡಲೇ ಅವರಿಗೆ ತಿಳಿದುಬಿಡುತ್ತದೆ ಮತ್ತು ಅದನ್ನು ನಿಷ್ಫಲ ಮಾಡುವ ಹಟವೂ ಉಂಟಾಗು ತ್ತದೆ. ಆದ್ದರಿಂದ ಹೃದಯ ಪರಿವರ್ತನೆಯಿಲ್ಲದೆ ಅನ್ಯಮಾರ್ಗವಿಲ್ಲ. ಆದರೆ ಅದು ಸುಲಭವಾಗಿ, ಶೀಘ್ರವಾಗಿ ಆಗುವ ಸಾಧನೆಯಲ್ಲ. ಆದರೂ ಈವರೆಗಿನ ಜೀವನಾನುಭವದಿಂದ ಗಳಿಸಿದ ಆತ್ಮವಿಶ್ವಾಸದಿಂದ ಪರಿಸ್ಥಿತಿಯನ್ನು ಯಶಸ್ವಿಯಾಗಿ ಎದುರಿಸಲು ಸಾಧ್ಯವಾಗಬಹುದು ಎನ್ನುವ ಸಮಾಧಾನ ತಂದುಕೊಂಡಿದ್ದೆ. ದೇವರ ದಯೆಯಿಂದ ಅದೇ ರೀತಿ ಯಶಸ್ವಿಯೂ ಆದೆ.</p>
  <p>‘ಆ ಯಶಸ್ಸಿನ ಸಿಂಹಪಾಲು ನಾನು ಬೆಳೆಸಿಕೊಂಡ ತಾಳ್ಮೆಗೆ ಸಲ್ಲುತ್ತದೆ. ಯಾವುದೇ ಆಫೀಸಿ ನಲ್ಲಿ ಉದ್ಭವಿಸುವ ಎಷ್ಟೋ ಸಮಸ್ಯೆಗಳನ್ನು ನಿವಾರಿಸುವಲ್ಲಿ ಮೊದಲ ಪಾತ್ರ ಸಹನೆಯದ್ದೆ ಆಗಿದೆ. ಏಕೆಂದರೆ, ಎಷ್ಟೋ ಸಮಸ್ಯೆಗಳು ಕೇವಲ ಉದ್ವಿಗ್ನತೆಯ ಅಭಿವ್ಯಕ್ತಿಗಳಷ್ಟೇ. ಅಂತಹ ಅಭಿವ್ಯಕ್ತಿಗೆ ತಕ್ಕ ಅವಕಾಶ ಕೊಟ್ಟರೆ, ಅದು ಅಲ್ಲಿಗೆ ಮುಗಿದುಹೋಗುತ್ತದೆ. ಇಂಥ ಸಂದರ್ಭ ದಲ್ಲಿ, ಉದ್ರಿಕ್ತ ವ್ಯಕ್ತಿ ಬಳಸುವ ಶಬ್ದ, ವಾಕ್ಯ, ಹಾವಭಾವಗಳನ್ನು ಕೇವಲ ವಾಚ್ಯಾರ್ಥದಿಂದ, ಬಾಹ್ಯರೂಪದಿಂದ, ಸಿಟ್ಟು ಸಿಡುಕಿನಿಂದ ಗ್ರಹಿಸಕೂಡದು. ಹಾಗೆ ಗ್ರಹಿಸಿದರೆ ಅದನ್ನು ನಾವು ಖಂಡಿಸಬೇಕಾಗುತ್ತದೆ. ಖಂಡಿಸ ಹೊರಟರೆ, ಸಮಸ್ಯೆ ನೂರುಪಟ್ಟು ಬೆಳೆಯುತ್ತದೆ. ಇನ್ನಷ್ಟು ಕ್ಲಿಷ್ಟವಾಗುತ್ತದೆ. ಆದ್ದರಿಂದ ಅಂಥ ಸಂದರ್ಭಗಳಲ್ಲಿ ಸಹನೆಯಿಂದ ಗ್ರಹಿಸುವುದು ತೀರಾ ಅಗತ್ಯ. ಎಲ್ಲೋ ಓದಿದ ಮಾತು: ಅನೇಕ ರೋಗಿಗಳಿಗೆ ರೋಗ ನಾಶವಾಗಲು ಬೇಕಾಗಿರುವುದು ಡಾಕ್ಟರಲ್ಲ<span class="en">–Audience</span> ಎಂದು. ಅಂದರೆ, ಆಂತರಿಕ ನೋವುಗಳನ್ನು, ನರಳಾಟವನ್ನು ತೋಡಿ ಕೊಳ್ಳುವುದಕ್ಕೆ ತಕ್ಕ ಅವಕಾಶ ಸಿಕ್ಕಿದರೆ, ಎಷ್ಟೋ ಮನುಷ್ಯರ ರೋಗಗಳು ಗುಣವಾಗುತ್ತವೆ. ಮಾನಸಿಕ ರೋಗಗಳ ವಿಷಯದಲ್ಲಂತೂ ಈ ಮಾತು ಸತ್ಯ. ನಾಲ್ಕು ಮಂದಿ ಸೇರಿ ಕೆಲಸ ಮಾಡು ವಂತಹ ಆಫೀಸಿನಲ್ಲಿ ಮುಖ್ಯ ಸಮಸ್ಯೆ–ಮಾನವೀಯ ಸಂಬಂಧಗಳದ್ದು <span class="en">(human relations)</span>. ಒಬ್ಬ ನೌಕರ ಯಾವುದೇ ಒಂದು ಸನ್ನಿವೇಶದಲ್ಲಿ ಉಗ್ರ ಅಥವಾ ವ್ಯಗ್ರ ಪ್ರತಿಕ್ರಿಯೆ ತೋರಿಸಿ ದಾಗ ಅನೇಕ ಬಾರಿ ಸಮಸ್ಯೆಗಳು ಉಂಟಾಗುತ್ತವೆ. ಇಂಥ ಸಂದರ್ಭದಲ್ಲಿ ತರ್ಕದಿಂದ ಸಮ ಸ್ಯೆಯ ಮೂಲವನ್ನು ಶೋಧಿಸುವುದು ಫಲಕಾರಿಯಾಗುವುದು ಕಷ್ಟ. ಇಂತಹದರಲ್ಲಿ ಬೇಕಾಗಿರು ವುದು ವ್ಯಗ್ರತೆಯ ಉಪಶಮನ. ಅದಕ್ಕೆ ಸಹನೆಯಿಂದ, ಸಹಾನುಭೂತಿಯಿಂದ, ನೌಕರರ ಅನಿಸಿಕೆಗಳನ್ನು ಕೇಳುವುದು ಮುಖ್ಯವಾದ ಮಾರ್ಗ. ಹಾಗೆ ವ್ಯಕ್ತಪಡಿಸಿದಾಗಲೇ ಸಮಸ್ಯೆಯ ಬಗ್ಗೆ ಅವನ ಭಾವನೆಯ ತೀವ್ರತೆ ಸಾಕಷ್ಟು ಕಡಿಮೆಯಾಗುತ್ತದೆ. ಕೇಳಿದ ನಂತರ ಸಹಾನುಭೂತಿಯಿಂದ ಪರಿಶೀಲಿಸುವ ಭರವಸೆಯಿತ್ತರೆ ಅದು ಬಹುಮಟ್ಟಿಗೆ ಸಮಸ್ಯೆಯನ್ನು ಪರಿಹರಿಸುತ್ತದೆ. ಏಕೆಂದರೆ, ಮರುದಿನ ಅದು ಅವನ ಜ್ಞಾಪಕದಲ್ಲೇ ಇರುವುದಿಲ್ಲ! ಹೀಗೆ ಸಹನೆ ಅನೇಕ ಸಮಸ್ಯೆಗಳನ್ನು ಬಗೆಹರಿಸಬಲ್ಲುದು. ಸಹನೆಯಿಂದ ಕೇಳಿದರೆ, ಹೇಳುವವನು ಒಂದು ರೀತಿಯ ಗೌರವವನ್ನು ಪಡೆದಂತಾಗುವುದರಿಂದ, ಅವನ ಮನಸ್ಸಿನ ವ್ಯಗ್ರತೆ ಕಡಿಮೆಯಾಗುತ್ತದೆ. ಸಮಸ್ಯೆಗಳು ಪರಿಹಾರ ವಾಗದಿದ್ದರೂ ಉಲ್ಬಣಗೊಳ್ಳುವ ಸಾಧ್ಯತೆ ಖಂಡಿತ ಕಡಿಮೆಯಾಗುತ್ತದೆ. ಸಹನೆಯಿಂದ ಆಗುವ ಇನ್ನೊಂದು ಪರಿಣಾಮ–ಎದುರಾಳಿಯ ಮನಸ್ಸಿನಲ್ಲಿ ಉಂಟಾಗುವ ಗೆಲುವಿನ ಭಾವ. ತನ್ನ ಅನಿಸಿಕೆಗಳನ್ನು ಈತ ತಳ್ಳಿಹಾಕಲಿಲ್ಲ, ವಿರೋಧಿಸಲಿಲ್ಲ ಎನ್ನುವುದು ಹೇಳಿದವನ <span class="en">ego</span>ವನ್ನು ತುಂಬಾ ಸಾಂತ್ವನಗೊಳಿಸುತ್ತದೆ. ಇದರಿಂದ ಆತನ ಉದ್ವೇಗ ಶಮನವಾಗುತ್ತದೆ.</p>
  <p>‘ಆದರೆ ಸಹನೆಗೂ ಮಿತಿಯಿರಬೇಕು. ಇಲ್ಲದೆ ಹೋದರೆ ಅದೇ ಒಂದು ಬಗೆಯ ದೌರ್ಬಲ್ಯ ವಾಗಿ ಪರಿಣಮಿಸಿ, ಸಮಸ್ಯೆಗಳನ್ನು ಸೃಷ್ಟಿಸಬಹುದು. ಏನು ಹೇಳಿದರೂ ಬಾಯಿ ಮುಚ್ಚಿಕೊಂಡು ಕೇಳುವ, ಬಡಪಾಯಿಯ ಅಸಹಾಯಕತೆಯಾಗಿ, ಸಹನೆ ಮಾರ್ಪಡಬಾರದು. ಹಾಗಾಗದಂತೆ ಇರಬೇಕಾದರೆ ಸ್ಪಷ್ಟವಾದ, ಉದ್ದೇಶಪೂರ್ವಕವಾದ ಗಂಭೀರ ದುರ್ವತRನೆಗಳನ್ನೂ, ದುಶ್ಚಟ ಗಳನ್ನೂ, ಮಿಥ್ಯಾರೋಪಗಳನ್ನೂ ದೃಢವಾಗಿ ವಿರೋಧಿಸುವುದು ಅಗತ್ಯ. ಒಬ್ಬ ನೌಕರ ಪದೇ ಪದೇ ಅಶಿಸ್ತಿನ ವರ್ತನೆಯನ್ನು ಉದ್ದೇಶಪೂರ್ವಕವಾಗಿ ಅಥವಾ ಅಲಕ್ಷ್ಯ ಮನೋಭಾವದಿಂದ ತೋರಿಸಿದರೆ ಅದನ್ನು ವಿರೋಧಿಸಬೇಕಾಗುತ್ತದೆ. ಆಗ ಕಟ್ಟುನಿಟ್ಟಾದ ಕ್ರಮವನ್ನು ಯಶಸ್ವಿಯಾಗಿ ಕೈಗೊಳ್ಳುವ ಸಾಮರ್ಥ್ಯವನ್ನು ತೋರಿಸಿದರೆ ಮಾತ್ರ, ಸಹನೆ ಅರ್ಥಪೂರ್ಣವಾಗುತ್ತದೆ. ಸಹನೆ <span class="en">positive quality</span> ಆಗಬೇಕಾದರೆ ಅದು ಹೀಗೆ ಶಕ್ತಿಯ ಸಂಕೇತವಾಗಬೇಕಾಗುತ್ತದೆ. ಆಗ ಮಾತ್ರ ಅದು ಪರಿಣಾಮಕಾರಿಯಾಗುತ್ತದೆ. ಆದರೆ, ಇಂಥ ಗಂಭೀರ ಕ್ರಮವನ್ನು ಕೊನೆಯ ಅಸ್ತ್ರವಾಗಿ ಮಾತ್ರ ಉಪಯೋಗಿಸಬೇಕು. ಇದು ಮುಖ್ಯ.</p>
  <p>‘ಸಹನೆಯಂತೆಯೇ ಅತ್ಯಾವಶ್ಯಕವಾದ ಇನ್ನೊಂದು ಗುಣ ಪ್ರಾಮಾಣಿಕತೆ. ಪ್ರಾಮಾಣಿಕತೆ ಒಂದು ದೊಡ್ಡ ಶಕ್ತಿ. ಪ್ರಾಮಾಣಿಕತೆಯನ್ನು ತ್ರಿಕರಣಸಾಂಗತ್ಯ ಎಂದೂ ಕರೆಯಬಹುದು. ಅಂದರೆ ಯೋಚಿಸಿದ್ದೂ, ಹೇಳುವುದೂ, ಮಾಡುವುದೂ ಒಂದೇ ಆಗಿರುವುದು. ಉದಾಹರಣೆಗೆ ನೌಕರರಿಗೆ ಒಂದು ಭರವಸೆಯನ್ನು ಕೊಟ್ಟರೆ, ಅದನ್ನು ಕೃತಿಶಃ ನಡೆಸುವುದು ಅಥವಾ ಕನಿಷ್ಠಪಕ್ಷ ಕೃತಿಗಿಳಿಸಲು ನಿಜವಾದ ಯತ್ನ ಮಾಡುವುದು ಪ್ರಾಮಾಣಿಕತೆ; ಹಾಗೆ ಮಾಡದಿದ್ದರೆ ಅದು ಅಪ್ರಾಮಾಣಿಕತೆಯಾಗುತ್ತದೆ; ಮೋಸಗಾರಿಕೆಯಾಗುತ್ತದೆ. ಮೋಸಕ್ಕೆ ಒಳಗಾದವನು ತನಗಾದ ಅವಮಾನವನ್ನೂ, ಆಘಾತವನ್ನೂ ಮರೆಯುವುದು ಕಷ್ಟ. ಅದು ಒಂದಲ್ಲ ಒಂದು ರೂಪದಲ್ಲಿ ಒಂದಲ್ಲ ಒದು ಸಂದರ್ಭದಲ್ಲಿ, ಸ್ಫೋಟವಾಗದೇ ಇರುವುದಿಲ್ಲ. ಒಂದು ವೇಳೆ ಸ್ಫೋಟವಾಗದೆ ಹೋದರೆ, ಒಳಗೊಳಗೇ ಉರಿಯುತ್ತಿರುತ್ತದೆ. ಆದ್ದರಿಂದ ಪ್ರಾಮಾಣಿಕತೆಯಿಂದ ಮನುಷ್ಯನ ಹೃದಯವನ್ನು ಗೆಲ್ಲಲು ಸಾಧ್ಯ. ಆಡಿದ ಮಾತನ್ನು, ನೀಡಿದ ಭರವಸೆಯನ್ನು, ಕೃತಿಶಃ ನಡೆಸುವು ದರಲ್ಲಿ ಯಶಸ್ವಿಯಾಗದಿದ್ದರೂ, ಪ್ರಯತ್ನ ಪ್ರಾಮಾಣಿಕವಾಗಿದ್ದರೆ, ಅದಕ್ಕೆ ಬೆಲೆ ಇದೆ, ಗೌರವ ಇದೆ, ಅದು ಸತ್ಪರಿಣಾಮವನ್ನು ಮಾಡುತ್ತದೆ.</p>
  <p>‘ಯಶಸ್ಸಿನ ನಿಚ್ಚಣಿಕೆಯನ್ನೇರಲು ನಮ್ಮ ನಮ್ಮ ಕೆಲಸದ ಬಗ್ಗೆ ಪರಿಪೂರ್ಣ ಜ್ಞಾನವೂ ನಮಗಿರಬೇಕಾಗುತ್ತದೆ. <span class="en">Knowledge is power</span> ಎನ್ನುವ ಮಾತಿನಲ್ಲಿ ತಾನು ಮಾಡಬೇಕಾದ ಕೆಲಸದ ಬಗ್ಗೆ ಪೂರ್ಣವೂ, ನಿಷ್ಪಕ್ಷವೂ ಆದ ಜ್ಞಾನದ ಆವಶ್ಯಕತೆಯನ್ನೇ ಒತ್ತಿ ಹೇಳಲಾಗಿದೆ. ಅದರ ಜೊತೆಗೆ ಸಾಮಾನ್ಯ ಜ್ಞಾನ ಅಥವಾ ಅನ್ಯಕ್ಷೇತ್ರದಲ್ಲಿ ಗಳಿಸಿದ ಜ್ಞಾನ. ಅದು ಕಲೆಯೋ, ಸಾಹಿತ್ಯವೋ, ರಾಜಕೀಯವೋ, ತತ್ತ್ವಜ್ಞಾನವೋ ಆಗಿರಬಹುದು ಅಥವಾ ಭಾಷೆಗಳಿದ್ದಿರ ಬಹುದು. ಹೆಚ್ಚು ಭಾಷೆಗಳನ್ನು ಬಲ್ಲವನು, ಹೆಚ್ಚು ವಿಷಯಗಳನ್ನು ತಿಳಿದವನು, ತಾನು ಮಾಡುವ ಕೆಲಸವನ್ನು ಹೆಚ್ಚು ತಿಳುವಳಿಕೆಯಿಂದ ಮಾಡಲು ಸಾಧ್ಯವಾಗುತ್ತದೆ. ಅಲ್ಲದೆ ತನ್ನ ಸಹೋದ್ಯೋಗಿ ಗಳ ಮೇಲೆ ಉತ್ತಮ ಪ್ರಭಾವ ಬೀರಲು ಸಾಧ್ಯವಾಗುತ್ತದೆ. <span class="en">Professional and General Knowledge*</span> ಇವೆರಡೂ ಕಡಿಮೆಯಾದಷ್ಟೂ ಅನ್ಯರ ಮೇಲೆ ನಮ್ಮ ಪ್ರಭಾವ ಕಡಿಮೆ ಯಾಗುತ್ತಾ ಹೋಗುತ್ತದೆ. ಅದರಲ್ಲೂ <span class="en">Professional Knowledge</span> ಕಡಿಮೆಯಾದಾಗ ಮುಂದೆ ನಗೆಗೀಡಾಗುವ ಪರಿಸ್ಥಿತಿಯುಂಟಾಗಬಹುದು. ಆದ್ದರಿಂದ ಜ್ಞಾನ ಅತ್ಯಂತ ಮುಖ್ಯವಾದ ಶಕ್ತಿ. ಜ್ಞಾನದೀಪವನ್ನು ಕುಂದದಂತೆ, ನಂದದಂತೆ, ನೋಡಿಕೊಳ್ಳುವುದು ಕಾರ್ಯದಕ್ಷತೆಗೆ ಅತೀ ಅಗತ್ಯ.</p>
  <p>‘ಹಾಸ್ಯಪ್ರಜ್ಞೆ ಮತ್ತು ಸರಸತೆ–ಇವು ಆಫೀಸು ಜೀವನದಲ್ಲಿ ಎದುರಾಗುವ ಅನೇಕ ಸಮಸ್ಯೆ ಗಳನ್ನು ಎದುರಿಸುವಲ್ಲಿ ತುಂಬಾ ಸಹಕಾರಿ. ಮುಖ್ಯವಾಗಿ ಮನಸ್ಸು ಉಲ್ಲಾಸದಲ್ಲಿರುವಾಗ ಎಂಥ ಸೀರಿಯಸ್ ಸಮಸ್ಯೆಯೂ ದೊಡ್ಡದಾಗುವುದಿಲ್ಲ. ಉಲ್ಲಾಸ ಇಲ್ಲದಾಗ ಸಣ್ಣಪುಟ್ಟ ವಿಷಯಗಳೂ ದೊಡ್ಡಸಮಸ್ಯೆಗಳಾಗಿ ತೋರಿ, ಆಫೀಸಿನ ಸಮತೋಲನವನ್ನು ಕೆಡಿಸುವುದುಂಟು. ಆದ್ದರಿಂದ ನೌಕರರ ಮನಸ್ಸನ್ನು ಉಲ್ಲಾಸದ ಸ್ಥಿತಿಯಲ್ಲಿರಿಸಲು ಸಾಧ್ಯವಾದ ಪ್ರಯತ್ನ ಮಾಡುವುದು ಕಾರ್ಯದಕ್ಷತೆಗೆ ತುಂಬಾ ಸಹಕಾರಿಯಾಗುತ್ತದೆ. ಈ ಕೆಲಸದಲ್ಲಿ <span class="en">sense of humour</span> ಮತ್ತು ಸರಸತೆ ಸಾಕಷ್ಟು ಪರಿಣಾಮಕಾರಿಯಾಗುತ್ತವೆ. ಆದರೆ ಸರಸತೆ ಹರಟೆಮಲ್ಲತನವಾಗಿ ಬೆಳೆಯ ದಂತೆ ನಿಯಂತ್ರಿಸುವುದೂ ಅಷ್ಟೇ ಅಗತ್ಯ ಎನ್ನುವುದನ್ನು ಮರೆಯಬಾರದು. ಗಂಭೀರ ಜಗಳ ವಾಗಬಹುದಾದಂಥ ಸಂದರ್ಭವನ್ನು ಸರಿಯಾದ ಹಾಸ್ಯ ಚಟಾಕಿಗಳಿಂದ ನಿವಾರಿಸಲು ಸಾಧ್ಯ. ಹಾಗೆಯೇ ಹಾಸ್ಯಪ್ರಜ್ಞೆ ಔಚಿತ್ಯ ಮೀರಿದರೆ ಅದೇ ಗಂಭೀರ ಪ್ರಕರಣಕ್ಕೆ ಕಾರಣವಾಗಬಹುದು. ಆದರೂ ಬಹುಮಟ್ಟಿಗೆ ಹಾಸ್ಯಪ್ರಜ್ಞೆ ಸರಸತೆಗಳು ಸಮಸ್ಯೆಗಳನ್ನು ನಿವಾರಿಸುವುದಕ್ಕೆ ಸೌಹಾರ್ದ ವನ್ನು ಬೆಳೆಸುವುದಕ್ಕೆ ಸಹಕಾರಿಯಾಗುತ್ತವೆ. ಅವುಗಳ ಔಚಿತ್ಯಪೂರ್ಣ ಪ್ರಯೋಗ ಬದುಕಿನ ಯಶಸ್ಸಿಗೆ ಬಹುದೊಡ್ಡ ಕೊಡುಗೆಯಾಗಬಲ್ಲದು.’</p>
  <div/>
  <div>ಬಾಂಧವ್ಯದ ಬೆಸುಗೆ</div>
  <p>ವಿವಿಧತೆಯಲ್ಲಿ ಏಕತೆ ಪ್ರಕೃತಿಯ ಒಂದು ವೈಶಿಷ್ಟ್ಯ. ಮಾವಿನಮರದ ಎಲೆಗಳೆಲ್ಲ ಮಾವಿನ ಎಲೆಗಳೇ. ಆದರೆ ಲಕ್ಷ ಲಕ್ಷ ಎಲೆಗಳಲ್ಲಿ ಒಂದು ಇನ್ನೊಂದರಂತಿಲ್ಲ. ಒಂದೇ ಜಾತಿಯ ಲಕ್ಷ ಲಕ್ಷ ಪಕ್ಷಿಗಳಲ್ಲಿ ಒಂದರಂತೆ ಒಂದಿಲ್ಲ. ಮಾನವ ಕುಲ ಒಂದೇ, ಆದರೆ ವ್ಯಕ್ತಿಗಳೊಳಗಣ ಅಂತರ ಎಷ್ಟು ಸ್ಪಷ್ಟ! ಎಲ್ಲರನ್ನು ಚುಚ್ಚಿದರೂ ರಕ್ತ ಹೊರಚಿಮ್ಮುತ್ತದೆ. ಆದರೆ ಆ ರಕ್ತದಲ್ಲಿ ಸೂಕ್ಷ್ಮ ಪ್ರಭೇದಗಳು. ಅನಾರೋಗ್ಯ, ಅಸ್ವಸ್ಥತೆ ಎಂದರೆ ಒಂದೇ ಅರ್ಥ. ಆದರೆ ರೋಗಗಳಲ್ಲಿ ಸಾವಿರ ಹೆಸರಿನ ಸಾವಿರ ವಿಧಗಳಿರಬಹುದು. ಸೇವಿಸುವ ವಸ್ತು ಎನ್ನುವ ದೃಷ್ಟಿಯಿಂದ ಆಹಾರ ಒಂದೇ. ರುಚಿಯ ದೃಷ್ಟಿಯಿಂದ ಎಷ್ಟು ವೈವಿಧ್ಯ!</p>
  <p>ಗೌತಮಬುದ್ಧ ಮನುಷ್ಯರನ್ನು ಅವರ ಆಸಕ್ತಿ, ಗಮನ, ಪರಿಸರ–ಇವುಗಳ ದೃಷ್ಟಿಯಿಂದ ನಾಲ್ಕು ವಿಧಗಳಾಗಿ ವಿಂಗಡಿಸಿದ :</p>
  <p>1. ಕತ್ತಲೆಯಿಂದ ಕತ್ತಲೆಗೆ ಹೋಗುವವರು.</p>
  <p>2. ಬೆಳಕಿನಿಂದ ಕತ್ತಲೆಗೆ ಹೋಗುವವರು.</p>
  <p>3. ಕತ್ತಲೆಯಿಂದ ಬೆಳಕಿನೆಡೆಗೆ ಹೋಗುವವರು.</p>
  <p>4. ಬೆಳಕಿನಿಂದ ಬೆಳಕಿನೆಡೆಗೆ ಹೋಗುವವರು.</p>
  <p>ಕೊಳಚೆ ಪ್ರದೇಶದಲ್ಲಿ ಹುಟ್ಟಿದ ಮಗುವನ್ನು ನೆನೆಸಿಕೊಳ್ಳಿ. ಮಗು ಹೇಗೋ ಬೆಳೆಯುತ್ತದೆ. ಶೌಚವಿಲ್ಲ, ಆಚಾರವಿಲ್ಲ, ಆರೋಗ್ಯವೂ ಚೆನ್ನಾಗಿಲ್ಲ. ವಿದ್ಯೆಯಿಲ್ಲ, ಹೊಟ್ಟೆ ಹೊರೆಯುವ ಹಂಬಲವಿದೆ. ಸತ್ಸಂಗವಿಲ್ಲ, ಸತ್ಸಂಸ್ಕಾರಗಳನ್ನು ಆ ಮಗುವಿನಲ್ಲಿ ರೂಪಿಸುವವರಿಲ್ಲ. ಆತ ಹೇಗೋ ಬೆಳೆಯುತ್ತಾನೆ. ದುಷ್ಟಕೂಟಕ್ಕೆ ಸೇರಿಕೊಳ್ಳುತ್ತಾನೆ. ಒಂದು ದಿನ ಈ ಜಗತ್ತಿನಿಂದ ಯಾವ ಉದಾತ್ತ ಭಾವನೆಗಳನ್ನೂ, ಸಂಸ್ಕಾರಗಳನ್ನೂ ಸಂಗ್ರಹಿಸದೆ ನಿರ್ಗಮಿಸುತ್ತಾನೆ. ಇವನು ಕತ್ತಲೆಯಿಂದ ಕತ್ತಲೆಗೆ ಹೋದಂತಾಯಿತು.</p>
  <p>ಅಂಥ ಕೊಳಚೆ ಪ್ರದೇಶದಲ್ಲಿ ಜನಿಸಿದ ಮಗು ಬೆಳೆದು ದೊಡ್ಡವನಾದ. ಯಾವುದೋ ಕೆಲಸ ಕಾರ್ಯಕ್ಕಾಗಿ ನಗರಕ್ಕೆ ಹೋಗಿದ್ದ. ಅಲ್ಲಿ ಅವನ ದಕ್ಷತೆಯನ್ನು ಕಂಡು ವ್ಯಾಪಾರಿಗಳೊಬ್ಬರು ಅವನಿಗೆ ವಿದ್ಯೆಯನ್ನೂ, ತರಬೇತಿಯನ್ನೂ ಕೊಡುತ್ತಾರೆ. ಪಾಲಿಗೆ ಬಂದ ಕರ್ತವ್ಯವನ್ನು ನಿಷ್ಠೆ ಯಿಂದ ಮಾಡಿ ಒಳ್ಳೆಯ ಕೆಲಸಗಾರನೆನಿಸಿಕೊಳ್ಳುತ್ತಾನೆ. ಮುಂದೆ ದೊಡ್ಡ ವ್ಯಾಪಾರಿಯೂ ಆಗು ತ್ತಾನೆ. ಧನ ಸಂಪಾದನೆಯ ಜೊತೆಗೆ ವಿನಯ, ಸಂಸ್ಕೃತಿಗಳನ್ನೂ ಬೆಳೆಸಿಕೊಳ್ಳುತ್ತಾನೆ. ಈತ ಕತ್ತಲೆಯಿಂದ ಬೆಳಕಿನೆಡೆಗೆ ಬಂದಂತೆ ಅಲ್ಲವೇ?</p>
  <p>ಕೆಲವರೇನೋ ಒಳ್ಳೆಯ ಮನೆ ಪರಿಸರಗಳಲ್ಲಿ ಈ ಜಗತ್ತಿನ ಬೆಳಕನ್ನು ಕಾಣುತ್ತಾರೆ. ಯಾವ ತೆರನಾದ ಕೊರತೆ ಇಲ್ಲದೇ ಬೆಳೆಯುತ್ತಾರೆ. ವಿದ್ಯಾಬುದ್ಧಿ ಸಂಪನ್ನರ ಜೊತೆಯಲ್ಲಿ ಓಡಾಡು ತ್ತಾರೆ. ಸ್ವಭಾವತಃ ಒಳ್ಳೆಯವರೇ, ಆದರೆ ದುರ್ಯೋಧನ ಕ್ಲಬ್ನ ಮೆಂಬರಿಕೆ ಅಕಸ್ಮಾತ್ ದೊರೆತು ದುಶ್ಚಟಗಳಿಗೆ ಬಲಿಯಾಗಿ, ದುರ್ಬಲರಾಗಿ, ರೋಗಗ್ರಸ್ತರಾಗಿ ಜಗತ್ತನ್ನು ತೊರೆಯು ತ್ತಾರೆ. ಇವರು ಬೆಳಕಿನಿಂದ ಕತ್ತಲೆಯೆಡೆಗೆ ಪಯಣಿಸಿದಂತೆ.</p>
  <p>ಆಗಲೇ ಒಳ್ಳೆಯ ಕುಟುಂಬದಲ್ಲಿ ಜನಿಸಿದ್ದಾರೆ. ಶೈಶವದಿಂದಲೇ ಶುಭ ಸಂಸ್ಕಾರಗಳಿಂದ ಕೂಡಿದ್ದಾರೆ. ಸಜ್ಜನರೂ, ಸುಸಂಸ್ಕೃತರೂ, ಧರ್ಮಭೀರುಗಳಾದ ತಂದೆತಾಯಿಗಳು. ಮಹಾ ತ್ಮರ, ಸಿದ್ಧಪುರುಷರ ಸಹವಾಸ ಹಾಗೂ ಮಾರ್ಗದರ್ಶನ. ಆತ್ಮಸಾಕ್ಷಾತ್ಕಾರದ ಪಥದಲ್ಲಿ ಮುನ್ನಡೆದು ದಿವ್ಯಾನಂದವನ್ನು ಪಡೆಯುತ್ತಾರೆ–ಇಂಥವರು. ಇವರು ಬೆಳಕಿನಿಂದ ಬೆಳಕಿನೆಡೆಗೆ ಹೋದಂತಾಯಿತು.</p>
  <p>ಸಂಸ್ಕೃತ ಕವಿ, ದಾರ್ಶನಿಕ ಭರ್ತೃಹರಿಯ ಮಾತು ಸಮಾಜದ ಸ್ಥಿತಿ ಗತಿಯನ್ನು ಅಳೆಯುವ ಕೀಲಿಕೈಯಂತಿದೆ. ಮನುಷ್ಯ ಸಮಾಜದಲ್ಲಿ ವಿವಿಧ ವ್ಯಕ್ತಿಗಳ ಗುಣಕರ್ಮಗಳನ್ನೂ, ವರ್ತನೆಯ ವಿಧಾನಗಳನ್ನೂ, ಶ್ಲೋಕವೊಂದರಲ್ಲಿ ತಿಳಿಸುತ್ತಾನೆ–</p>
  <p>ತಮ್ಮ ಸುಖಸೌಕರ್ಯಗಳನ್ನು ಚಿಂತಿಸದೆ, ಬಹುಜನರ ಹಿತಕ್ಕಾಗಿ ಯಾವ ಪ್ರತಿಫಲಾಪೇಕ್ಷೆ ಇಲ್ಲದೆ ದುಡಿಯುವವರು ಕೆಲವರು. ತಮ್ಮ ವೈಯಕ್ತಿಕ ಕಷ್ಟ ಸಂಕಟಗಳನ್ನು ಗಮನಿಸದೆ ಪರೋಪಕಾರದಲ್ಲೇ ತಲ್ಲೀನರಾದ ಇವರನ್ನು ಕವಿ ‘ಸತ್ಪುರುಷರು’ ಎಂದು ಹೆಸರಿಸುತ್ತಾನೆ. ಇನ್ನು ಕೆಲವರು ತಮ್ಮ ಆಸೆ ಆಕಾಂಕ್ಷೆಗಳನ್ನು ಸರಿಯಾದ ರೀತಿಯಲ್ಲಿ ಸಾಧಿಸಿಕೊಳ್ಳುತ್ತ, ಇತರರಿಗೆ ತಮ್ಮಿಂದಾದ ಉಪಕಾರವನ್ನು ಮಾಡುವರು. ಇಂಥವರನ್ನು ಕವಿ ‘ಸಾಮಾನ್ಯ’ರೆಂದು ಕರೆಯು ತ್ತಾನೆ. ತಮ್ಮ ಸ್ವಾರ್ಥಸಾಧನೆಗಾಗಿ ಇತರರ ಕೊರಳನ್ನು ಕತ್ತರಿಸಲೂ ಹಿಂದೆ ಮುಂದೆ ನೋಡದ ಪಾತಕಿಗಳನ್ನು ‘ಮಾನವರಾಕ್ಷಸ’ರೆಂದು ಹೆಸರಿಸುತ್ತಾನೆ. ಆದರೆ ಯಾವ ಸ್ವಾರ್ಥವೂ ಇಲ್ಲದೆ, ಸದಾ ಇತರರಿಗೆ ಕೇಡನ್ನು ಬಗೆಯುವವರನ್ನು ‘ಏನೆಂದು ಹೆಸರಿಸಲಿ?’ ಎಂಬುದೇ ತನಗೆ ತಿಳಿಯ ದೆಂದು ಕವಿ ಹೇಳುತ್ತಾನೆ.</p>
  <p>ಮಾನವರಲ್ಲಿ ನಿದ್ರಾಮಾನವರಿದ್ದಾರೆ. ದುಡಿಮೆಯ ಮಾನವರಿದ್ದಾರೆ, ಚಿಂತನಶೀಲ ಮಾನವ ರಿದ್ದಾರೆ. ನಿದ್ರೆ ಎಲ್ಲರಿಗೂ ಬರುತ್ತದೆ. ಎಲ್ಲರಿಗೂ ಗಾಢನಿದ್ರೆಯ ಅನುಭವವಿದೆ. ಹಾಗೆಂದು ನಿದ್ರೆ ಎಲ್ಲರಿಗೂ ಸಮಾನವಲ್ಲ. ಕೆಲವರಿಗೆ ಎಷ್ಟು ನಿದ್ರೆ ಮಾಡಿದರೂ ತೃಪ್ತಿ ಇಲ್ಲ. ಕೆಲವರಿಗೆ ಆರು ಗಂಟೆ ನಿದ್ರೆ ಸಾಕು. ವಿಜ್ಞಾನಿ ನಿಕೋಲಾಯ್ ಟೆಸ್ಲಾ ಒಮ್ಮೆ ಎಪ್ಪತ್ತಾರು ಗಂಟೆಗಳ ಕಾಲ ಪ್ರಯೋಗಶಾಲೆಯಲ್ಲಿ ಎಚ್ಚೆತ್ತು ಸಂಶೋಧನೆಯಲ್ಲಿ ಮಗ್ನನಾಗಿದ್ದ ಎನ್ನುತ್ತಾರೆ. ಸ್ವಾಮಿ ವಿವೇಕಾನಂದರು ಪರಿವ್ರಾಜಕ ದಿನಗಳಲ್ಲಿ ಒಮ್ಮೆ ಮೂರು ದಿನಗಳ ಕಾಲ ಏಕಪ್ರಕಾರ ಮಾತ ನಾಡಿ, ನಿದ್ರಾಜಯಿಗಳಾಗಿ, ದಾಖಲೆ ಸ್ಥಾಪಿಸಿದ ಅತಿಮಾನುಷ ವ್ಯಾಪಾರವನ್ನು, ತಾವೇ ಶಿಷ್ಯರ ಹತ್ತಿರ ಮಾತಾಡುತ್ತ ತಿಳಿಸಿದ್ದರು.</p>
  <p>ಜೀವನದಲ್ಲಿ ಪಾಠವನ್ನು ಕಲಿಯುವಲ್ಲೂ ವೈವಿಧ್ಯವಿದೆ. ಇತರರು ತಪ್ಪು ಮಾಡಿದ ಬಳಿಕ ದುಃಖ ಅನುಭವಿಸುವುದನ್ನು ಕಂಡು ಪಾಠ ಕಲಿಯುವವರು ಒಂದು ವರ್ಗ. ತಾವು ತಪ್ಪು ಮಾಡಿ ನೋವು ತಿಂದು ಮತ್ತೆ ಪಾಠ ಕಲಿಯುವವರು ಇನ್ನೊಂದು ವರ್ಗ. ತಪ್ಪು ಮಾಡಿ ಎಷ್ಟು ದುಃಖ ಅನುಭವಿಸಿದರೂ ಪಾಠ ಕಲಿಯದವರು ಮತ್ತೊಂದು ವರ್ಗ.</p>
  <p>ವೈರಾಗ್ಯದಲ್ಲೂ ವೈವಿಧ್ಯವಿದೆ–ಪುರಾಣ ವೈರಾಗ್ಯ, ಶ್ಮಶಾನ ವೈರಾಗ್ಯ, ಪ್ರಸವ ವೈರಾಗ್ಯ ಇತ್ಯಾದಿ. ಆರ್ಥಿಕವಾಗಿಯೂ ಉಳ್ಳವರು, ಇಲ್ಲದವರು, ಮಧ್ಯಮವರ್ಗದವರು ಇತ್ಯಾದಿ ವೈವಿಧ್ಯಗಳು. ಜನ-ಜೀವನದಲ್ಲಿನ ವೈವಿಧ್ಯಗಳಿಗಂತೂ ಇತಿಮಿತಿಯೇ ಇಲ್ಲ!</p>
  <p>ಚಾರಿತ್ರ್ಯ ವೈವಿಧ್ಯವೇ ವ್ಯಕ್ತಿ-ವ್ಯಕ್ತಿಯೊಳಗಿನ ಹೊಂದಾಣಿಕೆ ಕಷ್ಟಸಾಧ್ಯವಾಗುವುದಕ್ಕೆ ಕಾರಣ. ಜನ ವಿವಿಧ ಗುಂಪುಗಳಾಗಿ ವಿಂಗಡವಾಗುವ ಮೂಲ ಕಾರಣವು ಇಲ್ಲಿದೆ. ವಿಂಗಡವಾಗಿ ಪಂಗಡ ಗಳಾಗುವುದು ದೋಷವಲ್ಲ. ಆದರೆ ದ್ವೇಷಕಾರುತ್ತ, ಪರಸ್ಪರರ ನಾಶವನ್ನು ಹಾರೈಸುವ ಪ್ರವೃತ್ತಿ ಮಾತ್ರ ಅಸಹ್ಯ.</p>
  <p>ಮನುಷ್ಯರನ್ನು ಅವರ ಚಾರಿತ್ರ್ಯ ವೈಶಿಷ್ಟ್ಯಕ್ಕನುಗುಣವಾಗಿ ನಿಯಂತ್ರಿಸಲು ಉಪಯೋಗಿಸುವ ಉಪಾಯಗಳು ನಾಲ್ಕು ಎಂದು ಹಿತೋಪದೇಶದಲ್ಲಿ ಹೇಳಿದ್ದಾರೆ. ವಿಶ್ವಾಸದಿಂದ ಹೇಳುವ ಬುದ್ಧಿ ಮಾತು ಒಂದು ವಿಧ. ಇದನ್ನು ಸಾಮವೆಂದು ಕರೆಯುತ್ತಾರೆ. ಎಲ್ಲೋ ಕೆಲವರು ಈ ಉಪಾಯಕ್ಕೆ ಒಲಿಯುವರು. ಬಹುಮಾನದ ಭರವಸೆ ನೀಡಿ ಹೇಳುವ ಮಾತು ಹಲವರಿಗೆ ಆಪ್ಯಾಯಮಾನ ವೆನಿಸೀತು–ಅದೇ ದಾನ. ಮೂರನೆಯದೇ ಭೇದ–ಪೈಪೋಟಿಯ ಭಾವನೆಯನ್ನುಂಟುಮಾಡಿ ಕೆಲಸ ಮಾಡಿಸುವುದು. ಕೊನೆಯದೇ ದಂಡ–ಭಯದಿಂದ ಎಚ್ಚರಿಕೆಯನ್ನು ಕೊಟ್ಟು ಕೆಲಸ ಮಾಡಿಸುವುದು. ಅಪರಾಧಕ್ಕೆ ಸರಿಯಾದ ದಂಡವನ್ನು ವಿಧಿಸುವುದು ರಾಜನ ಕರ್ತವ್ಯ ಎಂಬ ಭಾವನೆ ಹಿಂದೆ ಇತ್ತು. ಆದರೆ ಇಂದು ದಂಡಿಸಲ್ಪಟ್ಟವನೂ, ಪ್ರಜಾಪ್ರಭುತ್ವದ ಸರ್ವಸಮತೆಯ ವಾದದ ಬಲದಿಂದ, ತನಗೆ ಸತ್ಪುರುಷರಿಗೆ ಲಭ್ಯವಾಗುವ ಉಪಚಾರವೇ ಸಿಗಬೇಕೆಂದು ವಾದಿಸ ಬಹುದು!</p>
  <p>ಕೌಟುಂಬಿಕ ಜೀವನದಲ್ಲಾಗಲೀ, ಸಾಂಘಿಕ, ಸಾಮಾಜಿಕ ಜೀವನದಲ್ಲಾಗಲೀ, ವ್ಯಕ್ತಿ-ವ್ಯಕ್ತಿ ಗಳೊಳಗಿನ ಮಧುರ ಬಾಂಧವ್ಯದ ಮೂಲಸೂತ್ರ ಯಾವುದು? ಸ್ವಾರ್ಥ ತ್ಯಾಗ. ಹಕ್ಕು, ಬಾಧ್ಯತೆ ಗಳ ಹೋರಾಟಕ್ಕಿಂತ, ಅಹಂಕಾರವನ್ನು ಮರೆತು ತನ್ನ ಪಾಲಿನ ಕರ್ತವ್ಯವನ್ನು ಪ್ರೀತಿಯಿಂದ ಮಾಡುವ ಸ್ಥೈರ್ಯ. ಇದರ ಮೂಲದಲ್ಲಿ ಕೆಲಸ ಮಾಡುವ ತಥ್ಯ–ಭಗವಂತನಲ್ಲಿ ಶ್ರದ್ಧೆ. ಬಾಯಿಯಲ್ಲಿ ತನಗೆ ದೇವರಲ್ಲಿ ನಂಬಿಕೆ ಇದೆ ಅಥವಾ ಇಲ್ಲ ಎಂದರೂ, ಸ್ವಾರ್ಥ, ಒಣಜಂಭ, ಅಹಂಕಾರವನ್ನು ದೂರಮಾಡಿ, ತಾಳ್ಮೆಯಿಂದ ತನ್ನ ಕರ್ತವ್ಯಪಾಲನೆಯ ಮೂಲಕ, ವಿಶ್ವ ನಿಯಾಮಕನನ್ನು ತುಷ್ಟಿಗೊಳಿಸಬೇಕೆನ್ನುವ ವ್ಯಕ್ತಿ ಶಾಂತಚಿತ್ತನಾಗಿರಬಲ್ಲ. ಚಿಂಕ್ರೋಭದ ತೊಂದರೆಗಳಿಂದ ಮುಕ್ತನಾಗಬಲ್ಲ. ಲೋಕದ ವ್ಯವಹಾರದಲ್ಲಿ, ಆಸೆಗಳನ್ನು ತೃಪ್ತಿಪಡಿಸಿ ಕೊಳ್ಳುವ ಆತುರದಲ್ಲಿ, ಮನುಷ್ಯ ತಾನು ಮಾಡುತ್ತಿರುವುದು ಧರ್ಮವೇ ಎಂದು ಯೋಚಿಸುತ್ತ ಮುಂದೆ ಹೆಜ್ಜೆ ಇಡಬೇಕು.</p>
  <div>ಎಲ್ಲರನು ಸಲಹುವನು</div>
  <p>ಈ ಎಲ್ಲ ಕಷ್ಟಕೋಟಲೆಗಳ ನಡುವೆಯೂ, ಪಾರುಮಾಡೆಂದು ದೇವರೊಡನೆ ಮೊರೆ ಹೋಗು ವುದರಿಂದ ಚಿಂಕ್ರೋಭದ ಕಾಟವಿರಲಿ, ಬೇರಾವ ಕಷ್ಟಕಂಟಕಗಳೇ ಇರಲಿ, ಅವೆಲ್ಲ ಕರಗಿಯೇ ಹೋಗುವುದು ಖಂಡಿತ. ಆ ಕಷ್ಟಗಳನ್ನೆಲ್ಲ ದೇವರೊಡ್ಡುವ ಸತ್ವಪರೀಕ್ಷೆ ಎಂದೇ ಎಣಿಸಿ ಎದುರಿಸ ಬೇಕು. ಅವುಗಳಿಂದಾಗಿಯೇ ನಮ್ಮ ವ್ಯಕ್ತಿತ್ವಕ್ಕೆ ಪುಟವಿಟ್ಟಂತಾಗುವುದು. ಸಾವಿರ ಉಳಿ ಏಟಿನಿಂದ ತಾನೇ ಒಂದು ಶಿಲ್ಪ?</p>
  <p>ಭಗವಂತ ಭಕ್ತವತ್ಸಲ, ಕರುಣಾಸಾಗರ, ದಯಾನಿಧಿ, ಭಕ್ತನ ಮೊರೆ ತೀವ್ರವಾಗಿದ್ದರೆ, ಎಂದರೆ ನೀವು ಸರಿಯಾಗಿ <span class="en">apply</span> ಮಾಡಿದ್ದರೆ, ಒಂದೋ ಅಭಯವನ್ನಿತ್ತು ಆತ <span class="en">reply</span> ಕೊಡು ತ್ತಾನೆ, ಇಲ್ಲವಾದರೆ ನೀವು ಬೇಡಿದ್ದನ್ನು <span class="en">supply</span> ಮಾಡಿ ನಿಮ್ಮನ್ನು ಸಲಹುತ್ತಾನೆ. ಹಾಗಾಗಿ ಬಿಡದೆ ಆತನ ನಾಮಸ್ಮರಣೆ ಮಾಡುತ್ತಿದ್ದರೆ, ಆತನ ಬೆಂಗಾವಲು ತಪ್ಪುವುದೇ ಇಲ್ಲ. ಸ್ತುತಿ, ಭಜನೆ, ಪಾರಾಯಣಗಳಿಂದಲೂ ಆತನಲ್ಲಿ ಭಕ್ತಿಯನ್ನು, ಅಂದರೆ ದೃಢವಾದ ನಂಬಿಕೆಯನ್ನು ಬೆಳೆಸಿಕೊಳ್ಳಬೇಕು.</p>
  <p>ನಮ್ಮಲ್ಲಿ ಹೆಚ್ಚಿನವರ ದೇವರಲ್ಲಿನ ನಂಬಿಕೆ ಮಕ್ಕಳು ಆಟಕ್ಕಾಗಿ ‘ದೇವರಾಣೆ’ ಎಂದಷ್ಟೇ ಬಲವುಳ್ಳ ನಂಬಿಕೆ! ದೇವರಲ್ಲಿ ನಿಜವಾದ ನಂಬಿಕೆ ಬಂದರೆ ಎಲ್ಲ ಸಮಸ್ಯೆಗಳೂ ಇತ್ಯರ್ಥ ವಾದಂತೆ. ನಂಬಿಕೆ ಇಲ್ಲದಿದ್ದಲ್ಲಿ ಅಥವಾ ಸ್ವಲ್ಪ ಮಾತ್ರವಿದ್ದಲ್ಲಿ, ಅದನ್ನು ಪಡೆದು ವೃದ್ಧಿಗೊಳಿಸಿ ಕೊಳ್ಳಲು ಎಲ್ಲರಿಗೂ ಸಾಧ್ಯ. ಖಂಡಿತ ಅಸಾಧ್ಯವಿಲ್ಲ. ಇದು ಒಂದೇ ದಿನದಲ್ಲಿ ಆಗುವ ಕೆಲಸ ವಲ್ಲ ಅಥವಾ ಪೇಟೆಗೆ ಹೋಗಿ ತರಕಾರಿ ತಂದಂತಲ್ಲ. ದೀರ್ಘಕಾಲದ ಸಾಧನೆ, ಭಜನೆ, ನಿಷ್ಠೆಯ ಪ್ರಾರ್ಥನೆ, ಸತ್ಸಂಗ, ಸದ್ಗ್ರಂಥಗಳ (ಸಂತರ, ಶ್ರೀಸಾಮಾನ್ಯರ ಬದುಕಿನಲ್ಲಿ ಭಗವಂತನ ಕೃಪೆ ಒದಗಿದ ರೀತಿ, ವಿಧಾನಗಳನ್ನು ಕುರಿತ) ಅಧ್ಯಯನ ಹಾಗೂ ಸ್ವಲ್ಪವಾದರೂ ಸ್ವಾನುಭವ– ಇವುಗಳಿಂದ ಶ್ರದ್ಧೆ ದೃಢವಾಗುವುದು. ಶ್ರದ್ಧೆ ದೃಢವಾಗುವವರೆಗೂ ಕಾಯುತ್ತ ಕೂಡಬೇಕಿಲ್ಲ. ಅತ್ಯಂತ ಆಪ್ತರನ್ನು ಸಮೀಪಿಸಿ ನಮ್ಮ ದುಃಖಸಂಕಟಗಳನ್ನು ಅವರೆದುರು ತೋಡಿಕೊಂಡು ಸಹಾಯ ಯಾಚಿಸುವಂತೆ, ಭಗವಂತನಲ್ಲಿ ಕಂಬನಿದುಂಬಿ, ಏಕಾಂತದಲ್ಲಿ ನಿರಂತರ ಪ್ರಾರ್ಥನೆ ಸಲ್ಲಿಸಿದರೂ ಎಷ್ಟೋ ಒಳಿತಾಗುವುದು; ಮನಃಸ್ಥೈರ್ಯ ಉದಿಸುವುದು. ಸಂಕಟ ಬಂದಾಗ ಜನ ಬೇರೆ ಬೇರೆ ದೇವಾಲಯಗಳಿಗೆ ಹೋಗಿ, ಹರಕೆ, ಕಾಣಿಕೆಗಳನ್ನು ಸಲ್ಲಿಸಿ ಪ್ರಾರ್ಥಿಸುತ್ತಾರೆ. ಇದರಿಂದ ಅಲ್ಪಸ್ವಲ್ಪ ಉಪಯೋಗವಾಗುವುದು. ಶ್ರದ್ಧೆ ಇದ್ದಲ್ಲಿ ಇನ್ನೂ ಹೆಚ್ಚಿನ ಉಪಯೋಗ ವಾಗುವುದು. ಸದ್ಯದ ಪರಿಸ್ಥಿತಿಗೆ ಏನೇ ಕಾರಣವಿರಲಿ, ಭಗವಂತನಿಗೆ ಅಸಾಧ್ಯವಾದುದು ಯಾವುದೂ ಇಲ್ಲ ಎಂಬ ಶ್ರದ್ಧೆ, ಅದಕ್ಕನುಗುಣವಾದ ಪ್ರಾರ್ಥನೆ, ಮನಸ್ಸಿಗೆ ಅಪಾರ ಸ್ಥೈರ್ಯ ನೀಡಬಲ್ಲುದು. ನೆನಪಿಡಿ :</p>
  <p>ಶ್ರದ್ಧಾರಹಿತ ಪ್ರಾರ್ಥನೆ ಸ್ಟ್ಯಾಂಪ್ರಹಿತ ಪತ್ರದಂತೆ.</p>
  <p>ಭಕ್ತಿರಹಿತ ಪ್ರಾರ್ಥನೆ ವಿಳಾಸರಹಿತ ಪತ್ರದಂತೆ.</p>
  <p>ಶ್ರದ್ಧಾಭಕ್ತಿಸಹಿತ ವ್ಯಾಕುಲತೆಯಿಂದ ಮಾಡಿದ ಪ್ರಾರ್ಥನೆ ಟೆಲಿಗ್ರಾಂ ಕೊಟ್ಟಂತೆ.</p>
  <div>ಅಧ್ಯಾತ್ಮದ ಔನ್ನತ್ಯ, ಕರ್ತವ್ಯದ ಸಾರ್ಥಕ್ಯ</div>
  <p>‘ಈಸಬೇಕು ಇದ್ದು ಜೈಸಬೇಕು’ ಎಂಬ ದಾಸರ ನುಡಿಯನ್ನು ಅಕ್ಷರಶಃ ಪಾಲಿಸುತ್ತ ಆಧ್ಯಾತ್ಮಿಕ ವಾಗಿ ಮುನ್ನಡೆದ, ಸಂಸಾರದಲ್ಲಿದ್ದರೂ ಅದಕ್ಕಂಟಿಕೊಳ್ಳದೆ, ಧೈರ್ಯದಿಂದ ಸಾರ್ಥಕಜೀವನ ನಡೆಸಿದ ತಾಯಿಯೊಬ್ಬರು ಕೊನೆಗಾಲದಲ್ಲಿ ತಮ್ಮ ಮಗನನ್ನು ಹತ್ತಿರ ಕರೆದು ತಮ್ಮ ಬದುಕಿನಲ್ಲಿ ಕಲಿತ ಪಾಠಗಳನ್ನು ಕುರಿತು ಹೀಗೆಂದರು: ‘ಭಗವಂತನನ್ನು ನೆನೆಯದ ಮನ ಅಪವಿತ್ರ, ಆತನ ಸ್ಮರಣೆ ಮಾಡದ ದಿನ ಅಮಂಗಳ–ಎಂದು ನನ್ನ ಬಾಲ್ಯದಲ್ಲೇ ನನ್ನ ಹಿರಿಯರಿಂದ ನಾನು ಕಲಿತದ್ದನ್ನು ಅಕ್ಷರಶಃ ಪಾಲಿಸಲು ಯತ್ನಿಸಿದೆ. ದೇವರ ಕೋಣೆಯಲ್ಲಿರುವ ದೇವರು ನಾವು ಮಾಡುವ ಕೆಲಸ ಕಾರ್ಯಗಳನ್ನು ತದೇಕಚಿತ್ತದಿಂದ ನೋಡುತ್ತಾನೆ ಎಂದು ಚಿಕ್ಕಂದಿನಲ್ಲಿ ತಿಳಿದು, ನನ್ನ ಕೆಲಸದಲ್ಲಿ ನಾಜೂಕುತನ, ಚೊಕ್ಕಟತನಗಳನ್ನು ಕಲಿತೆ. ಅನಂತರ ಪತಿಯೇ ದೇವರು ಎಂದು ತಿಳಿದಾಗ, ಪತಿಗೆ ಎಳ್ಳಷ್ಟೂ ಬೇಸರವಾಗದಂತೆ ಅವರ ನೆರಳಾಗಿ ಬಾಳಿ ಬದುಕಿದೆ. ಈ ಮಧ್ಯೆ ಅವರೆಣಿಕೆಯಂತೆ ನಾನು ಸಹಕರಿಸಲಾರದಾದಾಗ ಅವರ ಕ್ಷಮೆ ಕೇಳಿದೆ. ದೇವರ ಎದುರು ಕಣ್ಣೀರಿಟ್ಟು ನನ್ನನ್ನು ತಿದ್ದುವಂತೆ ಬೇಡಿದೆ. “ಚಿನ್ನ, ಸೀರೆ, ವಾಚು, ಪಾದರಕ್ಷೆ ಇತ್ಯಾದಿ ಯಾವ ವಸ್ತುವ್ಯಾಮೋಹವೂ ನನ್ನನ್ನು ಕಾಡದೆ, ಹೇ ದೇವರೆ, ನಿನ್ನ ನಾಮದಲ್ಲಿ ರುಚಿಕೊಟ್ಟು, ನಿನ್ನ ರಾಜ್ಯದಲ್ಲಿ ಎಲ್ಲರೂ ನಿನ್ನ ಪ್ರತಿನಿಧಿಗಳೇ ಎಂದು ತಿಳಿದುಕೊಂಡು ಎಂತಹ ಪೆಟ್ಟನ್ನೂ, ಎಂತಹ ಅವಮಾನವನ್ನೂ, ತಾಳ್ಮೆಯಿಂದ, ಸಹಿಸಿಕೊಳ್ಳುವ ಶಕ್ತಿಕೊಡು ದೇವಾ!” ಎಂದು ಕಣ್ಣೀರಿಟ್ಟು ದಿನಂಪ್ರತಿ ದೇವರಲ್ಲಿ ಅಳುತ್ತಿದ್ದೆ. ಮಕ್ಕಳು ದೇವರು ಕೊಟ್ಟ ವರ ಎಂದು, ಅವರ ಆರೈಕೆ ಮಾಡುವಾಗಲೂ, “ಸಾಕ್ಷಾತ್ ದೇವರು ನೋಡುತ್ತಿದ್ದಾನೆ, ಗಂಡನಿಗೆ ಬೇಸರವಾಗದಂತೆ ಮಕ್ಕಳ ಆರೋಗ್ಯ ಕಾಪಾಡಬೇಕು” ಎಂಬ ಏಕಮೇವ ಉದ್ದೇಶದಿಂದ, ನನ್ನ ಕರ್ತವ್ಯವನ್ನು ಪರಿಪಕ್ವವಾದ ರೀತಿಯಲ್ಲಿ ಮಾಡಿದ್ದೆ. ಮಕ್ಕಳು ಅಳುವುದು, ಹಟ ಮಾಡುವುದು ಎಂದರೆ ಅವರಿಗೆ ಆಗುತ್ತಿರಲಿಲ್ಲ. ಈ ಎಲ್ಲ ಷರತ್ತುಗಳು ಭಗವಂತ ನನಗೊಡ್ಡಿದ ಸವಾಲು ಎಂದು ದೃಢವಾಗಿ ನಂಬಿ ನಾನು ಬಾಳುತ್ತಿದ್ದೆ. ಬಂದ ಸೊಸೆ ಹೊಂದಿಕೊಳ್ಳದಾದಾಗ ಪುನಃ ಕಣ್ಣೀರಿಟ್ಟು ಬೇಡಿದೆ. ಆಗ ನನಗೆ ದೊರೆತ ದೇವರ ಸಂದೇಶ ಏನು ಗೊತ್ತೆ? “ನೋಡು, ಎಲ್ಲವೂ ನಿನಗೆ ಅನುಕೂಲ ವಾಗಿದ್ದರೆ ನೀನು ಮಾಯೆಯತ್ತ ಪಯಣಿಸುವೆಯಲ್ಲವೆ? ಮಾತೆಯ ದರ್ಶನವಾಗಬೇಕಾಗಿರುವ ಈ ಕಾಲದಲ್ಲಿ ಮಾಯೆಯ ದಾರಿಯಿಂದ ದೂರವಿರಲು, ನಿನ್ನ ತಾಳ್ಮೆ ಇನ್ನೂ ಪ್ರಕಟಗೊಳ್ಳಲು, ವಿಧಿಯು ಸೊಸೆಗೆ ಈ ಬುದ್ಧಿ ಕೊಟ್ಟಿದೆ, ಮಗೂ ಸಹಿಸಿಕೋ” ಎಂಬುದಾಗಿ. ನೋಡು, ಅಂದಿ ನಿಂದ ಮೊಮ್ಮಕ್ಕಳ ಲಾಲನೆಪಾಲನೆಯ ಹೊಣೆಯೂ ನನ್ನ ಮೇಲೆ ಬಿತ್ತು. ಚಿನ್ನ ಪುಟಗೊಳ್ಳಲು ಅಕ್ಕಸಾಲಿ ಅದನ್ನು ಕಾಯಿಸಿ, ಬಡಿದು ಹೊಡೆಯುವಂತೆ ಪರಮಾತ್ಮ ನನ್ನನ್ನು ಈ ರೀತಿಯಲ್ಲಿ ಪರಿಶುದ್ಧಗೊಳಿಸುತ್ತಾನೆ ಎಂದು ನಂಬಿ, ಹಗಲು ರಾತ್ರಿ ಕಣ್ಣಿನ ಮೇಲೆ ಕಣ್ಣಿಟ್ಟು ಮೊಮ್ಮಕ್ಕಳನ್ನು ಕಂಡೆ. ಆದರೆ ಅಲ್ಲಿಯೂ ಒಂದೇ ಒಂದು ಒಳ್ಳೆಯ ಮಾತನ್ನು ಕೇಳಲಿಲ್ಲ. ಯಾವ ಕ್ಷಣದಲ್ಲಿ ಈ ಜಗತ್ತಿನ ವ್ಯಾಮೋಹಕ್ಕೆ ಬಲಿಬಿದ್ದು ನಾನು ದೇವರಿಂದ ದೂರವಾಗುತ್ತೇನೆಂಬುದು ಖಾತ್ರಿ ಯಾಯಿತೋ, ಆಗ ನಾನೇ ಕಾಡಿ ಬೇಡಿದೆ. ದೇವರ ಸಾನ್ನಿಧ್ಯಕ್ಕಾಗಿ ಈಗ ಹಾತೊರೆಯುತ್ತಿದ್ದೇನೆ. ನಿಮ್ಮೆಲ್ಲರನ್ನೂ ತ್ಯಜಿಸಲು ಸಿದ್ಧಳಾಗಿದ್ದೇನೆ. ಮಗೂ, ಯಾರಿಗೆ ಈ ಬಾಳು ಶಾಶ್ವತ? ನಾನೇನೂ ಓದಿ ಪರೀಕ್ಷೆ ಪಾಸು ಮಾಡಿದವಳಲ್ಲ. ಆದರೂ ಕೈ ಹಿಡಿದ ಗಂಡನಿಗೆ, ನಂಬಿದ ದೇವರಿಗೆ, ಆತ್ಮೀಯ ಗುರುಹಿರಿಯರಿಗೆ ಅತೀವ ವಿಧೇಯತೆಯಿಂದಲೇ ನನ್ನ ಬಾಳು ಉದ್ಧಾರವಾಯಿತೆನಿಸು ತ್ತದೆ. ಜೀವನದಲ್ಲಿ ಬರುವ ದುಃಖದುಗುಡಗಳನ್ನೆಲ್ಲ ಭಗವಂತನ ಪರೀಕ್ಷೆ ಎಂದು ತಿಳಿದು ತಾಳ್ಮೆಯಿಂದ ನುಂಗಿಕೊಂಡು, ದೇವರೊಡನೆ ಬೇಡಿ ಕಾಡಿ, ಕಣ್ಣೀರು ಬಿಡುತ್ತಾ ಮುನ್ನಡೆದರೆ ಖಂಡಿತ ಶ್ರೇಯಸ್ಸಾಗುತ್ತದೆ. ಮಗೂ, ನೀನೂ ಆ ದಾರಿಯಲ್ಲಿ ಮುನ್ನಡೆಯಬೇಕು.’</p>
  <p>ಹೌದು, ಮಕ್ಕಳಲ್ಲಿ ದೈವತ್ವವನ್ನು ಕಂಡು ಮಾಡುವ ಸೇವೆಯೇ ದೇವರ ಸೇವೆ.* ಭಗವಂತನ ರಾಜ್ಯದಲ್ಲಿ ವಿಧೇಯತೆ, ಸೇವಾಪರಾಯಣತೆ ಹಾಗೂ ತಾಳ್ಮೆಗಳಿಗೇ ಮಾಕ್ಸ್R ಕೊಡಲಾಗುತ್ತದೆ. ಆದರೆ ನಾವು ಆ ಮಹಾ ಗುಣಗಳನ್ನು ಬೆಳೆಸಿಕೊಳ್ಳುತ್ತಿದ್ದೇವೆಯೇ ? ಇಂದಿನ ನಮ್ಮ ಮಕ್ಕಳಲ್ಲಿ ಬೆಳೆಸುತ್ತಿದ್ದೇವೆಯೇ? ದೇವರೆಂದರೆ ಪಳೆಯುಳಿಕೆ, ಇಂದ್ರಿಯ ಭೋಗವೇ ಸರ್ವಸ್ವ, ಸ್ವಾರ್ಥ ಸಾಧನೆಯೇ ಪರಮಗುರಿ ಎಂದೆಲ್ಲ ನಂಬಿ ನಡೆಯುವ ಆಧುನಿಕರೇ ತುಂಬಿರುವ ನಮ್ಮ ಸಮಾಜವಾಗಲಿ, ಸರಕಾರವಾಗಲಿ ಈ ಬಗ್ಗೆ ಯೋಚಿಸುತ್ತಿದೆಯೇ? ದೇಶದ ರಕ್ಷಣೆಗೆಂದು ಕೋಟಿಗಟ್ಟಲೆ ಹಣ ಸುರಿಯುವ ಸರಕಾರ, ಜನಮನದಲ್ಲಿ ದ್ವೇಷ, ಅಂಜಿಕೆ, ಅಸೂಯೆಗಳಿಗೆ ಎಳ್ಳಷ್ಟೂ ಇಂಬುಗೊಡದೆ ಪರಸ್ಪರ ಸ್ನೇಹ ಸೌಹಾರ್ದತೆಗಳನ್ನು ಉಕ್ಕಿಸಲೆಂದೇ ರಚನಾತ್ಮಕ ಧೋರಣೆ ತಳೆದರೆ ಅದೆಷ್ಟು ಚೆನ್ನ! ಆಗ ಚಿಂಕ್ರೋಭದ ಪೀಡೆ ತೊಲಗಿಸಲು ಆಟಂಬಾಂಬನ್ನೂ ಮೀರಿಸಿದ ಬಾಂಬ್ ಇದಾದೀತು!</p>
  <div>
    <span class="en"/>
  </div>
  <div>ಪುಣ್ಯಸ್ಮೃತಿಯ ಪರಂಪರೆ</div>
  <p>ಮಾತೃತ್ವದ ಈ ಆದರ್ಶವನ್ನು ಮೈಗೂಡಿಸಿಕೊಂಡು, ತ್ಯಾಗ ಸೇವೆಗಳಿಂದ ತಮ್ಮ ಬಾಳನ್ನು ಗಂಧದಂತೆ ತೇದ ಅಸಂಖ್ಯ ಮಹಾ ಮಹಿಳೆಯರು ಈ ನಾಡಿನಲ್ಲಿ ಬೆಳಗಿ ಬಾಳಿದ್ದಾರೆ. ಮಕ್ಕಳನ್ನು ಪ್ರಸವಿಸಿದ ಮಾತ್ರಕ್ಕೇ ಅವರು ಮಾತೃತ್ವದ ಮಹಾ ಪ್ರತಿನಿಧಿಗಳಾಗುತ್ತಾರೆನ್ನಲಾಗದು. ಅದಕ್ಕೆ ಆಧ್ಯಾತ್ಮಿಕ ಹಿನ್ನೆಲೆ ಬೇಕು. ನಿಃಸ್ವಾರ್ಥತೆಯ ಉತ್ತುಂಗ ಶಿಖರವನ್ನೇರಿ ಆಧ್ಯಾತ್ಮಿಕ ದಿವ್ಯಾನು ಭೂತಿಯ ಗುರಿಯಲ್ಲಿ ದೃಢವಿಶ್ವಾಸವಿರಿಸಿದ ಅಂಥವರ ಸದ್ಗುಣದ ಸೌರಭ ಸತ್ಯಾನ್ವೇಷಿಗೆ ಸ್ಫೂರ್ತಿದಾಯಕ. ಖ್ಯಾತ ವಿದ್ವಾಂಸರೂ, ಬರಹಗಾರರೂ ಆದ ಶ್ರೀ ಡಿ.ವಿ.ಜಿ. ಅವರ ‘ಭಗವ ದ್ಗೀತಾ ತಾತ್ಪರ್ಯ’ ಎಂಬ ಪುಸ್ತಕ ಪ್ರಸಿದ್ಧವಾಗಿದೆ. ನೂರಾರು ಪುಟಗಳಲ್ಲಿ ವಿಸ್ತೃತವಾಗಿ ವಿವರಿ ಸಲ್ಪಟ್ಟ ಗೀತಾ ಸಂದೇಶವು, ಒಂದೆಡೆ ಅತ್ಯಂತ ಸಾರಗರ್ಭಿತವಾಗಿ ಸೂಚಿಸಲ್ಪಟ್ಟಿದೆ. ಅದೇ ಗ್ರಂಥಕರ್ತರು ಯಾರ ಹೆಸರಿಗೆ ಗ್ರಂಥವನ್ನು ಅರ್ಪಿಸಿದರೊ ಅವರ ಬದುಕು–ಗ್ರಂಥಕರ್ತರ ಮಾತುಗಳನ್ನೇ ಕೇಳಿ: ‘ಬಾಲ್ಯದಲ್ಲಿಯೇ ಒದಗಿದ ವೈಧವ್ಯ ದುಃಖಕ್ಕೆ, ಅದು ದೈವವ್ಯವಸ್ಥೆ ಎಂದುಕೊಂಡು ತಲೆಬಾಗಿ, ಭಗವದ್ಭಕ್ತಿ, ಸದಾಚಾರ, ಶ್ರದ್ಧೆಗಳ ದೃಢಬಲದಿಂದ ಎಲ್ಲ ಕಷ್ಟ ಗಳನ್ನು ಸಹಿಸಿ, ವೃದ್ಧ ಶುಶ್ರೂಷೆ, ಅನಾಥ ಶಿಶು ಪೋಷಣೆ, ದೀನದುರ್ಬಲ ಪರಿಚರ್ಯೆ ಮೊದಲಾದ ಸತ್ಕಾರ್ಯಗಳಲ್ಲಿ ಆಯುಷ್ಯವನ್ನು ತೇಯ್ದು, ನಮ್ಮ ಪಾಲಿಗೆ ಪುಣ್ಯ ಸ್ಮೃತಿಯನ್ನು ಇಟ್ಟುಹೋಗಿರುವ, ನನ್ನ ತಂಗಿ ಲಕ್ಷ್ಮೀದೇವಮ್ಮ ಇವರ ಸಾಧು ಜೀವನಕ್ಕೆ ಇದು ಅಂಕಿತ.’</p>
  <p>ಇಲ್ಲಿ ತ್ಯಾಗ ಮತ್ತು ಸೇವೆ ಒತ್ತಾಯದ ಒದ್ದಾಟವಲ್ಲ. ಗೊಣಗುತ್ತ ಮಾಡುವ ಸೇವೆಯ ಸೋಗಲ್ಲ. ಧನ್ಯತೆ, ಕೃತಕೃತ್ಯತೆಯನ್ನುಂಟುಮಾಡುವ ತಪೋನಿಷ್ಠ ಅನುಷ್ಠಾನ.</p>
  <p>ಭಗವಂತನಲ್ಲಿ ದೃಢವಾದ ಶ್ರದ್ಧಾಭಕ್ತಿಗಳಿಲ್ಲದೇ ಇಂಥ ಆದರ್ಶವನ್ನು ಕಾರ್ಯರೂಪಕ್ಕೆ ತರಲು ಸಾಧ್ಯವೇ?</p>
  <p>ಇರುವ ದೇವರನ್ನು ಇಲ್ಲವೆಂದು ತಿಳಿದುಕೊಳ್ಳುವುದೇ ಬುದ್ಧಿವಂತಿಕೆ, ವೈಚಾರಿಕತೆ, ವೈಜ್ಞಾನಿ ಕತೆ ಎನ್ನುವಂಥ ಸಂದಿಗ್ಧ ಮನೋವೃತ್ತಿಯ ಆಧುನಿಕ ವಿದ್ಯಾವಂತರಿಗೆ, ಮೇಲೆ ಹೇಳಿದ ಆದರ್ಶಜೀವನ ಅರ್ಥವಾದೀತೇ? ಆಪ್ಯಾಯಮಾನವೆನಿಸೀತೇ? ಅವರು ನಂಬಬಹುದು, ಬಿಡ ಬಹುದು. ಅವರಿಗೆ ಹಿಡಿಸಬಹುದು, ಹಿಡಿಸದಿರಬಹುದು. ಆದರೆ ಸತ್ಯವು ಸತ್ಯವೇ. ಅದನ್ನು ನಮ್ಮ ನಿಮ್ಮ ಫ್ಯಾಷನ್ನಿನಿಂದ ಬದಲಿಸಲು ಸಾಧ್ಯವಿಲ್ಲ.</p>
  <p>ಈ ದೇಶದಲ್ಲಿ ಜಗದಾದಿಕಾರಣವನ್ನು ಅಥವಾ ದೇವರನ್ನು ವಿವಿಧ ಭಾವಗಳಿಂದ ಸಮೀಪಿಸ ಬಹುದೆಂಬುದನ್ನು, ಸ್ವಾನುಭವದಿಂದ ಕಂಡುಕೊಂಡು, ಈ ಸತ್ಯವನ್ನು ಸಂತರು ಬೋಧಿಸಿ ದ್ದರು. ಈ ಯುಗದಲ್ಲಿ ಶ್ರೀರಾಮಕೃಷ್ಣರು ತಮ್ಮ ಬದುಕಿನಲ್ಲಿ ಅದನ್ನು ಸಾಧಿಸಿ, ದಿವ್ಯ ಅನು ಭೂತಿಯನ್ನು ಪಡೆದು, ಶಿಷ್ಯರಿಗೂ ಮಾರ್ಗದರ್ಶನ ಮಾಡಿ, ಆ ವಿಚಾರದ ಸತ್ಯತೆಯನ್ನು ಪುನಃ ಸಾರಿದರು. ‘ದೇವರನ್ನು ತಂದೆ ಎನ್ನುವ ಭಾವದಿಂದ ಪೂಜಿಸಬಹುದು. ತಾಯಿ ಎನ್ನುವ ಭಾವ ದಿಂದ ಪ್ರಾರ್ಥಿಸಿ ಸಮೀಪಿಸಬಹುದು. ಭಗವಂತನನ್ನು ತಾಯಿ ಎಂದು ಸಂಬೋಧಿಸಲಾರಂಭಿ ಸಿದರೆ, ಬಹುಬೇಗ ಹೃದಯದಲ್ಲಿ ಭಕ್ತಿ ಉಂಟಾಗಿಬಿಡುತ್ತದೆ’ ಎಂದರು ಶ್ರೀರಾಮಕೃಷ್ಣರು. ‘ಸಖನೆಂದು ನಂಬಿ ಆಧ್ಯಾತ್ಮಿಕವಾಗಿ ಮುನ್ನಡೆಯಬಹುದು. ದಾಸ್ಯಭಾವದಿಂದ ಸಾಧನೆ ಮಾಡ ಬಹುದು. “ಬೇರೆ ಮತಿ, ಬೇರೆ ಮತ”–ವಿಭಿನ್ನರುಚಿಯ ಜನರಿಗೆ ವಿಭಿನ್ನ ಪಥಗಳು. ಭಗವಂತನ ಸಾನಿಧ್ಯ ಸಾಧನೆಗೆ ಈ ಯುಗದ ವಿಶಿಷ್ಟ ಆದರ್ಶ ಮಾತೃಭಾವದ ಸಾಧನೆ’ ಎಂದರು ಪರಮ ಹಂಸರು. ಜಗದಾದಿ ಕಾರಣವನ್ನು ‘ಅಮ್ಮಾ’ ಎಂದು ಕರೆಯುವುದು, ಎಲ್ಲರಲ್ಲೂ ಆ ಮಾತೆ ಯನ್ನೇ ಕಾಣುವುದು, ಈ ಅನುಷ್ಠಾನದ ಗುರಿ. ಈ ವಿಧಾನ ಅಥವಾ ಭಾವ ದೃಢವಾದರೆ ಮನುಷ್ಯ ತನ್ನ ಎಲ್ಲ ಪರಿಮಿತಿಗಳಿಂದ ಪಾರಾಗಿ ಪರಮಾರ್ಥವನ್ನು ಸುಲಭವಾಗಿ ಪಡೆಯಬಲ್ಲ ಎಂಬು ದನ್ನು ಪರಮಹಂಸರು ಸಾಧಿಸಿ, ಬೋಧಿಸಿ ತೋರಿಸಿದರು.</p>
  <div>ನರಳುತ್ತಿದೆ ಲೋಕ!</div>
  <p>ಆಧುನಿಕತೆಯ ಅಟ್ಟಹಾಸಕ್ಕೆ ಪ್ರಜಾಪ್ರಭುತ್ವಕ್ರಮದ ಆಡಳಿತ ಪದ್ಧತಿಯೂ ತನ್ನ ದೇಣಿಗೆ ಯನ್ನು ನೀಡಿದೆ. ಪ್ರಜಾಪ್ರಭುತ್ವವೆಂದರೆ ನಿರ್ದೋಷವಾದ ಆಡಳಿತ ವಿಧಾನವೆನ್ನುವಂತಿಲ್ಲ ವಷ್ಟೆ. ಅದರ ತವರು ಮನೆಯಲ್ಲೇ ಅದು ಸಂಕಟಗ್ರಸ್ತವಾಗಿದೆ. ಸರಿಯಾದ ಪೌರಶಿಕ್ಷಣ, ಸಿದ್ಧತೆ ಗಳಿಲ್ಲದೆ ಭಾರತದಲ್ಲಿ ಅದು ಹೇಗೆ ವಿಕಟ ಅಟ್ಟಹಾಸ ಮಾಡುತ್ತಿದೆ, ಕರಾಳ ರೂಪವನ್ನು ತೋರು ತ್ತಿದೆ ಎಂಬುದನ್ನು ಇಂದು ವಿಚಾರವಂತರೆಲ್ಲರೂ ತಿಳಿಯತೊಡಗಿದ್ದಾರೆ. ಎಲ್ಲರೂ ಸಮಾನರು ಎನ್ನುವ ಅದರ ಮೂಲಭೂತ ನಂಬಿಕೆ ‘ಒಬ್ಬ ಮನುಷ್ಯ, ಒಂದು ಓಟು’ ಎಂಬ ವಿಧಾನದಲ್ಲಿ ವ್ಯಕ್ತವಾಗಿದೆ. ಸರ್ವರ ಅಭ್ಯುದಯಕ್ಕೂ ಸಮಾನ ಅವಕಾಶವಿರಬೇಕಾದುದು ನ್ಯಾಯವೇ. ಆದರೆ ಕಾರ್ಯತಃ ಇದು ಯಾವ ರೂಪದಲ್ಲಿ ಈಗ ಮೈದಳೆಯುತ್ತಿದೆ? ಫ್ರೆಂಚ್ ಕ್ರಾಂತಿಯ ಘೋಷಣೆ ಗಳಾದ ಸ್ವಾತಂತ್ರ್ಯ, ಸಮಾನತೆ, ಸಹೋದರತೆ ಇವುಗಳ ದುರುಪಯೋಗ ಹೇಗೆ ಆಗುತ್ತಲಿದೆ ಎಂಬುದನ್ನು ಕೆಲವು ಹಿರಿಯ ಚಿಂತನಶೀಲ ವ್ಯಕ್ತಿಗಳು ಹೇಳಿದ್ದುಂಟು. ಹೆಚ್ಚಿನ ಜನ ಸ್ವಾತಂತ್ರ್ಯ ವೆಂದರೆ ‘ನನ್ನ ಮನ ಬಂದಂತೆ ನಾನು ವರ್ತಿಸಬಲ್ಲೆ’; ಸಮಾನತೆ ಎಂದರೆ ‘ನನಗಿಂತ ನೀನೇನೂ ಹೆಚ್ಚಿನವನಲ್ಲ’ ; ಸಹೋದರತೆ ಎಂದರೆ ‘ನಿನ್ನ ವಸ್ತುವೂ ನನಗೆ ಬೇಕಾದಲ್ಲಿ ನನ್ನದೇ’ ಎನ್ನುವಂಥ ಮನೋಭಾವದವರು! ಆರ್ಥಿಕಸ್ಥಿತಿ, ನ್ಯಾಯವಿಧಾನಗಳಲ್ಲಿ ಬಲವಂತವಾಗಿ ಸಮಾನತೆಯನ್ನು ತರಬಹುದು. ಆದರೆ ಮನುಷ್ಯನ ಆಂತರಿಕಶಕ್ತಿ, ಪ್ರತಿಭೆ, ವಿವೇಚನಾಸಾಮರ್ಥ್ಯ, ಸ್ಥಿರವಾದ ನೈತಿಕ ನಿಷ್ಠೆ ಇವುಗಳಲ್ಲಿ ಸಮಾನತೆ ಇದೆಯೆ? ನೇರ ಮಾತುಗಳಲ್ಲಿ ಹೇಳಬೇಕೆಂದಿದ್ದರೆ ಲೋಕದ ಹೆಚ್ಚಿನ ಜನರು ಸುಸಂಸ್ಕೃತ ವೇಷದಲ್ಲಿ, ತಮ್ಮ ಮನಶ್ಚಾಂಚಲ್ಯವನ್ನು ತಾಳಲಾರದೆ ಕಾಮ ಲೋಭ ಪರಾಯಣರಾಗಿ, ಎಲ್ಲ ತರದ ಸುಖಸಾಧನಗಳನ್ನೂ, ಇಂದ್ರಿಯಭೋಗವನ್ನೂ ತಮ್ಮದೇ ಆದ ಅಸಂಸ್ಕೃತ ಹಾಗೂ ಹೊಲಸು ಮಟ್ಟಕ್ಕೆಳೆಯುತ್ತಾರೆ. ಪತ್ರಿಕಾಕರ್ತರೂ, ಚಲ ಚ್ಚಿತ್ರ ನಿರ್ಮಾಪಕರೂ, ಬರಹಗಾರರೂ, ನಾಟಕನೃತ್ಯಗಾರರೂ, ಹೋಟೇಲು ಮಾಲಿಕರೂ ಈ ಜನರಿಂದ ಹಣ ಸೆಳೆಯಲು ಸತ್ಯ, ಧರ್ಮ, ಸಭ್ಯತೆಯ ನಿಯಮಗಳನ್ನು ಗಾಳಿಗೆ ತೂರುತ್ತಾರೆ. ಅಧಿಕಾರ ದಾಹದಿಂದ ಪ್ರೇರಿತರಾದ ರಾಜಕೀಯ ಮುಖಂಡರು ಈ ಜನರ ಓಟು ಗಳಿಸಲು ಅವರು ಹೇಳಿದಂತೆ ಕುಣಿಯಬೇಕಾಗುತ್ತದೆ. ಅಧಿಕಾರದಲ್ಲಿರುವವರೂ, ವಿರೋಧಪಕ್ಷಗಳ ವರೂ, ತಮ್ಮ ಅಭಿಪ್ರಾಯವನ್ನು ಒಪ್ಪದವರ ಮೇಲೆ ಅಮಾನುಷ, ಹೇಯ ಪ್ರಚಾರ ಮಾಡಿ, ಪರಸ್ಪರ ಚಾರಿತ್ರ್ಯ ಹನನ ಮಾಡಿ, ಜನರ ವಿಶ್ವಾಸ, ಸದ್ಭಾವನೆಗಳನ್ನೇ ಹಾಳು ಮಾಡುವುದಲ್ಲದೇ, ತಾವೂ ಅವನ್ನು ಕಳೆದುಕೊಳ್ಳುತ್ತಾರೆ. ಅದರಿಂದ ವ್ಯಕ್ತಿಯ ಆತ್ಮವಿಕಾಸವನ್ನೂ, ಸಮಾಜದ ಸಮಗ್ರ ಹಿತವನ್ನೂ ಕಣ್ಮುಂದೆ ಇರಿಸಿಕೊಂಡಂಥ, ಸ್ವಾರ್ಥವನ್ನು ಸುಟ್ಟು ಬಹುಜನ ಹಿತದ ಆದರ್ಶಕ್ಕಾಗಿ ಜೀವನವನ್ನೇ ಮುಡಿಪಾಗಿಟ್ಟು ಅಹೋ ರಾತ್ರಿ ಅದಕ್ಕಾಗಿ ಜೀವನ ತೇಯುವ ಮಹಾತ್ಮರ ಮಾತು ಅರಣ್ಯ ರೋದನವಾಗುತ್ತದೆ.</p>
  <p>ನರಕದ ಬಾಗಿಲುಗಳು ಮೂರು: ಕಾಮ, ಕ್ರೋಧ ಮತ್ತು ಲೋಭ ಎಂದು ಭಗವದ್ಗೀತೆ ಸಾರುತ್ತದೆ. ವಿಜ್ಞಾನ ಮತ್ತು ಆಧುನಿಕ ಜಡವಾದದ ವಿಚಾರಗಳು ಧರ್ಮನಾಶಕ ವಿಧಾನಗಳಿಂದ ಈ ಆಸುರೀ ಪ್ರವೃತ್ತಿಯನ್ನು ಒಂದೇ ಸಮನೆ ಹೆಚ್ಚಿಸುತ್ತಲಿವೆ. ‘ವಿಜ್ಞಾನವು ಪ್ಲುಟೋನಿಯಂ ನಿಂದ ಶಕ್ತಿ ಸೂರೆಗೊಳ್ಳುವ ವಿಧಾನವನ್ನು ತಿಳಿಸೀತೇ ಹೊರತು, ಮನುಷ್ಯನ ಹೃದಯದಲ್ಲಿ ತಾಂಡವವಾಡುವ ದುಷ್ಟತನವನ್ನು ಹೋಗಲಾಡಿಸಲಾರದು’* ಎಂಬ ಮಹಾ ವಿಜ್ಞಾನಿ ಐನ್ ಸ್ಟೀನ್ರ ಮಾತು ಇಲ್ಲಿ ಗಮನಾರ್ಹ.</p>
  <div/>
  <div>ಶ್ರದ್ಧೆಯೇ ಸಿದ್ಧೌಷಧ</div>
  <p>ವಿಜ್ಞಾನದ ಬಿರುಗಾಳಿ ಹತ್ತೊಂಬತ್ತನೇ ಶತಮಾನದ ಆದಿಭಾಗದಿಂದಲೇ ಭಾರತದೆಡೆ ಬೀಸ ತೊಡಗಿತ್ತು. ಪಶ್ಚಿಮದ ದೇಶಗಳ ವೈಜ್ಞಾನಿಕ ಮನೋವೃತ್ತಿಯ ಜನರು ಅಲ್ಲಿನ ಧಾರ್ಮಿಕರನ್ನು ಟೀಕಿಸಿದ ಜಾಡನ್ನೇ ಹಿಡಿದು ಇಲ್ಲಿಯ ವಿದ್ಯಾವಂತರೆನಿಸಿಕೊಂಡ ಜನರೂ ಆ ಮಾತುಗಳನ್ನೇ ಉಚ್ಚರಿಸತೊಡಗಿದ್ದರು. ಭಾರತದಲ್ಲಿ ಧರ್ಮವು ನಿಜವಾದ ವೈಜ್ಞಾನಿಕ ಮನೋವೃತ್ತಿಗೆ ವಿರೋಧ ವಾಗಿರಲಿಲ್ಲ. ಧರ್ಮದ ನಿಯಂತ್ರಣದಲ್ಲಿದ್ದು, ಧರ್ಮವಿರೋಧವಲ್ಲದ ಸುಖಸೌಕರ್ಯಗಳನ್ನು ಇಲ್ಲಿನ ಪವಿತ್ರ ಗ್ರಂಥಗಳು ವಿರೋಧಿಸಿದ್ದಿಲ್ಲ. ಧಾರ್ಮಿಕ ಅಂತರ್ಮುಖತೆಯಿಂದ ಪರಮ ಸತ್ಯ ಸಾಕ್ಷಾತ್ಕಾರಕ್ಕಾಗಿ ನಡೆಯಿಸಿದ ಅನ್ವೇಷಣೆಗಳು ವೈಜ್ಞಾನಿಕ ವಿಧಾನದಿಂದಲೇ ಮುನ್ನಡೆದಿದ್ದವು. ಜೀವ, ಜಗತ್ತು, ಜಗನ್ನಿಯಾಮಕ–ಇವುಗಳ ಸಂಬಂಧವಾಗಿ ಈ ದೇಶದಲ್ಲಿ ನಡೆದ ಅನ್ವೇಷಣೆ ಗಳೂ, ಸಾಧನೆಗಳೂ, ಹೊರಜಗತ್ತಿನ ಬಗೆಗೆ ಬಿಡಿಬಿಡಿಯಾಗಿ ನಡೆಯಿಸಿದ ಅಧ್ಯಯನಗಳಾ ಗಿರದೆ, ಅಂತರ್ದೃಷ್ಟಿ ಅಥವಾ ಅನುಭಾವದಿಂದ ಪಡೆದ ಪೂರ್ಣದೃಷ್ಟಿಯ ತಥ್ಯಗಳಾಗಿದ್ದವು. ಮೂಢನಂಬಿಕೆಗಳನ್ನುಳಿದು ಸನಾತನಧರ್ಮದ ಸರ್ವಗ್ರಾಹಿಯಾದ ಮೂಲಭೂತ ತಥ್ಯಗಳು ವಿಜ್ಞಾನದ ಸಂದೇಹಗಳನ್ನು ಎದುರಿಸಬಲ್ಲವು ಮತ್ತು ಮಾನವರಿಗೆ ಶ್ರೇಯಸ್ಸು, ಶಾಂತಿಯೆಡೆಗೆ ದಾರಿದೀಪವಾಗಬಲ್ಲವು ಎಂದು ನಮ್ಮ ಇತಿಹಾಸದ ನವೋದಯದಲ್ಲಿ ತಮ್ಮ ಅನುಪಮ ಜೀವನ, ಅನುಭವ ಮತ್ತು ಅಸ್ಖಲಿತ ವಾಣಿಗಳಿಂದ ಸ್ವಾಮಿ ವಿವೇಕಾನಂದರು ಸ್ಪಷ್ಟಪಡಿಸಿದ್ದರು. ಯಾವ ಮತ ಪಥ ಪಂಥಗಳಿಗೂ ತೊಡಕಾಗದೆ, ವ್ಯಕ್ತಿಯ ಸರ್ವಾಂಗೀಣ ಪ್ರಗತಿಗೂ ಸಮಾಜದ ಕಲ್ಯಾಣಕ್ಕೂ ದೇಶದ ಅಭ್ಯುದಯಕ್ಕೂ ಕಾರಣವಾಗಬಹುದಾದ, ಪ್ರತಿಯೊಬ್ಬನಲ್ಲೂ ಅಡಗಿರುವ ದಿವ್ಯತೆ, ಸಮಗ್ರ ವಿಶ್ವದ ಆಧ್ಯಾತ್ಮಿಕ ಏಕತೆ, ಧರ್ಮಸಮನ್ವಯ ದೃಷ್ಟಿ ಹಾಗೂ ಜೀವಶಿವ ಸೇವೆ–ಎಂಬ ತತ್ತ್ವಗಳನ್ನು ಅವರು ಪ್ರತಿಪಾದಿಸಿದರು. ಸ್ವಾತಂತ್ರ್ಯಪೂರ್ವದಲ್ಲಿ ಬಡವರ ಉದ್ಧಾರವಾಗಬೇಕೆಂಬ, ರಾಷ್ಟ್ರಕ್ಕಾಗಿ ದುಡಿದು ಮಡಿಯಬೇಕೆಂಬ, ಮಹಾಪ್ರೇರಣೆಯನ್ನು ವಿದ್ಯಾವಂತರಲ್ಲಿ ಮೂಡಿಸಿದ ದೇಶಪ್ರೇಮಿ, ಧಾರ್ಮಿಕ ಮುಖಂಡರು ಅವರಾಗಿದ್ದರು.* ಈ ಕಾರ್ಯಕ್ಕೆ ಅವರಿಗೆ ನೆರವಾದುದು ಧರ್ಮಮೂಲದ ನಿಶ್ಚಯಜ್ಞಾನವೇ ಆಗಿತ್ತು–ಎಂಬುದನ್ನು ಯಾರೂ ಮರೆಯತಕ್ಕದ್ದಲ್ಲ. ಅನಂತರ ಧಾರ್ಮಿಕ ಹಿನ್ನೆಲೆಯಿಂದ ಪರಿಷ್ಕೃತವಾದ ಜೀವನ, ದೇಶಕ್ಕೆ ಎಂಥ ಸ್ವಾರ್ಥ ತ್ಯಾಗದ ಸ್ಫೂರ್ತಿಯನ್ನು ನೀಡಬಲ್ಲುದೆಂಬುದಕ್ಕೆ ಮಹಾತ್ಮಾಗಾಂಧೀಜಿ ಉದಾಹರಣೆಯಾದರು.</p>
  <p>ಈ ಶತಮಾನದ ಮೊದಲಿಗೆ ಪಶ್ಚಿಮದ ವೈಜ್ಞಾನಿಕ ಪ್ರಗತಿಯಿಂದ ಮುಗ್ಧರಾಗಿ ಪಶ್ಚಿಮವನ್ನು ಅನುಕರಿಸ ಹೊರಟವರಿಗೆ ಸ್ವಾಮಿ ವಿವೇಕಾನಂದರು ಈ ಎಚ್ಚರಿಕೆಯ ಮಾತನ್ನು ಹೇಳಿದರು: ‘ಸಾಮಾಜಿಕವಾಗಿ, ಆರ್ಥಿಕವಾಗಿ ಹಿಂದುಳಿದ ನಮ್ಮ ಜನರು ಸ್ವಲ್ಪಮಟ್ಟಿನ ಸುಖಸೌಕರ್ಯ ಗಳನ್ನು ಪಡೆಯುವಂತಾಗಬೇಕು. ಉತ್ತಮ ಜೀವನವನ್ನು ನಡೆಯಿಸಿದ ಮೇಲೆ ತ್ಯಾಗವು ಸ್ವಾಭಾ ವಿಕವಾಗಿ ಬರುತ್ತದೆ. ಪ್ರಾಯಃ ಈ ವಿಚಾರಗಳಲ್ಲಿ ಕೆಲವಂಶಗಳನ್ನು ನಾವು ಅವರಿಂದ ಕಲಿಯ ಬಹುದು. ಆದರೆ ನಾವು ಅತ್ಯಂತ ಜಾಗರೂಕರಾಗಿರಬೇಕು. ಪಶ್ಚಿಮದ ಭಾವನೆಗಳನ್ನು ಅರ್ಥ ಮಾಡಿಕೊಂಡಿದ್ದೇವೆನ್ನುವ ಹೆಚ್ಚಿನ ಜನರು ನಮ್ಮ ಸಮಾಜಕ್ಕೆ ಒಳಿತನ್ನು ಮಾಡುವುದರಲ್ಲಿ ಅಸಮರ್ಥರಾದ ಉದಾಹರಣೆಗಳೇ ಹೆಚ್ಚು ಎಂಬುದನ್ನು ದುಃಖದಿಂದ ಹೇಳಬೇಕಾಗಿದೆ. ವಿಜ್ಞಾ ನದ ವಿಚಾರಗಳು, ಸಾಮಾನ್ಯ ವಸ್ತುಗಳಿಂದ ಹೆಚ್ಚಿನ ಉಪಯೋಗವನ್ನು ಪಡೆಯುವ ವಿಧಾನ ಗಳು, ಸಂಘಟಿತರಾಗಿ ದುಡಿಯುವ ಕಲೆ–ಇವುಗಳನ್ನು ನಾವು ಅವರಿಂದ ಕಲಿಯಬಹುದು. ಆದರೆ ಭಾರತದಲ್ಲಿ ಯಾರಾದರೂ ತಿಂದು, ಕುಡಿದು, ಕುಣಿಯವುದೆ–ಅಂದರೆ, ಇಂದ್ರಿಯ ಸಂತೃಪ್ತಿಯೇ ಆದರ್ಶವೆಂದರೆ ಆತನು ಸುಳ್ಳುಗಾರ, ಪಶ್ಚಿಮದ ವಿಜ್ಞಾನ ಮತ್ತು ನಾಗರಿಕತೆಯ ಥಳಕು ಬೆಳಕುಗಳು ಕಣ್ಣು ಕೋರೈಸುವಂತಿದ್ದರೂ ನಾನು ಸ್ಪಷ್ಟವಾಗಿ ಸಾರುತ್ತೇನೆ–ಅದು ವ್ಯರ್ಥವೆಂದು. ಅಧ್ಯಾತ್ಮವನ್ನು ತೊರೆಯಬೇಡಿ. ಅದೊಂದೇ ಉಳಿಯುವುದು. ಇತರ ವಿಚಾರ ಗಳು ಬೇಡವೆಂದಲ್ಲ. ರಾಜಕೀಯ, ಸಾಮಾಜಿಕ ವಿಚಾರಗಳು ಬೇಡವೆಂದು ಈ ಮಾತಿನ ಅರ್ಥ ವಲ್ಲ. ಪ್ರಥಮ ಸ್ಥಾನ ಅವುಗಳಿಗಲ್ಲ. ಅವು ಜೀವನದ ಶ್ರದ್ಧಾಕೇಂದ್ರಗಳಲ್ಲ. ಧರ್ಮವು ಭಾರತೀ ಯರ ಸರ್ವಸ್ವ. ಅದು ನಾಶವಾದಾಗ ಭರತಖಂಡ ನಾಶವಾಗುವುದು. ಪ್ರತಿಯೊಬ್ಬರ ತಲೆಯ ಮೇಲೂ ಕುಬೇರನ ಭಂಡಾರದಿಂದ ಹಣವನ್ನು ಸುರಿದರೂ, ಎಷ್ಟೇ ಸಾಮಾಜಿಕ ಸುಧಾರಣೆ ಗಳನ್ನು ಕೈಗೊಂಡರೂ, ಎಂಥ ರಾಜಕೀಯ ಕ್ರಾಂತಿಯನ್ನು ಮಾಡಿದರೂ ಧರ್ಮವಿಲ್ಲದೆ ಭಾರತ ಉಳಿಯದು.’</p>
  <p>ಧರ್ಮದ ಆದರ್ಶವನ್ನು ಧ್ವನಿಸುವವರು ಭಾರತೀಯ ಧಾರ್ಮಿಕ ಮುಖಂಡರು ಮಾತ್ರ ಎಂಬುದು ತಪ್ಪು ತಿಳಿವಳಿಕೆ. ಸಮಗ್ರ ಜಗತ್ತಿನ ಇತಿಹಾಸದ ಮಾರ್ಮಿಕ ವಿಶ್ಲೇಷಣೆಯನ್ನು ಮಾಡಿದ ಆರ್ನಾಲ್ಡ್ ಟೊಯ್ನಬೀ ಇದೇ ಮಾತನ್ನು ಹೇಳಿದರು: ‘ರಾಜಕೀಯ ಮತ್ತು ಆರ್ಥಿಕ ವಿಷಯಗಳಲ್ಲಿ ಆಸಕ್ತಿ ಮಿತಿಮೀರಿ ಬೆಳೆದು, ಉಳಿದೆಲ್ಲ ಜೀವನಾದರ್ಶಗಳನ್ನೂ ಅವುಗಳಿಗೆ ಅಧೀನಗೊಳಿಸಿದುದೇ ಎಲ್ಲ ನಾಗರಿಕತೆಗಳ ಅವನತಿಗೆ ಕಾರಣವಾಯಿತು. ಮತಾಂಧತೆಯನ್ನು ತೊಡೆದುಹಾಕುವ ಪ್ರಯತ್ನದಲ್ಲಿ ಧರ್ಮಶ್ರದ್ಧೆಯನ್ನೇ ನಂದಿಸಿರುವ ಈ ಮನಃಪ್ರವೃತ್ತಿಯು ಹದಿನೇಳನೆ ಶತಮಾನದಿಂದ ಪ್ರಾರಂಭಗೊಂಡು, ಇಪ್ಪತ್ತನೇ ಶತಮಾನದಲ್ಲಿ ಬೇರುಬಿಟ್ಟು, ಇಂದು ಪಾಶ್ಚಾತ್ಯ ಮಹಾ ಸಮಾಜದ ಎಲ್ಲ ಭಾಗಗಳಲ್ಲೂ ದಟ್ಟವಾಗಿ ವ್ಯಾಪಿಸಿಬಿಟ್ಟಿದೆ. ಈಗೀಗ ಅದರ ಅಪಾಯದ ಬಗೆಗೆ ಅರಿವು ಮೂಡುತ್ತಿದೆ. ಪಾಶ್ಚಾತ್ಯ ಸಮಾಜದ ಆಧ್ಯಾತ್ಮಿಕ ಆರೋಗ್ಯಕ್ಕೆ ಮಾತ್ರವಲ್ಲ, ಅದರ ಭೌತಿಕ ಅಸ್ತಿತ್ವಕ್ಕೂ ಕೂಡ ಬಂದಿರುವ, ಎಲ್ಲಕ್ಕಿಂತ ಮಿಗಿಲಾದ ಅಪಾಯವೇ ಅದು. ಅಷ್ಟೇಕೆ, ಅತಿಯಾಗಿ ಪ್ರಚಾರವಾಗಿರುವ ಯಾವುದೇ ಭಯಾನಕ ರಾಜಕೀಯ, ಆರ್ಥಿಕ ರೋಗಕ್ಕಿಂತಲೂ ಮರಣಾಂತಿಕವಾದ ಆಪತ್ತು ಧರ್ಮಶ್ರದ್ಧೆಯ ಅಭಾವ ಎಂಬುದನ್ನು ಅನೇಕರು ಮನಗಾಣುತ್ತಿದ್ದಾರೆ.’</p>
  <div>ವಿಜ್ಞಾನಿಗಳೂ ಹೇಳುತ್ತಿದ್ದಾರೆ!</div>
  <p>ನೈತಿಕ, ಧಾರ್ಮಿಕ ಮೌಲ್ಯಗಳಿಗೆ ಸ್ಥಾನವಿಲ್ಲದಿದ್ದರೆ ಸಮಾಜದ ಅಧಃಪತನ ಖಂಡಿತ ಎಂಬು ದನ್ನು ವಿಜ್ಞಾನಿಗಳೂ ಹೇಳುತ್ತಿದ್ದಾರೆ.</p>
  <p>‘ವಿಜ್ಞಾನದ ಪ್ರತಿಯೊಂದು ಶೋಧನೆಯೂ ಮಾನವರಿಗೆ ಒಂದು ದೊಡ್ಡ ದೌರ್ಭಾಗ್ಯವಾಗಿ ಪರಿಣಮಿಸುತ್ತಿದೆ. ತಾಂತ್ರಿಕ ಪರಿಣತಿಯ ಜೊತೆಜೊತೆಗೆ ಪ್ರಜ್ಞಾನ ಎಂದರೆ ಪಡೆದ ಜ್ಞಾನ ಹಾಗೂ ಪರಿಣತಿಯ ಸದುಪಯೋಗ ಮಾಡುವ ಅರಿವು ಮೂಡದಿದ್ದರೆ ದುಃಖವೇ ಹೆಚ್ಚುತ್ತ ಹೋಗು ವುದು’–ಎಂದರು ತತ್ತ್ವ ಜ್ಞಾನಿ ಬರ್ಟ್ರಾಂಡ್ ರಸ್ಸೆಲ್.</p>
  <p>‘ನವನಾಗರಿಕತೆಯು ನಮಗೆ ಹಿಡಿಸದ್ದು. ಅದು ನಮ್ಮ, ಎಂದರೆ ಮಾನವನ ನೈಜಸ್ವಭಾವದ ಪರಿಜ್ಞಾನವಿಲ್ಲದೆ ಕಟ್ಟಿದ ಕಟ್ಟಡ. ಅದಕ್ಕೊಂದು ನಿರ್ದಿಷ್ಟ ಯೋಜನೆ ಅಥವಾ ಗುರಿ ಇಲ್ಲ. ಮಾನವರ ಸರ್ವತೋಮುಖ ಅಭ್ಯುದಯವಾಗಬೇಕೆಂಬ ಹಂಬಲದಿಂದೇನೂ ಅದು ಕೆಲಸ ಮಾಡುತ್ತಿಲ್ಲ. ಏನು ಪರಿಣಾಮವಾದೀತೆಂಬುದನ್ನು ಮೊದಲೇ ತಿಳಿದುಕೊಳ್ಳದೇ, ವೈಜ್ಞಾನಿಕ ಸಂಶೋಧನೆಗಳನ್ನು ಮಾಡುತ್ತ ಹೋಗುವುದರಿಂದೇನು ಲಾಭ? ವಿಜ್ಞಾನದ ಅಪಾರ ಸಂಪತ್ತಿ ನಿಂದ ನಾವು ಆರಿಸಿಕೊಳ್ಳುವ ಭಾಗವು ಮಾನವಕುಲದ ಉನ್ನತಿಯ ದೃಷ್ಟಿಯನ್ನಿಟ್ಟುಕೊಂಡು ಪಡೆದುದಲ್ಲ. ಯಾವುದು ನಮಗೆ ಹಿಡಿಸಿತೋ, ಅನುಕೂಲವಾಯಿತೋ ಅದನ್ನು ಪಡೆದೆವು. ಅವುಗಳಿಂದ ಮಾನವನ ಮೇಲಾಗುವ ಪರಿಣಾಮಗಳನ್ನು ಗಣನೆಗೆ ತಂದುಕೊಂಡದ್ದೇ ಇಲ್ಲ... ಈ ವಿಜ್ಞಾನದ ನಾಗರಿಕತೆ ಮಾನವನಿಗೆ ವಿರಾಮವನ್ನು ತಂದುಕೊಟ್ಟು, ಅಪಾರ ದೌರ್ಭಾಗ್ಯವ ನ್ನುಂಟುಮಾಡಿದೆ. ಮನೋದುರ್ಬಲತೆ, ಹುಚ್ಚು, ಉನ್ಮಾದಗಳೆಲ್ಲ ಪ್ರಾಯಃ, ನಮ್ಮ ತಂತ್ರೋ ದ್ಯಮ ನಾಗರಿಕತೆಯ ಫಲವಾಗಿ ನಾವು ತೆರಬೇಕಾದ ಬೆಲೆಯಾಗಿದೆ’ ಎಂದರು ಅಲೆಕ್ಸಿಸ್ ಕೆರಲ್.</p>
  <p>‘ಯಾವ ನಾಗರಿಕತೆಯೇ ಆಗಲಿ, ಯಾಂತ್ರಿಕ ಅಭಿವೃದ್ಧಿ ಹಾಗೂ ತಾಂತ್ರಿಕ ಉಪಾಯಗಳನ್ನೇ ಹೊಂದಿಕೊಂಡಿದ್ದರೆ, ಅದರ ನಾಶ ಖಂಡಿತ. ಮಾನವ ಚರಿತ್ರೆಯಲ್ಲಿ ಮೊದಲ ಬಾರಿಗೆ ಕೇವಲ ಬುದ್ಧಿಶಕ್ತಿಗೂ, ನೈತಿಕ ಮೌಲ್ಯಗಳಿಗೂ, ಯಾವುದು ಬಾಳೀತು, ಯಾವುದು ನಾಶವಾದೀತು ಎಂಬಂಥ ಸಂಘರ್ಷ ಉಂಟಾಗಿದೆ’ ಎಂದರು ಲೇಕೋಮ್ ಡಿ ನೊಯ್.</p>
  <p>‘ವಿಜ್ಞಾನ ಮತ್ತು ಅದರ ಪ್ರಯೋಗಶಾಸ್ತ್ರದ ಫಲಗಳೆಲ್ಲ ದುರುಪಯೋಗವಾಗುತ್ತ ಬಂದಿವೆ. ಅಣುಬಾಂಬಿನ ಸರ್ವನಾಶಕ ಶಕ್ತಿಯ ಭೀತಿಯೇ ಇನ್ನು ಮುಂದಿನ ಯುದ್ಧವನ್ನು ತಡೆದೀತೆಂದು ನಂಬುವುದು ಪಿಶಾಚಿಗೆ ಪೈಶಾಚಿಕ ಗುಣ ಹೆಚ್ಚಿದಷ್ಟೂ ಅದು ದೈವೀಗುಣ ಹೊಂದೀತೆಂಬ ಕಟ್ಟುಕಥೆಯಂತೆ ಮಿಥ್ಯ. ಮಾನವನ ಆರ್ಥಿಕ ಸ್ಥಿತಿಯ ಅಭಿವೃದ್ಧಿ, ಅವನ ಶೀಲದ ಬೆಳವಣಿಗೆ ಯನ್ನು ಅದೇ ಪ್ರಮಾಣದಲ್ಲಿ ಬೆಳೆಯಿಸುತ್ತೆಂಬುದು ಮಿಥ್ಯೆ ಎಂದು ಸಾಬೀತಾಗಿದೆ’ ಎಂದರು ಸೊರೊಕಿನ್.</p>
  <p>ಇಂದು ಮನೋವಿಜ್ಞಾನಿಗಳಲ್ಲಿ ಕೆಲವು ಪ್ರಮುಖರು ಧರ್ಮ ಅಥವಾ ಧಾರ್ಮಿಕ ಆದರ್ಶ ಮನುಷ್ಯನ ಅಂತರಂಗದ ಜೀವನಕ್ಕೆ ಆವಶ್ಯಕ, ಅವನ ಮಾನಸಿಕ ಸಮತೋಲ ಹಾಗೂ ಆರೋಗ್ಯಕ್ಕೆ ಅಗತ್ಯ ಎನ್ನುತ್ತಿದ್ದಾರೆ.*</p>
  <p>ಮನೋರೋಗಿಗಳನ್ನು ಪರಿಶೀಲಿಸಿ, ಅಧ್ಯಯನಮಾಡಿ, ಮಾರ್ಗದರ್ಶನ ಮಾಡಿದ ಸಿ. ಜಿ. ಯೂಂಗ್ ಹೇಳಿದರು ‘ಮೂವತ್ತೈದು ವರ್ಷ ದಾಟಿದ ನನ್ನ ರೋಗಿಗಳೆಲ್ಲರೂ ಯಾವುದೇ ಧಾರ್ಮಿಕ ದೃಷ್ಟಿಕೋನವನ್ನು ಬೆಳೆಸಿಕೊಳ್ಳದವರೇ ಆಗಿದ್ದರು. ಒಂದಲ್ಲ ಒಂದು ತೆರನಾದ ಧಾರ್ಮಿಕ ದೃಷ್ಟಿಕೋನವನ್ನು ಪಡೆದಲ್ಲಿ ಅವರು ನಿರೋಗಿಗಳಾಗಬೇಕಿತ್ತು–ಇದಕ್ಕೆ ಒಬ್ಬನೂ ಅಪವಾದವಿರಲಿಲ್ಲ. ಬದುಕಿನಲ್ಲಿ ಎದುರಿಸಬೇಕಾದ ದುಃಖ ದುಮ್ಮಾನಗಳನ್ನೂ, ತಾಮಸಿಕ ಶಕ್ತಿ ಗಳನ್ನೂ, ಮನುಷ್ಯ ಏಕಾಕಿಯಾಗಿ ಎದುರಿಸಲು ಇದುವರೆಗೂ ಸಾಧ್ಯವಾಗಿಲ್ಲ ಎಂಬುದನ್ನು ಫ್ರಾಯ್ಡ ದುರದೃಷ್ಟವಶದಿಂದ ಗಮನಿಸಲೇ ಇಲ್ಲ. ಧರ್ಮ ನೀಡುವ ಸಹಾಯ ಮಾನವನಿಗೆ ಎಂದೆಂದೂ ಆವಶ್ಯಕವೇ. ಅದು ಅವನನ್ನು ಸಂಕಟದಿಂದ ಮೇಲಕ್ಕೆತ್ತಬಲ್ಲದು.’</p>
  <div>ಮುಖಂಡರ ಮನೋವೃತ್ತಿ</div>
  <p>ವಿಸ್ತಾರವಾಗಿ ಈ ಮಹನೀಯರುಗಳ ವಾಕ್ಯಗಳನ್ನು ಇಲ್ಲಿ ಕೊಟ್ಟಿರುವುದರ ಆವಶ್ಯಕತೆಯನ್ನು ಕೆಲವರು ಪ್ರಶ್ನಿಸಬಹುದು. ಧಾರ್ಮಿಕ ಆದರ್ಶದಲ್ಲಿ ಆಗಲೇ ದೃಢಶ್ರದ್ಧೆಯನ್ನು ಬೆಳೆಸಿಕೊಂಡವ ರಿಗೆ ಇದರ ಅಗತ್ಯವಿಲ್ಲ ನಿಜ. ಇತ್ತ ಧಾರ್ಮಿಕ ನಂಬಿಕೆ ಇಲ್ಲ, ಆತ್ತ ವೈಜ್ಞಾನಿಕ ಮನೋವೃತ್ತಿ ಎಂದುಕೊಂಡು ಧರ್ಮನಿಂದೆ ಮಾಡುವ ಆಧುನಿಕ ವಿದ್ಯಾಸಂಪನ್ನರಿಗೆ, ಈ ವಿಚಾರ ಮನವರಿಕೆ ಯಾಗಬೇಕಾಗಿದೆ. ಇಂದು ವಿದ್ಯಾವಂತರೆನ್ನಿಸಿಕೊಂಡವರು ಚರಿತ್ರೆಯ ಭೌತಿಕ ವ್ಯಾಖ್ಯಾನವನ್ನು ಅಂಗೀಕರಿಸಿದ್ದಾರೆ. ರಾಷ್ಟ್ರದ ರಾಜಕೀಯ ಚಟುವಟಿಕೆಗಳೆಲ್ಲ ಪ್ರತ್ಯಕ್ಷವಾಗಿ, ಪರೋಕ್ಷವಾಗಿ, ಭೌತಿಕ ದೃಷ್ಟಿಕೋನಗಳಿಂದಲೇ ಪ್ರಭಾವಿತವಾಗಿವೆ. ಸ್ವಾತಂತ್ರ್ಯಪೂರ್ವದಲ್ಲಿ ತಮ್ಮ ಧರ್ಮ ಸಂಸ್ಕೃತಿಯನ್ನು ರಕ್ಷಿಸಿಕೊಳ್ಳಬೇಕು, ಉಳಿಸಿಕೊಳ್ಳಬೇಕು ಎಂಬ ಹಂಬಲದಿಂದ ನಮ್ಮ ಧುರೀ ಣರೂ, ವಿದ್ಯಾವಂತ ರಾಷ್ಟ್ರಪ್ರೇಮಿಗಳೂ, ತಮ್ಮ ಪ್ರಾಣ ಪಣವಾಗಿಟ್ಟು ಹೋರಾಡಿದರು. ಆದರೆ ಸ್ವಾತಂತ್ರ್ಯ ಬಂದ ಮೇಲೆ ಆದದ್ದೇನು? ಹಿಂದುಗಳ ಪ್ರತಿನಿಧಿಗಳೂ, ಮುಖಂಡರೂ, ಸ್ವಾತಂತ್ರ್ಯ ಹೋರಾಟದಲ್ಲಿ ಭಾಗವಹಿಸಿದವರಲ್ಲಿ ಪ್ರಮುಖರೂ ನಮ್ಮ ಪರಂಪರೆಯಲ್ಲಿ ಗೌರವವಿದ್ದರೂ, ದೇವರು ಧರ್ಮ ಅಧ್ಯಾತ್ಮಗಳಲ್ಲಿ, ಜನರ ದುರದೃಷ್ಟದಿಂದ, ವಿಶ್ವಾಸವಿಲ್ಲ ದಿದ್ದವರು ಎಂಬುದನ್ನು ದುಃಖದಿಂದ ಹೇಳಬೇಕಾಗಿದೆ. ಹಿರಿಯ ಲೇಖಕರಾದ ಮಾಸ್ತಿ ವೆಂಕಟೇಶ ಅಯ್ಯಂಗಾರರು ರಾಷ್ಟ್ರದ ಭಾಗ್ಯಸೂತ್ರವನ್ನು ಹಿಡಿದ ಅಂದಿನ ಹಿರಿಯರ ಮನೋಭಾವವನ್ನು ಅತ್ಯಂತ ನಿರ್ಲಿಪ್ತರಾಗಿ, ನಿಷ್ಪಕ್ಷಪಾತ ಭಾವನೆಯಿಂದ, ಆದರೆ, ಸ್ಪಷ್ಟವಾಗಿ ಹೀಗೆ ನಿರೂಪಣೆ ಮಾಡಿದ್ದಾರೆ:</p>
  <p>‘ನಾವು ಸ್ವಾತಂತ್ರ್ಯವನ್ನು ಬಯಸಿದ್ದು ಏಕೆ? ಭರತವರ್ಷ ತನ್ನದು ಎಂಬ ಒಂದು ಮನೋ ಧರ್ಮವನ್ನು, ಸಂಸ್ಕೃತಿಯನ್ನು ಪಡೆದಿದೆ. ಪರಾಧೀನವಾಗಿರುವ ರಾಷ್ಟ್ರ ತನ್ನತನವನ್ನು ಬೆಳೆಸಿ ಕೊಳ್ಳಲಾರದು. ನಮ್ಮ ರಾಷ್ಟ್ರದ ಎಲ್ಲ ಮುಖದ ವಿಕಾಸ ಸಾಧ್ಯವಾಗಬೇಕೆಂದರೆ ನಮ್ಮರಾಷ್ಟ್ರ ತನ್ನ ಜೀವನವನ್ನು ತಾನೇ ರೂಪಿಸಿಕೊಳ್ಳಬೇಕು. ನಮ್ಮ ನಾಯಕರು ರಾಜಕೀಯ ಸ್ವಾತಂತ್ರ್ಯವನ್ನು ಅಪೇಕ್ಷಿಸಿದ್ದೇ ಇದಕ್ಕಾಗಿ. ಸ್ವಾತಂತ್ರ್ಯ ಲಭಿಸಿ ಈಗ 35 ವರ್ಷ ಆಗಿದೆ.* ರಾಜಕೀಯವಾಗಿ ಸ್ವತಂತ್ರವಾದ ರಾಷ್ಟ್ರ, ಸಂಸ್ಕೃತಿಯ ದೃಷ್ಟಿಯಿಂದಲೂ ಸ್ವಾತಂತ್ರ್ಯವನ್ನು ವರಿಸಿದ್ದರೆ ಎಷ್ಟೋ ಶುಭವನ್ನು ಸಾಧಿಸಿರಬಹುದಾಗಿತ್ತು. ಆದರೆ ನಮ್ಮ ದುರದೃಷ್ಟ ಇದಕ್ಕೆ ಅಡ್ಡಿಯಾಯಿತು. ರಾಷ್ಟ್ರಕ್ಕೆ ಸ್ವಾತಂತ್ರ್ಯವನ್ನು ತಂದ ಕಾಂಗ್ರೆಸ್ ಒಂದು ರಾಜಕೀಯ ಪಕ್ಷ ಆಗಿ ರಾಷ್ಟ್ರವನ್ನು ಆಳುವುದು ಬೇಡ ಎಂದು ಗಾಂಧೀಜಿ ಸೂಚಿಸಿದರು. ನಮ್ಮ ನಾಯಕರು ಈ ಮಾತನ್ನು ಕೇಳಲಿಲ್ಲ. ಕಾಂಗ್ರೆಸ್ ಅಧಿಕಾರವನ್ನು ವಹಿಸಿಕೊಂಡಿತು. ಪಂಡಿತ ಜವಾಹರಲಾಲ್ ನೆಹರೂ ಪ್ರಧಾನ ಮಂತ್ರಿ ಆದರು. ಜವಾಹರಲಾಲ್ ನೆಹರೂ ಅತ್ಯಂತ ಪುಣ್ಯವಂತ ಮನೆತನ ಒಂದರಲ್ಲಿ ಹುಟ್ಟಿ ದವರು. ಸ್ವಭಾವತಃ ಧ್ಯೇಯವಾದಿ! ಇಂಗ್ಲೆಂಡಿನಲ್ಲಿ ವಿದ್ಯೆ ಪಡೆದವರು; ಅಲ್ಲಿಯ ಉದಾರವಾದಿ ರಾಜಕೀಯ ಚಿಂತಕರ ವಾದಕ್ಕೆ ಮನಸೋತವರು; ಪ್ರಾಯಶಃ ಕಮ್ಯುನಿಸ್ಟ್ ಎಂದೇ ಹೇಳಬಹು ದಾದ ವ್ಯವಸ್ಥೆಯನ್ನು ಒಪ್ಪಿಕೊಂಡ ತರುಣನಾಗಿ ನಮ್ಮ ರಾಷ್ಟ್ರಕ್ಕೆ ಹಿಂದಿರುಗಿದವರು. ನಮ್ಮ ಜನಾಂಗದ ಜೀವನದಲ್ಲಿರುವ ಕುಂದುಗಳನ್ನು ನೋಡಿ ಇವರ ಮನ ರೋಸಿತು. ಇವರು ಹುಟ್ಟಿನಿಂದ ಹಿಂದೂ, ಆದರೆ ಇವರಿಗೆ ಹಿಂದೂ ಧರ್ಮದಲ್ಲಿ ನಂಬಿಕೆ ಇಲ್ಲ. ಕಾಂಗ್ರೆಸ್ ನಾಯಕರಾಗಿ ಇವರು ಮಹಾತ್ಮರ ಬಲಗೈಯಾಗಿ ದುಡಿದರು. ಹೀಗಿರುತ್ತ ಮಹಾತ್ಮರ ಜೀವನದ ಪ್ರೇರಕ ಭಾವಗಳಿಗೆ ಇವರ ಮನಸ್ಸಿನಲ್ಲಿ ಎಡೆ ಇರಲಿಲ್ಲ. ಮಹಾತ್ಮರು “ಲೋಕವನ್ನು ನಡೆಸು ತ್ತಿರುವ ದಿವ್ಯಶಕ್ತಿ ಒಂದು ಇದೆ, ಅದು ದೇವರು” ಎನ್ನುತ್ತಿದ್ದರು. ಜವಾಹರಲಾಲರಿಗೆ ದೇವರು ಆವಶ್ಯಕವಾಗಿರಲಿಲ್ಲ. ಮಹಾತ್ಮರು “ನಾನು ಹಿಂದೂ, ಹಿಂದೂ ಧರ್ಮ ನನಗೆ ಬೇಕಾಗಿರುವುದಕ್ಕೆ ಕಾರಣ ಅದು ಬೇರೆ ಯಾವ ಧರ್ಮವನ್ನೂ ಬೇಡ ಎನ್ನುವುದಿಲ್ಲ, ಎಲ್ಲಧರ್ಮಗಳ ಸಾರವನ್ನೂ ಒಳಗೊಂಡಿದೆ” ಎಂದು ಹೇಳಿದರು. ಜವಾಹರಲಾಲರಿಗೆ ಈ ಹಿಂದೂ ಧರ್ಮದ ಪರಿಚಯ ಇರಲಿಲ್ಲ. ಮಹಾತ್ಮರು ದಿನ ತಪ್ಪದೆ ಸಂಜೆಯಲ್ಲಿ ಸಭೆ ಸೇರಿಸಿ ಪ್ರಾರ್ಥನೆ ನಡೆಸುತ್ತಿದ್ದರು. ಜವಾಹರಲಾಲರು ಪ್ರಾರ್ಥನೆಯಿಂದ ಏನಾದರೂ ಪ್ರಯೋಜನ ಇದೆಯೆಂದು ತಿಳಿದಿದ್ದರೋ, ಇಲ್ಲವೋ, ಹೇಳುವಂತಿಲ್ಲ. ಮಹಾತ್ಮರು ಪ್ರಜೆಗಳ ಮನಸ್ಸನ್ನು ಅರಿತು ಅವರ ಕ್ಷೇಮಕ್ಕಾಗಿ ನಡೆಯುವ ರಾಜ್ಯವ್ಯವಸ್ಥೆಯನ್ನು “ರಾಮರಾಜ್ಯ” ಎಂದು ಕರೆದರು. ಒಮ್ಮೆ ಈ ಮಾತು ಬಂದಾಗ, ಜವಾಹರಲಾಲರು “ರಾಮರಾಜ್ಯ ಎಂದರೆ ಏನು? ನನಗೇನೂ ತಿಳಿಯದು” ಎಂದರು. ಪಾಶ್ಚಾತ್ಯ ವಿಚಾರವಂತರು ಬೌದ್ಧಮತವನ್ನು ಬುದ್ಧಿ ಒಪ್ಪುವ ಏಕೈಕಮತ ಎಂದು ಹೊಗಳಿರುವು ದುಂಟು. ಜವಾಹರಲಾಲ್ ತುಂಬ ಬುದ್ಧಿವಂತರು. ಈ ಮಾತು ಅವರಿಗೆ ಯುಕ್ತವೆಂದು ಕಂಡಿರ ಬೇಕು. ಅವರು ಭರತವರ್ಷದ ಚರಿತ್ರೆ ಬುದ್ಧಗುರುವಿನಿಂದ ಆರಂಭವಾಯಿತು ಎಂಬಂತೆ ನಡೆದುಕೊಂಡರು. ಅದರಿಂದಲೇ ನಮ್ಮ ರಾಷ್ಟ್ರ ಸಾರನಾಥದ ಧ್ವಜಸ್ತಂಭವನ್ನು ರಾಷ್ಟ್ರದ ಲಾಂಛನವಾಗಿ ಇಟ್ಟುಕೊಂಡಿದೆ. ರಾಷ್ಟ್ರಧ್ವಜದಲ್ಲಿ ಅಶೋಕಚಕ್ರ ಕೇಂದ್ರವಾಗಿದೆ. ನಮ್ಮ ರಾಷ್ಟ್ರರಚನೆಯ ಸಭೆ ರಾಷ್ಟ್ರಕ್ಕೆ ಸ್ವಾತಂತ್ರ್ಯವನ್ನು ಅನುಗ್ರಹಿಸಿದ್ದಕ್ಕೆ ದೇವರಿಗೆ ವಂದನೆ ಸಲ್ಲಿಸ ಬೇಕೆಂದು ಯೋಚಿಸಿದಾಗ, ಜವಾಹರಲಾಲರು ಇದನ್ನು ಒಪ್ಪದ ಕಾರಣ ಆ ಯೋಚನೆಯನ್ನು ಕೈಬಿಟ್ಟಿತು. “ದೇವರು ಇದ್ದಾನೆ” ಎಂದು ನಂಬಿ, “ರಾಮ ದೇವರು” ಎಂದು ತಿಳಿದು, ಆ ನಂಬಿಕೆ ಯಲ್ಲಿ, ರಾಷ್ಟ್ರದ ಸ್ವಾತಂತ್ರ್ಯದ ಸಾಧನೆಯಲ್ಲಿ ಬಾಳನ್ನು ಸವೆಯಿಸಿ, ಸ್ವಾತಂತ್ರ್ಯವನ್ನು ನಮಗೆ ಕೊಡಿಸಿದ ಕಾರಣ, “ರಾಷ್ಟ್ರಪಿತ” ಎಂಬ ಹೆಸರನ್ನು ಜನತೆಯಿಂದ ಪಡೆದ ಮಹಾತ್ಮ ಗಾಂಧೀಜಿ ಯವರ ಜೀವನದ ಮೂಲಭಾವನೆಗೆ ನಮ್ಮ ರಾಷ್ಟ್ರ ರಚನೆಯ ಶಾಸನದಲ್ಲಿ ಎಡೆಯಿಲ್ಲದೆ ಹೋಯಿತು.</p>
  <p>‘ಭರತವರ್ಷದ ಜನತೆ ಈ ಹೊತ್ತು ಕೂಡ ದೇವರು ಎಂಬ ಭಾವವನ್ನು ತೊರೆದಿಲ್ಲ. ಆ ಭಾವನೆ ಎಲ್ಲ ವೇಳೆಯಲ್ಲೂ ಒಳ್ಳೆಯದನ್ನೇ ಮಾಡಿದೆ ಎಂದು ಹೇಳುವಂತಿಲ್ಲ. ಹೀಗಿರುತ್ತ ಭಾರತ ಜನಾಂಗ ಬಹು ಸಂಖ್ಯೆಯಿಂದ ದೇವರು ಇದ್ದಾನೆ ಎನ್ನುವ ಜನಾಂಗ. ಜವಾಹರಲಾಲ್ ನೆಹರು ಈ ಜನಾಂಗದ ನಾಯಕರಾದರೂ ಇದರ ಈ ಭಾವನೆಗೆ ಪ್ರತಿನಿಧಿ ಆಗಲಿಲ್ಲ.</p>
  <p>‘ಜವಾಹರಲಾಲರು ದೇವನೊಬ್ಬನಿರುವನೆಂದು ನಂಬದೆಯೇ ಸತ್ಯವಾಗಿ ನಡೆದುಕೊಳ್ಳಬಲ್ಲ ಧ್ಯೇಯವಾದಿ. ಅವರು ಒಟ್ಟಿನಲ್ಲಿ ಸತ್ಯವಾಗಿಯೇ ನಡೆದುಕೊಂಡರು. ಆದರೆ ಬರಿಯ ಧ್ಯೇಯ ವಾದ ಒಂದು ಆಡಳಿತವನ್ನು ಒಂದು ಧ್ಯೇಯದತ್ತ ನಡೆಸಲಾರದು. ಪ್ರಧಾನಿಯಾದ ಜವಾಹರ ಲಾಲರ ಜೊತೆಗೆ ಅವರಷ್ಟೇ ಶಕ್ತರಾದ ಬೇರೆ ಕೆಲವರು ಇದ್ದರು. ಆದರೆ ಇವರೆಲ್ಲರ ಮನಸ್ಸು ಒಂದು ಮುಖವಾಗಿ ಹರಿಯಲಿಲ್ಲ. ಕೆಲವು ವರ್ಷಗಳ ನಂತರ ಜವಾಹರಲಾಲರ ನೇತೃತ್ವದಲ್ಲಿ ಹಿಂದುಗಳ ಪಾಡು ಅತಂತ್ರವಾಗುತ್ತಿದೆ ಎಂದು ಹೆದರಿ ಕಾಂಗ್ರೆಸ್ಸಿನಲ್ಲಿ ದುಡಿದಿದ್ದ ನಾಯಕರು ಹಲವರು, ಹಿಂದೂ ಮಹಾಸಭೆ ಎಂದು ಒಂದು ಸಂಸ್ಥೆಯನ್ನು ನಿರ್ಮಿಸಿಕೊಂಡರು. ರಾಜಾಜಿ ಜವಾಹರಲಾಲರನ್ನು ಬಿಟ್ಟು ಬೇರೆಯೇ ಒಂದು ಪಕ್ಷವನ್ನು ಸ್ಥಾಪಿಸಿದರು. ವಲ್ಲಭಬಾಯಿ ಪಟೇಲರು ಜವಾಹರಲಾಲರನ್ನು ಬಿಟ್ಟು ಸಿಡಿಯಲಿಲ್ಲ. ಆದರೆ ಇವರಿಬ್ಬರ ಮನಸ್ಸು ಒಮ್ಮುಖ ವಾಗಿ ಹರಿಯಲಿಲ್ಲ. ಪರಿಸ್ಥಿತಿ ಹೀಗಿರುತ್ತ ಜವಾಹರಲಾಲ್ ನೆಹರು 1964ರಲ್ಲಿ ತೀರಿಕೊಂಡರು. ಆ ಬಳಿಕ ಕಾಂಗ್ರೆಸ್ ಸಂಸ್ಥೆಯೇ ಇಬ್ಭಾಗವಾಯಿತು. ಈಚೆಗೆ ಅದು ಮತ್ತೆ ಮತ್ತೆ ಒಡೆದು ಆರು ಚೂರಾಗಿ ನಿಂತಿದೆ. ಜವಾಹರಲಾಲ್ ಜೀವಿಸಿದ್ದಾಗ ಆತ ಸತ್ಯವಂತ ಎಂಬ ಕಾರಣದಿಂದ ಜೊತೆಯ ಜನ ಅವರಿಗೆ ಬೇಸರವಾಗುವಂತೆ ನಡೆಯಲು ಹಿಂದೆಗೆಯುತ್ತಿದ್ದರು. ಜವಾಹರಲಾಲ್ ತೀರಿಕೊಂಡರು; ಅವರೊಂದಿಗೆ ಈ ಭಯ ತೀರಿಕೊಂಡಿತು. ಪೂರ್ವದ ಜನ ತಪ್ಪು ಮಾಡಿದರೆ “ದೇವರು ದಂಡಿಸುತ್ತಾನೆ” ಎಂದು ಭಯಪಡುತ್ತಿದ್ದರು. ಇದ್ದುದರಲ್ಲಿ ತಕ್ಕ ಮಟ್ಟಿಗೆ ಎಚ್ಚರ ದಿಂದ ನಡೆಯುತ್ತಿದ್ದರು. ಆ ದೇವರಿಗೆ ಪ್ರತಿಯಾಗಿ ಪಿಳ್ಳೆ ದೇವರಾಗಿದ್ದ ಜವಾಹರಲಾಲರು ತೀರಿ ಕೊಂಡ ಮೇಲೆ, ನಮ್ಮ ರಾಜಕೀಯ ನಾಯಕರು ತೀರ ನಿರ್ಭಯದಿಂದ, ಒಬ್ಬೊಬ್ಬರೂ ತಮಗೆ ತೋಚಿದಂತೆ ನಡೆಯಲು ತೊಡಗಿದರು. ಇವರಲ್ಲಿ ಕೆಲವರು ಒಳ್ಳೆಯವರೆ–ಆದರೆ ಬಹು ಜನ ಅಲ್ಲ. ಒಟ್ಟಿನಲ್ಲಿ ರಾಷ್ಟ್ರದ ಜೀವನ ನೆನೆಯ ಬಾರದ ರೀತಿಯಲ್ಲಿ ಹಾಳಾಯಿತು.’</p>
  <p>ಕ್ರೈಸ್ತ ಹಾಗೂ ಇಸ್ಲಾಂ ಬಾಂಧವಸಮುದಾಯಗಳ ಮುಖಂಡರು ತಮ್ಮ ಧರ್ಮಸಂಸ್ಕೃತಿಗಳ ಮಹಿಮಾತಿಶಯದ ಬಗ್ಗೆ ಹೆಮ್ಮೆ ತಾಳಿ, ಅವುಗಳ ರಕ್ಷಣೆಯ ಪ್ರಜ್ಞೆಯನ್ನು ಆ ಅನುಯಾಯಿ ಗಳಲ್ಲಿ ಉಂಟುಮಾಡಲು ಕಟಿಬದ್ಧರಾಗಿದ್ದರು. ಅದು ಸಹಜವೇ. ಆದರೆ ಭಾರತದಲ್ಲಿ ಧರ್ಮ ಸಂಸ್ಕೃತಿಯ ಮೂಲಭಾವನೆಗಳು ಉದಾರವಾಗಿದ್ದರೂ, ಪ್ರಪಂಚದ ಎಲ್ಲ ಧರ್ಮಗಳ ಬಗ್ಗೆ ಗೌರವವಿದ್ದರೂ, ‘ಸಮನ್ವಯವೇ ಸಾಧುವಾದುದು’ ಎಂದು ಬೋಧಿಸಿದ್ದ ಅಶೋಕ ಚಕ್ರ ವರ್ತಿಯ ನಾಡಿನಲ್ಲಿ, ಬಹುಪಾಲು ಹಿಂದುಗಳಿಗೆ ತಮ್ಮ ಧರ್ಮದ ವಿಚಾರ ಶಾಲೆಗಳಲ್ಲಿ ಬೋಧಿ ಸಲು ಆರ್ಥಿಕ ನೆರವನ್ನು ನೀಡಲು, ಧರ್ಮನಿರಪೇಕ್ಷ ರಾಷ್ಟ್ರವಾದ್ದರಿಂದ ಸರಕಾರ ಸಮ್ಮತಿಸಲಿಲ್ಲ! ಅಷ್ಟೇ ಅಲ್ಲ, ಧರ್ಮದ ವಿಚಾರ ಬೇಡ, ಸಮಸ್ತ ಮಾನವಜನಾಂಗಕ್ಕೆ ಹಿತಕಾರಿಯಾದ ನೈತಿಕ ಹಾಗೂ ಆಧ್ಯಾತ್ಮಿಕ ಮೌಲ್ಯಗಳನ್ನಾದರೂ ಮಕ್ಕಳಿಗೆ ಶಾಲೆಯಲ್ಲಿ ವ್ಯವಸ್ಥಿತ ರೀತಿಯಲ್ಲಿ ತಿಳಿಸಲು ಏರ್ಪಾಡಾಗಬೇಕೆಂದಾಗ ರಾಜ್ಯಾಂಗ ಘಟನೆಯಲ್ಲಿ ಅದನ್ನೂ ವಿರೋಧಿಸಲಾಯಿತೆಂದು ಶ್ರೀ ಹೆಚ್. ವಿ. ಕಾಮತ್ ಅವರು ಹೇಳಿದ್ದುಂಟು.*</p>
  <div>
    <span class="en"/>
  </div>
  <div>ಮೂಲಕ್ಕೇ ಕೊಡಲಿ ಏಟು!</div>
  <p>ನಮ್ಮ ಧರ್ಮ ಸಂಸ್ಕೃತಿಯಲ್ಲಿ ಹುದುಗಿದ್ದ ಅಮೋಘ ಭಾವನೆಗಳನ್ನು ಶತಮಾನಗಳಿಂದ ಆ ಭಾವನೆಗಳ ಪರಿಚಯವೇ ಆಗಿರದಿದ್ದ ಹಿಂದುಳಿದ ಜನರಿಗೆ ತಿಳಿಸಿಕೊಡುವುದಿರಲಿ, ‘ಧರ್ಮ ಕರ್ಮ ಎಂದೇ ನಾವು ಕೆಟ್ಟೆವು; ಅದು ಮೋಸ, ಮೂಢನಂಬಿಕೆ, ಶೋಷಣೆ’ ಎಂಬಂಥ ಪ್ರಚಾರವೇ ನಮ್ಮ ಮುಖಂಡರಿಂದಲೇ ನಡೆದುದು ಎಂಥ ವಿಪರ್ಯಾಸ ಹಾಗೂ ದುರಂತ! ಧರ್ಮನಿರಪೇಕ್ಷತೆ, ವೈಜ್ಞಾನಿಕತೆ, ವೈಚಾರಿಕತೆಗಳ ಹೆಸರಲ್ಲಿ ಜನರಿಗೆ ಉನ್ನತವಾದ ನೈತಿಕ, ಆಧ್ಯಾತ್ಮಿಕ ಭಾವನೆಗಳ ಪರಿಚಯವಾಗದಂತೆ ಮಾಡಿ, ಈ ಮುಖಂಡರು ಹೇಗೆ ಒಂದು ತೆರನಾದ ಶೋಷಣೆಯ ಯಂತ್ರವಾದರು ಎಂಬುದನ್ನು ಕಾಣಬಹುದು. ಹಿಂದೂ ಸಮಾಜದಲ್ಲಿ ಏಕತೆ ಯನ್ನುಂಟುಮಾಡಲು ಸುವರ್ಣ ಅವಕಾಶವಿದ್ದರೂ ಅದನ್ನು ಸದುಪಯೋಗ ಮಾಡದೆ ಸಂಕುಚಿತ ಸ್ವಾರ್ಥದಿಂದ ಅಪ್ರತ್ಯಕ್ಷವಾಗಿ ಗುಲಾಮರಿಗೆ ಸಹಜವಾದ ವಿಚ್ಛಿದ್ರಕಾರಕ ಮನೋವೃತ್ತಿಯನ್ನೇ ಬೆಳೆಸುವಂತಾಯಿತು! ಇತರ ಧರ್ಮದ ಅನುಯಾಯಿಗಳು ಸ್ವಮತ ಪ್ರಚಾರ, ಪರಮತ ನಿಂದನೆ- ಖಂಡನೆಯನ್ನು ಮುಂದುವರಿಸುತ್ತ, ತಮ್ಮ ಧರ್ಮಾನುಯಾಯಿಗಳಲ್ಲಿ ರಾಜಕೀಯ ಪ್ರಜ್ಞೆ ಯನ್ನು ಮೂಡಿಸುತ್ತ, ಮತ ಪರಿವರ್ತನೆಯ ಮೂಲಕ ತಮ್ಮ ಗುಂಪನ್ನು ಬಲಪಡಿಸಿಕೊಳ್ಳುತ್ತ, ಸರಕಾರದಿಂದ ನಾನಾರೀತಿಯ ಸವಲತ್ತುಗಳನ್ನು ಪಡೆದುಕೊಳ್ಳುವುದರಲ್ಲಿ ಸಮರ್ಥರಾದರು. ನಮ್ಮ ಮುಖಂಡರು ದೂರದೃಷ್ಟಿಯ ಅಭಾವದಿಂದ ನಮ್ಮ ಜನರ ಶ್ರದ್ಧಾಬಿಂದುಗಳನ್ನು ದುರ್ಬಲಗೊಳಿಸುತ್ತ ನಡೆದರು, ಒಳಜಗಳಗಳನ್ನು ಅಪ್ರತ್ಯಕ್ಷವಾಗಿ ಪ್ರೋತ್ಸಾಹಿಸಿದರು. ನಾಡಿನ ಏಳ್ಗೆಗೆ ತಿಲಾಂಜಲಿಯಿತ್ತು, ಸ್ವಾರ್ಥದ ಬೇಳೆ ಬೇಯಿಸಿಕೊಳ್ಳುವುದರಲ್ಲೇ ಅವರು ಮುಳುಗಿ ಹೋದರು. ಜನಾಂಗದ ಬದುಕಿನ ಜೀವರಸದಂತಿದ್ದ ಧರ್ಮ ಸಂಸ್ಕೃತಿಯ ಮೌಲ್ಯಗಳನ್ನೆಲ್ಲ ಬಿಟ್ಟು ರಾಷ್ಟ್ರ ಜೀವನವನ್ನು ಶಿಥಿಲಗೊಳಿಸಿದರು.</p>
  <div>ಮೂಢನಂಬಿಕೆಯೇ?</div>
  <p>ವಿಜ್ಞಾನಶಾಸ್ತ್ರಗಳನ್ನು ಭಾಗಶಃ ಓದಿಕೊಂಡು ತಮ್ಮನ್ನು ವೈಜ್ಞಾನಿಕ ಮನೋವೃತ್ತಿಯವರೆಂದು ತಿಳಿದುಕೊಂಡ ಜನರೂ, ವಿಶಿಷ್ಟ ರಾಜಕೀಯ ಸಿದ್ಧಾಂತಗಳಿಗೆ ಕಟ್ಟುಬಿದ್ದ ಮುಖಂಡರೂ, ನಂಬಿಕೆಯನ್ನು–ಮುಖ್ಯವಾಗಿ, ದೇವರು, ಧರ್ಮ, ಆತ್ಮ–ಇವುಗಳಲ್ಲಿನ ನಂಬಿಕೆಯನ್ನು, ಮೂಢನಂಬಿಕೆ ಎಂದು ಅಲ್ಲಗಳೆಯಬಹುದು. ಧರ್ಮದ ದುರ್ಬಲ ಅನುಯಾಯಿಗಳನ್ನೂ, ಧರ್ಮದ ಹೆಸರಲ್ಲಿ ನಡೆದ ಅತ್ಯಾಚಾರ, ಅನಾಚಾರಗಳನ್ನೂ ಕಂಡು ಅವರು ಇಂಥ ಟೀಕೆ ಮಾಡಿ ದ್ದಾರೆ ಎಂದರೂ ಅದೊಂದು ಸರಿಯಾದ ವಿಮರ್ಶೆಯಾಗುವುದೇ?* ಏಕೆಂದರೆ, ಧರ್ಮವೃಕ್ಷವು ಅತ್ಯುನ್ನತ ಚಾರಿತ್ರ್ಯದ ಉನ್ನತ ಮಾನವರೆಂಬ ಫಲಗಳನ್ನು ನೀಡಿದ್ದು ದಿಟ. ಅಂಥ ಉನ್ನತ ಚಾರಿತ್ರ್ಯದ ಹಿನ್ನೆಲೆಯಲ್ಲಿ ಕೆಲಸ ಮಾಡಿದ ಪ್ರೇರಣೆ, ಆ ದೃಢವಾದ ನೈತಿಕ ನಿಷ್ಠೆಯ ಅಡಿಪಾಯ ದಲ್ಲಿರುವ ಅನುಭವ–ಇವನ್ನು ಆಳವಾಗಿ ಅಧ್ಯಯನ ಮಾಡದೆ ‘ಮೂಢನಂಬಿಕೆ’ ಎಂದು ತೆಗಳುವ ಇಂಥವರ ನಾಲಗೆ ಅವರ ಸಂಕುಚಿತತೆ ಹಾಗೂ ಒಂದು ತೆರನಾದ ಮೂಢನಂಬಿಕೆ ಗಳನ್ನೇ ಗಳಹುತ್ತದೆಂಬುದು ಅವರಿಗೆ ತಿಳಿಯದಿದ್ದುದು ದುರ್ದೈವ! ಇನ್ನು ವಿಜ್ಞಾನವು ಧಾರ್ಮಿಕ ಭಾವನೆಗೆ ಅಥವಾ ತತ್ತ್ವಕ್ಕೆ ಕುಠಾರಾಘಾತ ಮಾಡಿತು ಎಂಬ ವಾದವೂ ಹುರುಳಿಲ್ಲದ್ದು. ವಿಜ್ಞಾನವು ತನ್ನ ಸಂಶೋಧನೆಗಳಿಂದ ಕೆಲವೊಂದು ಮೂಢನಂಬಿಕೆಗಳನ್ನು ಕಿತ್ತೆಸೆದುದು ದಿಟ. ಆದರೆ ಪ್ರಪಂಚದ ಮಹಾಧರ್ಮಗಳು ಸಾರುವ ಮೂಲತತ್ತ್ವಗಳಾಗಲಿ, ಸಮಾಜಜೀವಿಯಾದ ಮನುಷ್ಯನು ಪರಿಪಾಲಿಸಬೇಕಾದ ನೈತಿಕ ನಿಯಮಗಳಾಗಲಿ, ವಿಜ್ಞಾನವೆಂದು ನಾವು ತಿಳಿದುಕೊಂಡಿ ರುವ ಸತ್ಯಾನ್ವೇಷಣೆಯ ಕ್ರಮದ ಪರಿಧಿಯೊಳಗೆ ಬರತಕ್ಕವಲ್ಲ. ಸತ್ಯಪ್ರಿಯತೆ, ನ್ಯಾಯ ಪರತೆ, ಪರೋಪಕಾರಬುದ್ಧಿ, ಆತ್ಮಸಂಯಮ–ಈ ಗುಣಗಳನ್ನು, ವಿವೇಚನಾಶಕ್ತಿ ಇರುವ ಯಾವ ವ್ಯಕ್ತಿಯೂ ವಿರೋಧಿಸಲಾರನಷ್ಟೆ! ಕ್ಷಣಿಕ ಸುಖಕ್ಕಾಗಿ ಮಾನವನು ಈ ಸದ್ಗುಣಗಳನ್ನು ಬಲಿ ಕೊಟ್ಟು ಎಂದೆಂದೂ ದುರ್ಬಲನಾಗಿ ಬದುಕಬಾರದೆಂದೇ ಧರ್ಮ ಬೋಧಿಸುತ್ತದೆ. ಈ ಸದ್ಗುಣ ಗಳ ಪರಿಪೂರ್ಣ ಬೆಳವಣಿಗೆಗೆ, ಸಾಮಾನ್ಯ ಮನಸ್ಸಿಗೆ ಗೋಚರಿಸದ ಅತೀಂದ್ರಿಯ ತತ್ತ್ವಗಳಲ್ಲಿ, ಪರಮಾತ್ಮನಲ್ಲಿ ವಿಶ್ವಾಸ ಬೇಕೇಬೇಕಾಗುತ್ತದೆ. ಈ ತತ್ತ್ವಗಳ ಯಥಾರ್ಥ ಸ್ವರೂಪವನ್ನು ಜಗದ ಮಹಾ ಅನುಭಾವಿಗಳು ತಾವು ಅನುಭವಿಸಿ, ತಮ್ಮ ಬದುಕಿನ ನಿದರ್ಶನದಿಂದಲೂ ಬೋಧಿಸಿ ದ್ದಾರೆ. ಆದರೆ ಭಾರತವು ಜಗತ್ತಿನ ಎಲ್ಲ ಅನುಭಾವಿಗಳ ಬೋಧನೆಯಲ್ಲೂ ಇರುವ ಮುಖ್ಯಾಂಶ ದಲ್ಲಿ ಕಂಡುಬರುವ ಏಕತೆಯನ್ನು ಗುರುತಿಸಿ, ಸಮನ್ವಯ ಸಂದೇಶವನ್ನು ಜಗತ್ತಿಗೆ ಮತ್ತೆ ಮತ್ತೆ ಸಾರಿದೆ. ಮನುಷ್ಯನ ಪರಿಪೂರ್ಣ ಅಭ್ಯುದಯಕ್ಕೆ, ಸಮಾಜದ ಕಲ್ಯಾಣಕ್ಕೆ, ಈ ಭಾರತೀಯ ದೃಷ್ಟಿಕೋನ ಅತ್ಯಂತ ಆವಶ್ಯಕ ಎಂಬುದನ್ನು ಇತಿಹಾಸ ತಜ್ಞ ಆರ್ನಾಲ್ಡ್ ಟೊಯ್ನಬಿ ಸಾರಿದ.* ಮನುಷ್ಯನ ನಡತೆಯನ್ನು ರೂಪಿಸುವುದರಲ್ಲಿ ಪಾರಮಾರ್ಥಿಕ ಸತ್ಯಗಳೆಂದು ನಿರ್ಣೀತವಾದ ದೇವರು, ಆತ್ಮ–ಇವುಗಳಲ್ಲಿನ ಶ್ರದ್ಧೆ ಪ್ರಮುಖ ಪಾತ್ರವನ್ನು ವಹಿಸುತ್ತದೆ ಎಂಬುದನ್ನು ಯಾರೂ ಅಲ್ಲಗಳೆಯುವಂತಿಲ್ಲ.</p>
  <div/>
  <div>ಪಾರಮಾರ್ಥಿಕ ಸತ್ಯ</div>
  <p>ತನ್ನ <span class="en">Ends and Means</span> ಎನ್ನುವ ಪ್ರಸಿದ್ಧ ಗ್ರಂಥದಲ್ಲಿ ಆಲ್ಡಸ್ ಹಕ್ಸಲೀಯ ಆಳಚಿಂತನೆಯ ಫಲವಾದ ಮಾತಿಲ್ಲಿ ಗಮನಾರ್ಹ : ‘ಪಾರಮಾರ್ಥಿಕ ಸತ್ಯದ ಬಗೆಗಿನ ನಮ್ಮ ಶ್ರದ್ಧೆಯನ್ನನುಸರಿಸಿ, ಒಳಿತು ಕೆಡುಕುಗಳನ್ನು ಕುರಿತು ನಾವು ಒಂದು ನಿಶ್ಚಿತ ಅಭಿಪ್ರಾಯಗಳನ್ನು ಮಾಡಿಕೊಳ್ಳುತ್ತೇವೆ. ಈ ಒಳಿತು ಕೆಡುಕುಗಳ ಭಾವನೆಯನ್ನನುಸರಿಸಿ ನಮ್ಮ ವರ್ತನೆ ಅಭಿವ್ಯಕ್ತಿಗೊಳ್ಳುತ್ತದೆ. ಇದು ನಮ್ಮ ಆಂತರಿಕ ಜೀವನದಲ್ಲಿ ಮಾತ್ರವಲ್ಲ, ಸಾಮಾಜಿಕ, ಆರ್ಥಿಕ ಹಾಗೂ ರಾಜಕೀಯ ಜೀವನ ದಲ್ಲೂ ಪ್ರಕಟವಾಗುವುದು. ಸಾಮಾನ್ಯ ವ್ಯಾವಹಾರಿಕ ತಜ್ಞನಾಗಲೀ, ಬುದ್ಧಿಜೀವಿಯಾಗಲೀ, ಜೀವನದ ಕೊನೆಯ ಗುರಿ, ಪರಮಾರ್ಥ–ಇವುಗಳನ್ನು ಕುರಿತು “ನಾವೇಕೆ ತಲೆ ಬಿಸಿ ಮಾಡಿಕೊಳ್ಳ ಬೇಕು”, “ಒಳ್ಳೆಯ ರೀತಿಯಿಂದ ಬದುಕಿದರಾಯಿತು”, “ನಾನು ಮಾನವತಾವಾದಿ” ಎನ್ನಬಹುದು. ಆದರೆ ಯಥಾರ್ಥವಾಗಿ, ಮನುಷ್ಯನ ವರ್ತನೆಯನ್ನು ನಿಯಂತ್ರಿಸುವುದು ಸತ್ಯಸ್ಯ ಸತ್ಯವೆಂದು ಪರಿಗಣಿತವಾದ ಪರಮಾರ್ಥದಲ್ಲಿನ ಶ್ರದ್ಧೆಯೇ.*</p>
  <div>
    <span class="en"/>
  </div>
  <div>ನಾಗರಿಕತೆಯ ಅನಾಗರಿಕತೆ</div>
  <p>ಇಂದು ಎಲ್ಲ ಕ್ಷೇತ್ರಗಳಲ್ಲೂ ಈ ಶ್ರದ್ಧೆಯ ಅಭಾವ ಕಂಡುಬರುತ್ತಿದೆ. ದೇವರಲ್ಲಿ, ನ್ಯಾಯ ನೀತಿಗಳಲ್ಲಿ ಶ್ರದ್ಧೆಯ ಅಭಾವ ಮಾತ್ರವಲ್ಲ. ಆತ್ಮಶ್ರದ್ಧೆಯ ಅಭಾವವೂ ಸರ್ವತ್ರ, ವಿದ್ಯಾವಂತ ರಲ್ಲೇ ಪ್ರಸಾರವಾಗುತ್ತಲಿದೆ. ರಾಷ್ಟ್ರದ ಮುಖಂಡರುಗಳಲ್ಲಿ, ಹೆಚ್ಚು ಕಡಿಮೆ ಎಲ್ಲರೂ, ವಿಜ್ಞಾನ ಮತ್ತು ತಾಂತ್ರಿಕ ಜ್ಞಾನದ ನಿರಂತರ ಅಭಿವೃದ್ಧಿಯೇ ಭಾರತದ ಪ್ರಗತಿಗೂ, ಬಲಸಂವರ್ಧನೆಗೂ ಏಕಮಾತ್ರ ಉಪಾಯ ಎಂದು ನಂಬಿದ್ದಾರೆ. ಸ್ವಾಭಾವಿಕ ಒಲವು ಮತ್ತು ರಾಜಕೀಯ ಆವಶ್ಯಕತೆ ಗಳ ಸೆಳೆತದಿಂದ ನಮ್ಮ ರಾಷ್ಟ್ರ ಪರಿಚಿತ ಪರಂಪರೆಯಿಂದ ದೂರ ಸರಿಯುತ್ತಿದೆ. ಎಂಬತ್ತೈದು ವರ್ಷಗಳ ಹಿಂದೆ ನಮ್ಮ ದೇಶದಲ್ಲಿ ಮೂರು ವಿಶ್ವವಿದ್ಯಾಲಯಗಳಿದ್ದರೆ, ಇಂದು ನೂರೈವತ್ತು ಇರಬಹುದು. ವಿದ್ಯಾಭ್ಯಾಸದಲ್ಲಿ ವಿಜ್ಞಾನ ಮತ್ತು ತಾಂತ್ರಿಕ ವಿಚಾರಗಳಿಗೆ ಅತಿ ಹೆಚ್ಚಿನ ಪ್ರಾಮುಖ್ಯ ಕೊಡಲಾಗಿದೆ. ವಿದ್ಯಾರ್ಥಿನಿಯರೂ ತಾಂತ್ರಿಕ ವಿಷಯಗಳಿಂದ ಆಕರ್ಷಿತರಾಗುತ್ತಿ ದ್ದಾರೆ. ವಿಷಯ ನಿರೂಪಣೆಯ ನಮ್ಮ ಶಿಕ್ಷಣವಿಧಾನವು, ಸ್ವಭಾವ ನಿರ್ಮಾಣ ಕಾರ್ಯದಲ್ಲಿ ಅಸಮರ್ಥವಾದುದು. ಜೀವನೋಪಾಯಕ್ಕೆ ಅನುಕೂಲವಾಗುವಂತೆ ಏನಾದರೊಂದಿಷ್ಟು ಕಲಿತ ರಾಯಿತು ಎಂಬುದೇ ಅದರ ಯಾವತ್ತೂ ಗುರಿಯಾಗಿದೆ. ಅದರಲ್ಲಿ ಸಮಗ್ರ ವ್ಯಕ್ತಿತ್ವದ ವಿಕಾಸಕ್ಕೆ ಗಮನವೇ ಇಲ್ಲ. ಜೀವನಮಟ್ಟವನ್ನು ಉತ್ತಮಗೊಳಿಸುವುದೆಂದರೆ ಸುಖಸೌಕರ್ಯಗಳನ್ನು ಹೆಚ್ಚಿಸಿಕೊಂಡು, ಕೀಳು ಕಾಮನೆಗಳನ್ನು ತೃಪ್ತಿಪಡಿಸುವುದೆಂದೇ ತಿಳಿಯಲಾಗಿದೆ. ಕಡಿಮೆ ಶ್ರಮದ, ಆದರೆ ಅತಿ ಹೆಚ್ಚಿನ ಆದಾಯವನ್ನು ಕೊಡುವ ಉದ್ಯೋಗ ಪಡೆಯುವುದೇ ಆಧುನಿಕ ತರುಣನ ಅಭೀಪ್ಸೆ! ಎಷ್ಟೋ ವೇಳೆ, ವಿದ್ಯಾರ್ಥಿಗಳು ಮುಷ್ಕರ ಹೂಡಿ ಪರೀಕ್ಷೆಗಳನ್ನು ಮುಂದೂಡಬಲ್ಲರು! ಪರೀಕ್ಷೆಗಳನ್ನು ಕಡಿಮೆ ಮಾಡಿಕೊಳ್ಳಬಲ್ಲರು! ಚಾಕು, ಚೈನುಗಳನ್ನು ತೋರಿಸಿ ಪರೀಕ್ಷಾಧಿಕಾರಿಗಳನ್ನು ಗದರಿಸಬಲ್ಲರು! ಕೆಲವೆಡೆ ಪೋಲೀಸರ ಹದ್ದುಬಸ್ತಿನಲ್ಲಿ ಪರೀಕ್ಷೆ ನಡೆಯಬೇಕಾದ ಪರಿಸ್ಥಿತಿ! ಪ್ರಶ್ನಪತ್ರಿಕೆಯನ್ನು ಮೊದಲೇ ಪಡೆಯಬಲ್ಲರು! ಲಂಚ ನೀಡಿ ರ್ಯಾಂಕ್ ಗಿಟ್ಟಿಸಬಲ್ಲರು! ಈ ರೀತಿ ವಿದ್ಯೆಯನ್ನು ಸಂಪಾದಿಸಿ ಡಿಗ್ರಿ ಪಡೆದು ಉದ್ಯೋಗಸ್ಥ ರಾದೊಡನೆ, ಅವರು ವಿವೇಕ, ಶಿಸ್ತು, ಸಂಯಮ, ಸಭ್ಯತೆಗಳಿಂದ ಶೋಭಿಸುವ ಸುಯೋಗ್ಯ ನಾಗರಿಕರಾಗಿಬಿಡುವರೇ? ಶಿಸ್ತು ಸಂಯಮಗಳಿಲ್ಲದ, ಔಚಿತ್ಯ ಜ್ಞಾನವಿಲ್ಲದ, ನೈತಿಕನಿಷ್ಠೆಯಿಲ್ಲದ ವಿದ್ಯೆ ತುಂಟಕುದುರೆಯಾಗಬಲ್ಲದು. ಅದು ಹಾಕಿದ್ದೇ ಹೆಜ್ಜೆ, ನಡೆದದ್ದೇ ದಾರಿ. ಪರಿಣಾಮವಾಗಿ ಅದು ಆತ್ಮಘಾತಕ ಹಾಗೂ ಸಮಾಜಘಾತುಕ ಕೃತ್ಯಗಳಿಗೆಳಸಬಲ್ಲದು. ಅಪಾರ ಮಟ್ಟದ ವಿದ್ಯಾರ್ಥಿಗಳ ಅಶಿಸ್ತು, ಅಶಾಂತಿ ಮತ್ತು ದುರ್ನಡತೆಗಳು ಮೇಲಿನ ಮಾತಿಗೆ ಸಾಕ್ಷಿಯಾಗಿವೆ. ಸಮಾಜದಲ್ಲಿ, ಆಡಳಿತದಲ್ಲಿ, ಎತ್ತರದ ಸ್ಥಾನದಲ್ಲಿ ಇರುವ ಮುಖಂಡರು ತಮ್ಮ ನೈತಿಕನಿಷ್ಠೆ ಯಿಂದ ಜನರಿಗೆ ಆದರ್ಶ ವ್ಯಕ್ತಿಗಳಾಗಬೇಕು. ಶ್ರೇಷ್ಠರು ಯಾವುದನ್ನು ಆಚರಿಸುತ್ತಾರೋ ಅದನ್ನು ಇತರರೂ ಅನುಸರಿಸುತ್ತಾರೆಂಬುದು ಭಗವದ್ಗೀತೆಯ ಉಕ್ತಿ. ಸರದಾರನಾಗುವವನು ‘ಸಿರದಾರ’ನೂ ಆಗಬೇಕು. ಎಂದರೆ ಮುಖಂಡನಾಗುವವನು ತ್ಯಾಗ ಸಮರ್ಪಣೆಯಲ್ಲಿ ಅಗ್ರ ಗಣ್ಯನೇ ಆಗಬೇಕು. ಆದರೆ, ಜನರ ನೈತಿಕಮಟ್ಟದ ಉನ್ನತಿಗೆ, ರಾಜಕೀಯ ಮುಖಂಡರು ಮಾರ್ಗದರ್ಶಕರಾಗಿಲ್ಲದಿರುವುದು ನಮ್ಮ ದೌರ್ಭಾಗ್ಯ. ಸಮಾಜದ ಮುಖಂಡರಾಗುವ ಹಂಬಲ ವಿರುವವರಿಗೆ ಅರ್ಥಶಾಸ್ತ್ರ, ರಾಜಕೀಯಶಾಸ್ತ್ರದ ಪರಿಚಯ ಬೇಕಿಲ್ಲ. ದೇಶದ ಇತಿಹಾಸದ ಪರಿಚಯವೂ ಬೇಕಿಲ್ಲ. ಯಾವ ತರಬೇತಿಯೂ ಬೇಕಿಲ್ಲ. ಸಂಕುಚಿತ ಸ್ವಾರ್ಥವೇ ಸಾಕಾಗುತ್ತದೆ! ಮುಖ್ಯವಾಗಿ, ಮತದಾರರನ್ನು ಆಕರ್ಷಿಸಿ, ಅವರ ಪ್ರತಿನಿಧಿಗಳಾಗುವ ತಂತ್ರ ಗೊತ್ತಿದ್ದರೆ ಸಾಕು! ಈ ಮತದಾರರಲ್ಲಿ ಶೇಕಡಾ ಎಪ್ಪತ್ತು ಮಂದಿ ವಿದ್ಯೆ ಇಲ್ಲದವರು, ತತ್ಕಾಲದ ಲಾಭದ ಹೊರತು ರಾಷ್ಟ್ರದ ಸಮಗ್ರಹಿತ, ಭವಿಷ್ಯ ಚಿಂತನೆ ಮಾಡುವ ಸಾಮರ್ಥ್ಯವಿಲ್ಲದವರು. ರಾಜಕೀಯಸ್ಥರು ಇದನ್ನು ಅರಿತುಕೊಂಡು ತಮ್ಮ ಸ್ವಾರ್ಥವನ್ನು ಸಾಧಿಸಿಕೊಳ್ಳುವುದರಲ್ಲಿ ಆಸಕ್ತರು. ‘ರಾಜಕಾರಣಿ ಗಳು ಈಗಿನ ದಿನಗಳಲ್ಲಿ ನೈತಿಕ ತತ್ತ್ವವನ್ನು ತಿರಸ್ಕರಿಸಿದಷ್ಟು ಈ ಹಿಂದೆ ಎಂದೂ ಮಾಡಿದ್ದಿಲ್ಲ. ಸಾರ್ವಜನಿಕ ಜೀವನದ ಹಾನಿಗೆ ಕಾರಣವಾದ ಈ ನಡವಳಿಕೆಗೆ ಕಾಯಕಲ್ಪ ಅಗತ್ಯ’ ಎಂದು ಹತ್ತುವರ್ಷಗಳ ಹಿಂದೆ ರಾಷ್ಟ್ರಪತಿಗಳೇ ಕರೆ ನೀಡುವಂತಾಗಿತ್ತು ಎಂದ ಮೇಲೆ ಈಗಿನ ಪರಿಸ್ಥಿತಿ ಊಹಿಸಿಕೊಳ್ಳಿ! ಇಂದು ಅನೈತಿಕತೆ, ಲಂಚಕೋರತನ, ಕಾಳಸಂತೆಗಳು ನಿರ್ಭೀತಿಯಿಂದ ಸರ್ವತ್ರ ತಾಂಡವವಾಡುತ್ತಿವೆ. ದೇಶದಲ್ಲಿ ಕೊಲೆ, ದರೋಡೆಗಳು ಹೆಚ್ಚುತ್ತಲಿವೆ. ಸ್ತ್ರೀಯರನ್ನು ಅತ್ಯಂತ ಹೀನಾಯವಾಗಿ ನಡೆಸಿಕೊಳ್ಳುವ ಘಟನೆಗಳು ಸಮಾಜದ ವಿಪರೀತ ನೈತಿಕ ಅಧಃಪತನದ ಲಕ್ಷಣ ವೆಂದು ಸುಪ್ರೀಂಕೋರ್ಟಿನ ಮುಖ್ಯನ್ಯಾಯಾಧೀಶರು ಹೇಳಿದ್ದರು. ಬ್ರಿಟಿಷರ ಕಾಲದಲ್ಲಿ, ದೆಹಲಿ ಯಲ್ಲಿದ್ದ ಪೋಲೀಸರ ಸಂಖ್ಯೆ ಕೇವಲ ಒಂದು ಸಾವಿರ ಆಗಿದ್ದರೆ, ಈಗ ಈ ಸಂಖ್ಯೆ ಮೂರು ಲಕ್ಷಕ್ಕೇರಿದೆ. ಆದರೂ ಹಗಲಿನಲ್ಲೇ ಹೆಂಗಸು ಒಬ್ಬಳೇ ತಿರುಗಲು ಹೆದರುವಂತಾಗಿದೆ!</p>
  <div>ಈ ಗತಿ! ಅವನತಿ!</div>
  <p>ಬ್ರಿಟಿಷರು ತಮ್ಮ ಆಳ್ವಿಕೆಯ ಕಾಲದಲ್ಲಿ ಕೈಗಾರಿಕೆಗಳನ್ನು ನಾಶ ಮಾಡಿ ದೇಶದ ಸಂಪತ್ತನ್ನು ಸಾಕಷ್ಟು ಸುಲಿಗೆ ಮಾಡಿದ್ದರು.* ನೂರರಲ್ಲಿ ನಲ್ವತ್ತೈದು ಮಂದಿಗೆ ಎರಡು ಹೊತ್ತಿನ ಊಟಕ್ಕೆ ಆಹಾರವಿರಲಿಲ್ಲ. ಈ ಬಡತನವನ್ನು ದೂರಮಾಡಿ, ಬಡವರಿಗೆ ವಿದ್ಯೆ ನೀಡಿ, ರಾಷ್ಟ್ರದ ಸರ್ವಾಂ ಗೀಣ ಉನ್ನತಿ ಸಾಧಿಸಬೇಕೆಂಬ ಹಂಬಲವೇ ಅಂದಿನ ಮುಖಂಡರ ಸಂಕಲ್ಪವಾಗಿತ್ತು. ಸ್ವಾತಂತ್ರ್ಯಾನಂತರದ ಈ ವರ್ಷಗಳಲ್ಲಿ ವಿವಿಧ ಕ್ಷೇತ್ರಗಳಲ್ಲಿನ ವಿಶಿಷ್ಟ ಪ್ರಗತಿಯನ್ನು ಅಲ್ಲ ಗಳೆಯುವಂತಿಲ್ಲವಾದರೂ, ಬಡತನದ ರೇಖೆ ಕೆಳಗಿಳಿದ ವರದಿ ಇಲ್ಲ.</p>
  <p>ಪಶ್ಚಿಮದ ದೇಶಗಳಲ್ಲಿ ಸಂಪತ್ತು ಹೆಚ್ಚಿನ ಪ್ರಮಾಣದಲ್ಲಿ ಶೇಖರವಾದ ಬಳಿಕ, ಕಾರ್ಮಿಕರು ತಮ್ಮ ಹಕ್ಕಿನ ಭಾವನೆಯನ್ನು ವ್ಯಕ್ತಗೊಳಿಸಿ, ಮುಷ್ಕರಗಳ ಕ್ರಮವನ್ನು ಜಾರಿಗೆ ತಂದರು. ಆದರೆ ಭಾರತದಲ್ಲಿ ಬಡತನ ದೂರವಾಗುವುದಕ್ಕೆ ಮೊದಲೇ ಕಾರ್ಮಿಕರು ತಮ್ಮ ಹಕ್ಕುಗಳಿಗಾಗಿ ಹೋರಾಟ, ಮುಷ್ಕರದ ಕ್ರಮಗಳನ್ನು ಕೈಗೊಂಡಿದ್ದಾರೆ. ತಮ್ಮ ಬೇಡಿಕೆಗಳು ಮುಷ್ಕರ, ಸತ್ಯಾ ಗ್ರಹಗಳ ಮೂಲಕ ಕೈಗೂಡದಿದ್ದಾಗ, ಸಾರ್ವಜನಿಕ ವಸ್ತುಗಳನ್ನು ನಾಶ ಮಾಡುವ ಆತ್ಮಘಾತುಕ ಪ್ರವೃತ್ತಿಯೂ ಬೆಳೆಯುತ್ತಲಿದೆ. ಕಾರ್ಮಿಕರು ತಮಗೆ ಅನ್ನ ನೀಡಿದ, ನೀಡುವ ಸಂಸ್ಥೆಯ ಅಥವಾ ಕಾರ್ಖಾನೆಯ ಸಾಮಗ್ರಿ-ಯಂತ್ರ ಸಲಕರಣೆಗಳನ್ನು ಕೋಪೋದ್ರಿಕ್ತರಾಗಿ, ನಾಶಮಾಡಿಬಿಡುವು ದುಂಟು.</p>
  <p>ವಿದ್ಯಾರ್ಥಿಗಳೂ ಈ ನಾಶಕಾರ್ಯದಲ್ಲಿ ಸಾಕಷ್ಟು ಭಾಗಿಗಳಾಗುತ್ತಲಿದ್ದಾರೆ. ಯಾರೋ ಮಾಡಿದ ತಪ್ಪಿಗೆ ಕೋಟ್ಯಂತರ ಬೆಲೆಬಾಳುವ ಸಾರ್ವಜನಿಕ ವಸ್ತು ನಾಶ ಮಾಡುವ ಮನೋವೃತ್ತಿ ಬೆಳೆಯುತ್ತಿದೆ. ಹೀಗೆ ಕೋಟಿಗಟ್ಟಲೆ ರೂಪಾಯಿ ಬೆಲೆಬಾಳುವ ಸಾರ್ವಜನಿಕ ವಸ್ತುಗಳ ನಷ್ಟದ ವರದಿ ಆಗಾಗ ಪತ್ರಿಕೆಗಳಲ್ಲಿ ಬರುತ್ತಲಿದೆ. ಒಮ್ಮೆ ಬಂಗಾಳದಲ್ಲಿ ರಾಜಕೀಯ ಕಾರಣಗಳಿಂದ ವಿದ್ಯುತ್ ಇಲಾಖೆಯಲ್ಲಿ ಅನೇಕ ಅಸಮರ್ಥರನ್ನು ಸೇರಿಸಿಕೊಂಡಿದ್ದುದರ ಪರಿಣಾಮವಾಗಿ, ಅಶಿಸ್ತು, ಅದಕ್ಷತೆ ವೃದ್ಧಿಯಾಯಿತು. ಕಾಲ ಕಾಲದಲ್ಲಿ ಯಂತ್ರಗಳನ್ನು ಸರಿಪಡಿಸದೇ ಇದ್ದುದ ರಿಂದ ವಿದ್ಯುತ್ತಿನ ಉತ್ಪನ್ನ ವಿಪರೀತ ಕುಸಿದು, ಕಾರ್ಖಾನೆಗಳ ಉತ್ಪತ್ತಿ ವರ್ಷಕ್ಕೆ ಸಾವಿರಕೋಟಿ ರೂಪಾಯಿಗಳಷ್ಟು ಕಡಿಮೆಯಾಯಿತು! ಸಮರ್ಥತೆ, ದಕ್ಷತೆಗಳಿಗೆ ಬೆಲೆ ನೀಡದೆ, ರಾಜಕೀಯ ಕಾರಣಗಳಿಗಾಗಿ ಉದ್ಯೋಗಕ್ಕೆ ಜನರನ್ನು ಸೇರಿಸಿಕೊಳ್ಳುವ ಧೋರಣೆ ಸರ್ವತ್ರ ಕಂಡುಬರುತ್ತ ಲಿದೆ. ಎಲ್ಲೆಲ್ಲೂ ಲಂಚಕೋರತನ, ಕಾಳಸಂತೆಯ ವಿಧಾನ ತಾಂಡವವಾಡುತ್ತಿರುವುದು ಎಲ್ಲ ರಿಗೂ ತಿಳಿದ ವಿಷಯ. ಕಾಳಸಂತೆಯ ಪ್ರವರ್ತಕರನ್ನು ಸರಕಾರ ಮುಟ್ಟುಗೋಲು ಹಾಕುವ ಯೋಜನೆಯ ವಾರ್ತೆ ಕೇಳಿ ಬಂದಿದ್ದರೂ, ಲಂಚಕೋರತನವನ್ನು ಸ್ಥಗಿತಗೊಳಿಸಲು ವ್ಯಾಪಕ ಕ್ರಮ ಕೈಗೊಂಡದ್ದಿಲ್ಲ. ಸರ್ವತ್ರ ವ್ಯಾಪಿಯಾಗಿರುವ ಈ ಪಿಡುಗನ್ನು ತಡೆಯಲು ಯತ್ನಿಸದಿರು ವುದು ನೈತಿಕ ಅವನತಿಯ ಹೆಗ್ಗುರುತಲ್ಲವೇ? ಇನ್ನು ಮೂವತ್ತೈದು ವರ್ಷಗಳಲ್ಲಿ ದೇಶದ ಜನಸಂಖ್ಯೆ ಇಮ್ಮಡಿಯಾಗಲಿದೆ ಎಂದು ತಜ್ಞರು ಹೇಳುತ್ತಿದ್ದಾರೆ. ಆಗ ಜೀವನದ ಹೋರಾಟ ಯಾವ ದಾರುಣ ಮಟ್ಟದ್ದಾಗಬಹುದೆಂಬುದನ್ನು ಎಷ್ಟು ಮಂದಿ ವಿದ್ಯಾವಂತರು ಈ ದೇಶದಲ್ಲಿ ಯೋಚಿಸಬಲ್ಲರು? ಮಹಾತ್ಮಾ ಗಾಂಧೀಜಿ ಸ್ವಾತಂತ್ರ್ಯದ ನಂತರ ರಾಮರಾಜ್ಯದ ಕನಸನ್ನು ಕಂಡರು. ದೇಶದಲ್ಲಿ ಪ್ರಾಮಾಣಿಕ, ಶೀಲವಂತ ಜನರ ಸುಸಂಘಟಿತ ಪ್ರಯತ್ನದಿಂದ ಇದು ಸಾಧ್ಯವಾಗುವುದೆಂದು ಅವರು ನಂಬಿದ್ದರು. ಆದರೆ ಇಂದು ಶೀಲ ಶಿಲಾಧಾರಕ್ಕೆ ಕುಠಾರಾಘಾತ ವಾಗಿದೆಯಲ್ಲ!</p>
  <p>ನೈತಿಕ ಅವನತಿ ಅತ್ಯಂತ ಭಯಾನಕವಾದದ್ದಾದರೂ ಯಾವ ವಿಚಾರವಂತ ದೇಶಪ್ರೇಮಿ ಗಳೂ, ಧಾರ್ಮಿಕ ಮುಖಂಡರೂ, ರಾಜಕೀಯಸ್ಥರೂ, ‘ಏಕೆ ಹೀಗಾಗಿದೆ?’ ಎಂಬುದನ್ನು ಗಮನಿ ಸಿಲ್ಲವಲ್ಲ! ಇದನ್ನು ಗಂಭೀರವಾಗಿ ಪರಿಶೀಲಿಸಿ ಪರಿಗಣನೆಗೆ ತಂದುಕೊಂಡಿಲ್ಲವಲ್ಲ! ಏನು ಮಾಡಬಹುದೆಂಬ ಬಗ್ಗೆ ತಜ್ಞರು ಒಂದೆಡೆ ಸಂಘಟಿತರಾಗಿ ಚಿಂತನಮಂಥನ ನಡೆಸಿದ ವರ್ತ ಮಾನವೂ ಇಲ್ಲವಲ್ಲ! ಎಂದಾದರೊಂದು ದಿನ ತನ್ನಿಂದ ತಾನೇ ಎಲ್ಲ ಸ್ಪಾಂಟೇನಿಯಸ್ ಆಗಿ ಸರಿಯಾಗಿ ಬಿಡುತ್ತದೆಯೇ ಹೇಗೆ?</p>
  <div/>
  <div>ವಿವೇಕ ವಾಣಿ</div>
  <p>ಸ್ವಾಮಿ ವಿವೇಕಾನಂದರು ಕಳೆದ ಶತಮಾನದಲ್ಲೇ ಹೀಗೆಂದು ಎಚ್ಚರಿಕೆ ನೀಡಿದ್ದರು: ‘ಎಲ್ಲ ರಾಜಕೀಯ ಸಾಮಾಜಿಕ ವ್ಯವಸ್ಥೆ, ವಿಧಾನಗಳೂ, ಮೂಲತಃ ಮನುಷ್ಯನ ಒಳ್ಳೆಯತನವನ್ನು ಹೊಂದಿಕೊಂಡಿವೆ. ಪಾರ್ಲಿಮೆಂಟು ಒಳ್ಳೆಯ ಶಾಸನಗಳನ್ನು ಜಾರಿಗೆ ತಂದ ಮಾತ್ರದಿಂದಲೇ ರಾಷ್ಟ್ರ ಒಳ್ಳೆಯದಾಗಿಬಿಟ್ಟಿತು ಎನ್ನಲಾಗದು. ಆದರೆ ರಾಷ್ಟ್ರದ ಜನ ಒಳ್ಳೆಯವರಾದರೆ, ದೊಡ್ಡವ ರಾದರೆ, ಆ ರಾಷ್ಟ್ರ ಒಳ್ಳೆಯದು ಅಥವಾ ದೊಡ್ಡದು. ಜಗತ್ತಿನ ಎಲ್ಲ ಸಂಪತ್ತಿಗಿಂತಲೂ ಮನುಷ್ಯ ಹೆಚ್ಚು ಮೌಲ್ಯಯುತ.’</p>
  <p>‘ಮುಂದೆ ಸಮಾಜವಾದ ಅಥವಾ ಜನರಿಂದಲೇ ಆರಿಸಿದ ಪ್ರತಿನಿಧಿಗಳು ಆಳುವ ಸ್ಥಿತಿ ಬರು ವುದು ಎಂಬುದನ್ನು ಸದ್ಯ ಆಗುತ್ತಿರುವ ಬದಲಾವಣೆಯಿಂದ ಊಹಿಸಬಹುದು. ಜನರ ಜೀವ ನೋಪಾಯಕ್ಕೆ ತಕ್ಕ ಅನುಕೂಲಗಳಿರಬೇಕೆಂದು ಆಶಿಸುವುದು ಸಹಜ. ಕಡಿಮೆ ಕೆಲಸ, ದಬ್ಬಾ ಳಿಕೆಯ ಅಭಾವ, ಯುದ್ಧವಿಲ್ಲದಿರುವುದು ಮತ್ತು ಬೇಕಷ್ಟು ಆಹಾರ–ಇವನ್ನು ಅವರು ಆಶಿಸು ವುದು ಸ್ವಾಭಾವಿಕ. ಧಾರ್ಮಿಕ ಆದರ್ಶ ಹಾಗೂ ಮನುಷ್ಯನ ಒಳ್ಳೆಯತನವನ್ನವಲಂಬಿಸದೆ ಯಾವುದೇ ನಾಗರಿಕತೆ ದೀರ್ಘಕಾಲ ಉಳಿದಿರಬಲ್ಲುದು ಎಂದು ಯಾರು ತಾನೇ ಭರವಸೆ ನೀಡಬಲ್ಲರು? ದೃಢವಾಗಿ ನಂಬಿ–ಧರ್ಮವು ಸಮಸ್ಯೆಯ ಮೂಲಕ್ಕೇ ಹೋಗುವುದು. ಅದು ಸರಿಯಾಗಿದ್ದರೆ ಎಲ್ಲವೂ ಸರಿಯಾಗಿದ್ದಂತೆ.’</p>
  <p>‘ಶಾಸನ, ಸರ್ಕಾರ, ರಾಜಕೀಯ–ಇವುಗಳೆಲ್ಲ ಮಾರ್ಗವೇ ಹೊರತು ಅಂತಿಮ ಗುರಿ ಅಲ್ಲ. ಇವುಗಳಿಗೆ ಅತೀತವಾಗಿ, ಯಾವ ನಿಯಮಗಳ ಆವಶ್ಯಕತೆ ಇರದ ಒಂದು ಗುರಿ ಇದೆ. ಆ ಗುರಿ ಅಥವಾ ತಳಹದಿ ಶಾಸನಗಳಿಂದಾಗತಕ್ಕದ್ದಲ್ಲ. ನೈತಿಕ ನಿಷ್ಠೆ, ಹೃದಯಪರಿಶುದ್ಧಿಯೇ ನಿಜವಾದ ಬಲ ಎಂಬುದನ್ನು ಏಸುಕ್ರಿಸ್ತ ಕಂಡುಕೊಂಡ. ಪುಷಿಗಳೂ ಸಾರಿದರು. ಆದುದರಿಂದಲೆ ಧರ್ಮವು ಸಮಸ್ಯೆಯ ಮೂಲಕ್ಕೆ ಹೋಗುವುದು, ಮನುಷ್ಯನ ಚಾರಿತ್ರ್ಯವನ್ನು ರೂಪಿಸುವುದು.’</p>
  <p>‘ಹಿಂದೂ ಸಮಾಜವನ್ನು ಮೇಲಕ್ಕೆತ್ತಬೇಕಾದರೆ, ಧರ್ಮವನ್ನು ನಾಶಮಾಡಬೇಕಾಗಿಲ್ಲ ಎಂದು ನಾನು ಸಾರಿ ಹೇಳುತ್ತೇನೆ. ನಮ್ಮ ಸಮಾಜದಲ್ಲಿ ಈಗ ಕಾಣುತ್ತಿರುವ ನ್ಯೂನತೆಗಳಿಗೆ ಧರ್ಮವು ಕಾರಣವಲ್ಲ. ಧಾರ್ಮಿಕ ಭಾವನೆಗಳನ್ನು ಸಾಮಾಜಿಕರಲ್ಲಿ ಸರಿಯಾಗಿ ಹರಡದಿರುವುದೇ ಕಾರಣ. ನಮ್ಮ ಪುರಾತನ ಗ್ರಂಥಗಳ ಆಧಾರದಿಂದಲೇ ಶಬ್ದಶಃ ಇದನ್ನು ನಾನು ತೋರಿಸಿ ಕೊಡಬಲ್ಲೆ. ನಾವೆಲ್ಲರೂ ಬದುಕಿನ ಉದ್ದಕ್ಕೂ ಕಾರ್ಯರೂಪಕ್ಕೆ ತರಬೇಕಾಗಿರುವ ಈ ಸಂಗತಿ ಯನ್ನು ನಾನು ಬೋಧಿಸುತ್ತೇನೆ: ನಾವು ಮಾಡಬೇಕಾದ ಮೊದಲನೇ ಕೆಲಸವೇ ನಮ್ಮ ವೇದ, ಉಪನಿಷತ್ತು, ಪುರಾಣಗಳಲ್ಲಿರುವ ಅದ್ಭುತವಾದ ಸತ್ಯಗಳನ್ನು ಸರ್ವತ್ರ ಎಲ್ಲ ಜನರಿಗೂ ತಿಳಿಯ ಪಡಿಸುವುದು. ಭರತಖಂಡದಲ್ಲಿ ವಿಕಾಸದ ಪ್ರತಿಯೊಂದು ಮೆಟ್ಟಲನ್ನು ಹತ್ತಿ ಮೇಲೇರಬೇಕಾ ದರೆ ಧಾರ್ಮಿಕ ಭಾವನೆಗಳ ಪುನರುತ್ಥಾನವಾಗಬೇಕು. ಸಮಾಜವಾದ ಅಥವಾ ರಾಜಕೀಯ ಭಾವನೆಗಳ ಪ್ರವಾಹದಿಂದ ದೇಶವನ್ನು ತುಂಬುವುದಕ್ಕೆ ಮೊದಲು ಆಧ್ಯಾತ್ಮಿಕ ಭಾವನೆಗಳ ಪ್ರವಾಹವನ್ನು ಹರಿಯಿಸಬೇಕು. ದಾನಕ್ಕೆ ಹೆಸರಾಂತ ಈ ದೇಶದಲ್ಲಿ ಮೊದಲನೆಯದಾಗಿ ಆಧ್ಯಾ ತ್ಮಿಕ ದಾನವನ್ನು ಕೈಗೊಳ್ಳೋಣ.’</p>
  <p>‘ಚೆದುರಿ ಹೋಗಿರುವ ಆಧ್ಯಾತ್ಮಿಕ ಶಕ್ತಿಯನ್ನು ಸಂಗ್ರಹಿಸುವುದೇ ಭರತ ಖಂಡದ ರಾಷ್ಟ್ರೀಯ ಏಕತೆಯ ರಹಸ್ಯ. ನಮ್ಮ ಆತ್ಮೋದ್ಧಾರ ಆಗಬೇಕೆಂದಿದ್ದರೆ ನಮ್ಮನಮ್ಮಲ್ಲೇ ಕಾದಾಡುವುದನ್ನು ನಾವು ಮರೆಯಬೇಕಾಗಿದೆ.’ ‘ಜನಸಮೂಹದ ಧಾರ್ಮಿಕ ಭಾವನೆಗಳಿಗೆ ಹಿಂಸೆ ಮಾಡದೆ ಅವರನ್ನು ಮೇಲಕ್ಕೊಯ್ಯಬೇಕು.’</p>
  <p>ಒಟ್ಟಿನಲ್ಲಿ, ಜನಮನದಲ್ಲಿ ಧಾರ್ಮಿಕ ಜಾಗೃತಿ ಉಂಟಾದರೆ ರಕ್ತಶುದ್ಧಿಯಾದಂತೆ; ಬೇರಿಗೆ ತಗುಲಿದ ರೋಗ ನಿವಾರಣೆಯಾದಂತೆ. ವಿದ್ಯಾವಂತರು, ತಿಳಿದವರು, ಕಷ್ಟಪಟ್ಟು ಧಾರ್ಮಿಕ ವಿಚಾರಗಳನ್ನು ತಾವು ಸರಿಯಾಗಿ ತಿಳಿದುಕೊಂಡು ಆಚರಿಸಿ ಜನರಿಗೆ ತಿಳಿಸಬೇಕು. ಮನುಷ್ಯನ ಹೃದಯಶುದ್ಧಿಯಾಗದೆ ಯಾವ ಪಕ್ಷ ಗೆದ್ದರೂ ಸ್ವಾರ್ಥದ ಗೆದ್ದಲು ಹೆಚ್ಚುತ್ತದೆ. ಪರಿಶುದ್ಧ ಹೃದಯವುಳ್ಳ ವ್ಯಕ್ತಿಗೆ ಸಮನಾರು? ಒಂದೊಂದು ಇಟ್ಟಿಗೆಯೂ ಸರಿಯಾಗಿದ್ದರೆ ಒಂದು ಕಟ್ಟಡ ಉತ್ತಮ. ಒಂದೊಂದೇ ಹನಿ ಕೂಡಿ ಹಳ್ಳ. ಒಂದೊಂದೇ ಧಾನ್ಯದ ಕಾಳು ಸೇರಿ ಒಂದು ದೊಡ್ಡ ಧಾನ್ಯದ ರಾಶಿ. ಅಂತೆಯೇ, ವ್ಯಕ್ತಿಯ ಶೀಲೋತ್ಕರ್ಷದಿಂದ ಸಮಾಜದ ಸುಸ್ಥಿತಿ, ವ್ಯಕ್ತಿಯ ಈ ಶೀಲೋತ್ಕರ್ಷಕ್ಕೆ ತಳಹದಿಯೇ ಎಲ್ಲರ ಶ್ರದ್ಧಾಕೇಂದ್ರವಾದ–ಧರ್ಮ, ದೇವರುಗಳಲ್ಲಿನ ದೃಢ ವಿಶ್ವಾಸ.</p>
  <div>ಶ್ರದ್ಧೆಯ ಪ್ರತಿಷ್ಠಾಪನೆ</div>
  <p>ನಮ್ಮ ದೇಶದಲ್ಲಿ ಇಂದು ವಿದ್ಯಾವಂತರು ಅಧ್ಯಾತ್ಮ, ಧರ್ಮ, ದೇವರೆಂದರೆ ಆಸಕ್ತರಾಗುವ ಲಕ್ಷಣವಿಲ್ಲ. ಧರ್ಮದ ದುರ್ಬಲ ಅನುಯಾಯಿಗಳೇ ಒಂದು ರೀತಿಯಿಂದ ಧರ್ಮಗ್ಲಾನಿಗೆ ಕಾರಣರು ಎಂಬುದೇನೋ ಸತ್ಯ. ಇಂದು ಧರ್ಮದ ನೆಲೆಗಟ್ಟು ಶಿಥಿಲವಾಗುತ್ತಿದೆ ಎಂದು ವಿಚಾರವಂತ ಧಾರ್ಮಿಕ ಜನ ಹೇಳುತ್ತಿದ್ದಾರೆ. ಧಾರ್ಮಿಕ ಶ್ರದ್ಧೆಯ ಅಭಾವವೇ ಸಮಾಜದಲ್ಲಿ ನಾವಿಂದು ಕಾಣುವ ನೈತಿಕ ಅಧಃಪತನಕ್ಕೆ ಕಾರಣವೆಂಬುದು ಅವರ ಅಂಬೋಣ. ಧರ್ಮದ ನೆಲೆಗಟ್ಟು ಶಿಥಿಲವಾಗುತ್ತಿದೆ ಎಂದರೆ ಏನರ್ಥ? ಧರ್ಮದ ನಿಯಮಗಳು ದುರ್ಬಲವಾದು ವೆಂದರ್ಥವಲ್ಲ. ನಿಯಮಗಳನ್ನು ಪಾಲಿಸುವ ಮನುಷ್ಯರು ತಮ್ಮ ದುರ್ಬಲತೆಗಳಿಂದ ಈ ನಿಯಮಗಳನ್ನು ಅನುಸರಿಸದೆ, ಆ ನಿಯಮಗಳಲ್ಲಿ ವಿಶ್ವಾಸವನ್ನು ಕಳೆದುಕೊಂಡಿದ್ದಾರೆ ಅಷ್ಟೆ. ಆದರೆ ಆ ನಿಯಮಗಳ ಅಸ್ತಿತ್ವಕ್ಕೆ ಬಾಧಕವಿಲ್ಲ. ಗುರುತ್ವಾಕರ್ಷಣ ನಿಯಮ ನ್ಯೂಟನ್ ಕಂಡು ಹಿಡಿಯುವುದಕ್ಕೆ ಮೊದಲು ಇತ್ತು. ನಾವೆಲ್ಲರೂ ಮರೆತುಬಿಟ್ಟರೂ ಇದ್ದೇ ಇರುತ್ತದೆ. ಆದರೆ ನಿಯಮವನ್ನು ತಿಳಿದುಕೊಂಡಲ್ಲಿ ಪ್ರಕೃತಿಯನ್ನು ನಿಯಂತ್ರಿಸಿ, ಅದನ್ನು ನಮ್ಮ ಸುಖ ಸೌಕರ್ಯ ಗಳ ಸಾಧಕಗಳನ್ನಾಗಿ ಮಾಡಿಕೊಳ್ಳಬಹುದು. ಅಂತೆಯೇ ಧರ್ಮ ನಿಯಮಗಳು ಶಾಶ್ವತ ಸತ್ಯದ ಹಿನ್ನೆಲೆಯನ್ನು ಆಧರಿಸಿವೆ. ನಾನಾ ಕಾರಣಗಳಿಂದ ಜನಾಂಗ ಆ ನಿಯಮಗಳಲ್ಲಿ ವಿಶ್ವಾಸವನ್ನು ಕಳೆದುಕೊಳ್ಳಬಹುದು. ಕ್ಷಣಿಕವಾದ ಮೋಹಕ ಪ್ರಭಾವಗಳಿಗೆ ಬಲಿಬಿದ್ದು ಶಾಶ್ವತವಾದ ಫಲಗಳ ನ್ನೀಯುವ ಧರ್ಮಾನುಷ್ಠಾನದಲ್ಲಿ ಆಸಕ್ತಿಯನ್ನು ಕಳೆದುಕೊಳ್ಳಬಹುದು. ಅದೇ ಧರ್ಮಗ್ಲಾನಿಯ ಮೂಲ. ಧರ್ಮ ನಿಯಮಗಳನ್ನು ಅನುಸರಿಸದೆ ಇರುವುದರಿಂದ ಧರ್ಮ ತತ್ತ್ವಕ್ಕೆ ಹಾನಿ ಇಲ್ಲ. ಆರೋಗ್ಯ ರಕ್ಷಣೆಯ ನಿಯಮಗಳನ್ನು ಪಾಲಿಸದಿದ್ದರೆ ಯಾರಿಗೆ ಹಾನಿ? ನಿಯಮ ಪಾಲಿಸದ ವ್ಯಕ್ತಿಗೆ ಅಲ್ಲವೇ? ಈ ಹಾನಿಯನ್ನು ದೂರಮಾಡುವ ವಿಧಾನವನ್ನು ಭಗವಾನ್ ಶ್ರೀಕೃಷ್ಣ ಅರ್ಜುನನ ಮೂಲಕ ಈ ಜಗತ್ತಿಗೆ ಸಾರಿದ್ದಾನೆ:</p>
  <p>‘ಈ ನಾಶರಹಿತವಾದ ಫಲವನ್ನು ತಂದುಕೊಂಡುವ ಧರ್ಮದ ರಹಸ್ಯ ನಿಯಮವನ್ನು ನಾನು ಹಿಂದೆ ಸೂರ್ಯನಿಗೆ ಅರುಹಿದ್ದೆ. ಅವನು ಅದನ್ನು ಮನುವಿಗೆ ಹೇಳಿದ್ದ. ಮನುವು ಇಕ್ಷ್ವಾಕುವಿಗೆ ತಿಳಿಸಿದ್ದ. ಹೀಗೆ ಶ್ರೇಷ್ಠವಾದ ಈ ತತ್ತ್ವವು ಪರಂಪರೆಯಾಗಿ ರಾಜರ್ಷಿಗಳಿಗೆ ತಿಳಿದಿತ್ತು. ಆದರೆ ಅರ್ಜುನ, ಕಾಲಗತಿಯಿಂದ ಆ ಪರಂಪರೆ ವಿಚ್ಛೇದವಾಗಿ ಈ ಯೋಗವು ಕಣ್ಮರೆಯಾಯಿತು.’ ಎಂದರೆ ದುರ್ಬಲರೂ, ಇಂದ್ರಿಯ ನಿಗ್ರಹವಿಲ್ಲದವರೂ ಆದ ಜನರ ಕೈಯಲ್ಲಿ ಸಿಕ್ಕಿ ಈ ಯೋಗವು ನಷ್ಟವಾಯಿತು. ನಿಜವಾಗಿಯೂ ಯೋಗವು ನಷ್ಟವಾಗಲಿಲ್ಲ. ಯೋಗವನ್ನು ತಿಳಿದು ಕೊಂಡಿದ್ದೇವೆ ಎನ್ನುವ ಜನ ಭ್ರಷ್ಟರಾದರು, ದುಷ್ಟರಾದರು. ತಮ್ಮ ಕ್ಷುದ್ರ ಸ್ವಾರ್ಥಸಾಧನೆಗೆ ಆ ಯೋಗವನ್ನು ಬಳಸಿ ಅದಕ್ಕೆ ಕೆಟ್ಟಹೆಸರನ್ನು ತಂದರು. ಅದನ್ನು ನಷ್ಟಪ್ರಾಯವನ್ನಾಗಿ ಮಾಡಿದರು ಎಂದರ್ಥ. ಆಗ ಸ್ವಾಭಾವಿಕವಾಗಿ ಜನರು ಆ ಯೋಗದಲ್ಲಿ ಶ್ರದ್ಧೆಯನ್ನು ಕಳೆದುಕೊಂಡರು. ಈಗ ಧರ್ಮದ ಪುನರುತ್ಥಾನ ಎಂದರೆ ಧರ್ಮದ ನಿಯಮಗಳನ್ನು ನಿಷ್ಠೆಯಿಂದ ಆಚರಿಸುವಂತೆ ಪ್ರೇರಿಸುವ ಶ್ರದ್ಧೆಯ ಪುನಃಪ್ರತಿಷ್ಠಾಪನೆಯೇ ಆಗಬೇಕಾಗಿದೆ. ಈ ಶ್ರದ್ಧೆಯ ಪ್ರತಿಷ್ಠಾಪನೆಯ ಕಾರ್ಯವನ್ನು ಸಂತರು, ಮಹಾತ್ಮರು, ಆಚಾರ್ಯಪುರುಷರು, ಅವತಾರ ಪುರುಷರು ಮಾಡುತ್ತ ಬಂದಿದ್ದಾರೆ. ಭಾರತದಲ್ಲಂತೂ ಪ್ರತಿಯೊಂದು ಸಾಮಾಜಿಕ, ರಾಜಕೀಯ ಅಭ್ಯುದಯದ ಹಿನ್ನೆಲೆ ಯಲ್ಲೂ, ಧಾರ್ಮಿಕ ಮಹಾಪುರುಷರ ಮಾರ್ಗದರ್ಶನದ ಸ್ಫೂರ್ತಿ ಐತಿಹಾಸಿಕ ಸತ್ಯ. ಆದರೆ ಇಂದು ವಿದ್ಯಾವಂತರೆನಿಸಿಕೊಂಡವರೂ, ಅಧಿಕಾರ ಸ್ಥಾನದಲ್ಲಿದ್ದವರೂ ಇದನ್ನು ಮರೆತುದು ದುರ್ದೈವ.</p>
  <div>ಭಾರತದ ಆದರ್ಶ</div>
  <p>ಅತ್ಯಂತ ಪ್ರಾಚೀನ ಕಾಲದಿಂದ ಭಾರತವು ಈಶ್ವರ, ಆತ್ಮ ಮೊದಲಾದ ಇಂದ್ರಿಯಾತೀತ ವಸ್ತುಗಳು ಧ್ರುವಸತ್ಯವೆಂದು ನಂಬಿ ಅವುಗಳನ್ನು ಪ್ರತ್ಯಕ್ಷೀಕರಿಸಲು ತನ್ನ ಸರ್ವಸ್ವವನ್ನೂ ವಿನಿಯೋಗಿಸಿದೆ. ಈ ರೀತಿಯ ಸಾಕ್ಷಾತ್ಕಾರ ಅಥವಾ ಅನುಭವವೇ ಪ್ರತಿಯೊಬ್ಬ ವ್ಯಕ್ತಿಯ ಹಾಗೂ ರಾಷ್ಟ್ರೀಯ ಧ್ಯೇಯದ ಚರಮಸೀಮೆ ಎಂಬ ಸಿದ್ಧಾಂತವನ್ನು ಮಾಡಿತ್ತು. ಇಂದ್ರಿಯಾತೀತ ವಿಷಯಗಳಲ್ಲಿ ಈ ತೆರನಾದ ವಿಶೇಷ ಅನುರಾಗಕ್ಕೆ ಕಾರಣವೇನು? ದೈವೀಗುಣಗಳಿಂದ ಶೋಭಿ ಸುವ ಅಧ್ಯಾತ್ಮ ಜ್ಞಾನಸಂಪನ್ನರಾದ ಮಹಾಪುರುಷರು ಆಗಾಗ್ಗೆ ಭಾರತದಲ್ಲಿ ಉದಿಸಿದುದೇ ಕಾರಣ. ಪಶ್ಚಿಮ ದೇಶಗಳನ್ನು ವಿಜ್ಞಾನದ ತವರುಮನೆ ಎಂದು ಕರೆಯಬಹುದಾದಂತೆ, ಭಾರತ ವನ್ನು ಧರ್ಮ ಹಾಗೂ ಅಧ್ಯಾತ್ಮದ ತವರುಮನೆ ಎಂದು ಕರೆಯುವುದರಲ್ಲಿ ಅತಿಶಯೋಕ್ತಿ ಇಲ್ಲ. ಭಾರತದಲ್ಲಿ ಆಧ್ಯಾತ್ಮಿಕ ಜೀವನದ ಭದ್ರ ಬುನಾದಿಯ ಮೇಲೆ ಪ್ರತ್ಯಕ್ಷ ಧರ್ಮಲಾಭ ಅಥವಾ ಸಾಕ್ಷಾತ್ಕಾರವೆಂಬ ಗುರಿಯನ್ನು ಇಟ್ಟುಕೊಂಡು ಸಾಮಾಜಿಕ ರೀತಿ ನಿಯಮಗಳನ್ನು ಸೃಷ್ಟಿಸಿದ್ದರು. ಸಮಾಜದ ಪ್ರತಿಯೊಬ್ಬ ವ್ಯಕ್ತಿಯೂ ತನ್ನ ಸ್ವಭಾವಸಿದ್ಧವಾದ ಗುಣವನ್ನು ಅವಲಂಬಿಸಿ, ತನ್ನ ಕರ್ತವ್ಯವನ್ನು ನಿಷ್ಠೆಯಿಂದ ನೆರವೇರಿಸಿ, ಧರ್ಮಲಾಭ ಅಥವಾ ಭಗವತ್ ಸಾಕ್ಷಾತ್ಕಾರ ಪಡೆಯ ಬಹುದು ಎಂದು ಅವರು ದೃಢವಾಗಿ ನಂಬಿದ್ದರು. ಈ ಮಹಾನ್ ಆದರ್ಶಗಳು ಕೇವಲ ಪುಸ್ತಕ ದಲ್ಲಿ ಉಳಿಯದೇ ಕಾರ್ಯರೂಪಕ್ಕೆ ಬಂದ ಉದಾಹರಣೆಗಳು ಇತಿಹಾಸದುದ್ದಕ್ಕೂ ಲಭ್ಯ.</p>
  <div>ಸತ್ವ ಪರೀಕ್ಷೆ</div>
  <p>‘ನಮ್ಮಲ್ಲಿ ಒಬ್ಬರನ್ನೊಬ್ಬರು ದ್ವೇಷಿಸಲು ಬೇಕಷ್ಟು ಧರ್ಮಗಳಿವೆ; ಆದರೆ ಪ್ರೀತಿಸಲು ಇಲ್ಲ’ ಎನ್ನುವುದು ಪಾಶ್ಚಾತ್ಯ ದಾರ್ಶನಿಕನೊಬ್ಬನ ಉದ್ಗಾರ. ಅಂದರೆ ಧರ್ಮದ ಹೆಸರಿನಲ್ಲಿ ನಾವು ಕಚ್ಚಾಡುತ್ತಿದ್ದೇವೆ ಎಂದರ್ಥ.</p>
  <p>ಎಲ್ಲ ಜೀವಿಗಳಲ್ಲೂ ಜೀವ ತುಂಬಿದ ಆ ಒಂದು ಶಕ್ತಿಯೇ ದೇವರಲ್ಲವೇ? ಶ್ರೀರಾಮಕೃಷ್ಣ ಪರಮಹಂಸರು ಹೇಳುತ್ತಿದ್ದಂತೆ ‘ಕೊಳದ ನೀರನ್ನು ಒಬ್ಬ “ವಾಟರ್” ಎಂದರೆ, ಇನ್ನೊಬ್ಬ “ಪಾನೀ” ಎನ್ನುತ್ತಾನೆ. ಅದೇ ರೀತಿ ಆ ಶಕ್ತಿಯನ್ನೇ ಒಂದೊಂದು ಧರ್ಮದವರು ಒಂದೊಂದು ರೀತಿಯಲ್ಲಿ ಕಂಡು ಪೂಜಿಸುತ್ತಾ ಬಂದರಷ್ಟೆ. ಇದನ್ನು ಅರ್ಥಮಾಡಿಕೊಳ್ಳದೆ ಇಂದಿಗೂ “ನಮ್ಮ ದೇವರು ಶ್ರೇಷ್ಠ, ನಿಮ್ಮ ದೇವರು ನಿಕೃಷ್ಟ” ಎಂದು ಹೊಡೆದಾಡಿಕೊಳ್ಳುತ್ತಿದ್ದಾರಲ್ಲ! ಬಹುಶಃ ಮನುಷ್ಯನ ಅಜ್ಞಾನಕ್ಕೆ ಭಗವಂತ ನಗುತ್ತಾನೆ!’</p>
  <p>ದೇವರು ಗುರಿಯಾದರೆ, ಧರ್ಮವು ದಾರಿ. ಧರ್ಮಾಚರಣೆಯ ಹಾದಿಯಲ್ಲಿ, ಭಕ್ತನಿಗೆ ಎದುರಾಗುವ ಕಂಟಕಗಳೇ ಚಿಂಕ್ರೋಭಗಳು. ಬಹುಶಃ ಅವು ಭಕ್ತನ ಭಕ್ತಿಭಾವದ ಯಥಾರ್ಥತೆಗೆ ದೇವರೊಡ್ಡುವ ಪರೀಕ್ಷೆ. ನಾಯಿ ಮೈಮೇಲೇರಿ ಬರುವಾಗ, ಮನೆಯೊಡೆಯನನ್ನು ಕೂಗಿ ಕರೆದರೆ, ಹೇಗೆ ಆತನೇ ಬಂದು ನಾಯಿಯನ್ನು ಹಿಂದೆ ಕರೆದು ಎದುರುಗೊಂಡು ಆದರಿಸುವನೋ, ಅದೇ ರೀತಿ ಚಿಂಕ್ರೋಭಗಳ ಪೀಡೆ ಹೆಚ್ಚುತ್ತಿರುವಾಗ ದೇವರ ಮೊರೆ ಹೋದರೆ ಸುಲಭದಲ್ಲಿ ಪಾರಾಗ ಬಹುದು. ಕತ್ತಲೆಯಲ್ಲಿದ್ದು ‘ಕತ್ತಲೆ, ಕತ್ತಲೆ’ ಎಂದು ಗೋಗರೆಯುತ್ತಿದ್ದರೆ ಕತ್ತಲೆ ಓಡುವುದೇ? ಬೆಳಕನ್ನು ತಂದಾಗ ಮಾತ್ರ ಕತ್ತಲು ಮಾಯವಾಗುವುದಲ್ಲವೇ? ಹಾಗೆಯೇ ಚಿಂಕ್ರೋಭದ ಕಾಟ ದಿಂದ ಕಂಗೆಟ್ಟು ಅದನ್ನೇ ಎಣಿಸಿ ಕೊರಗಿದರೆ ಎಂದಿಗೂ ಅದರ ಜಾಲದಿಂದ ಬಿಡುಗಡೆ ದೊರೆ ಯದು. ಅದರಿಂದ ಬಿಡುಗಡೆ ದೊರೆಯಬೇಕಾದರೆ ವಿವೇಕದ ಬೆಳಕು ತರುವ ಕೆಲಸವಾಗಬೇಕು. ಹೃನ್ಮನಗಳು ಬೆಳಗಬೇಕು.</p>
  <div>ಚಿಂಕ್ರೋಭ ಅಳಿಯಲಿ, ಹೃನ್ಮನ ಅರಳಲಿ!</div>
  <p>ಹೃದಯ ಮನಸ್ಸುಗಳನ್ನು ಒಮ್ಮಿಂದೊಮ್ಮೆಗೆ ತರಿದು ತಿಂದು ನಾಶಮಾಡುವ ಮಾರಕಶಕ್ತಿ ಚಿಂಕ್ರೋಭಕ್ಕಿದೆ. ಗಂಧದ ಮರದ ಬೇರಿಗೆ ಗೆದ್ದಲು ಹಿಡಿದಂತೆ, ಚಿಂಕ್ರೋಭದ ಪಾಶಕ್ಕೊಳಗಾದ ವ್ಯಕ್ತಿ ಪೂರ್ವಾಪರ ವಿವೇಕ ಹಾಗೂ ವಿಮರ್ಶಾ ಸಾಮರ್ಥ್ಯಗಳನ್ನು ಕಳೆದುಕೊಂಡು ಸರ್ವನಾಶ ದತ್ತ ಮುನ್ನುಗ್ಗುತ್ತಾನೆ. ತನ್ನಲ್ಲಿರುವ ಅಪಾರಶಕ್ತಿಯನ್ನು ಆಗ ಆತ ಮರೆತು, ತಾನು ‘ಜಡ, ಅಶಕ್ತ, ನಿರ್ವೀಯR’ ಎಂದೆಲ್ಲ ಭ್ರಮಿಸಿ, ಆಲಸ್ಯವನ್ನೇ ಆಹ್ವಾನಿಸುತ್ತಾ ವಿಷಯವಸ್ತುಗಳ ನೆರಳಿ ನಲ್ಲೇ ಬಿದ್ದು, ಇಂದ್ರಿಯಗಳ ಗುಲಾಮನಾಗುತ್ತಾನೆ, ರಾಗದ್ವೇಷಗಳ ತವರಾಗುತ್ತಾನೆ, ಹಿಂಸೆ ಕ್ರೌರ್ಯ ಕೊಲೆ ಸುಲಿಗೆಗಳ ಕೇಂದ್ರವಾಗುತ್ತಾನೆ, ಸಿಡಿದೆದ್ದು ಧ್ವಂಸ ಮಾಡುವ ಭಸ್ಮಾಸುರನೇ ಆಗುತ್ತಾನೆ. ಧರ್ಮಭೂಮಿ ಭಾರತದಲ್ಲೂ ಇಂದು ದೇವರು ಧರ್ಮಗಳ ಹೆಸರಿನಲ್ಲಿ ರಕ್ತದ ಹೊಳೆ ಹರಿಯುತ್ತಿದ್ದರೆ ಅದಕ್ಕೆ ಆಧುನಿಕತೆಯ ಸೋಗಿನಲ್ಲಿ ಚಿಂಕ್ರೋಭಕ್ಕೆ ಬಲಿಬಿದ್ದವರ ಸಂಕುಚಿತತೆ, ಸ್ವಾರ್ಥತೆ, ಮತಿಹೀನತೆಗಳೇ ಕಾರಣ.</p>
  <p>ನಾಗರಿಕತೆಯ ಓಟ ಹಿಮ್ಮುಖವಾಗಿ ಅವನತಿಯತ್ತ ಧಾವಿಸದಿರಬೇಕಾದರೆ, ಜನರಲ್ಲಿ ಸೋದರತೆ, ಉದಾರತೆ, ನಿಃಸ್ವಾರ್ಥತೆಗಳು ಹೆಚ್ಚಿ ಅವರ ಹೃನ್ಮನಗಳು ಬೆಳಗಬೇಕು. ಆಗ ಚಿಂಕ್ರೋಭದ ಸಂಕೋಲೆ ಸಡಿಲಾಗಿ ಸರಿದು, ಹೃನ್ಮನಗಳು ಅರಳಿ ಸ್ನೇಹ ಸೌಹಾರ್ದತೆಗಳ, ತುಷ್ಟಿ ಪುಷ್ಟಿಗಳ, ಶಾಂತಿಸುಭಿಕ್ಷೆಗಳ ಸೌರಭ ಸೂಸತೊಡಗುತ್ತವೆ. ಸಮಾಜದ ಹಿತಕ್ಕೂ, ಸುಖಕ್ಕೂ ಈಗ ಬೇಕಾದುದು ಅದೇ.</p>
</html>
