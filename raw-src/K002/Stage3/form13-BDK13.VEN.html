<?xml version="1.0"?>
<html>
  <div>ಯುದ್ಧಗಳಲ್ಲಿ, ಒಂದು ಕೋಟಿಗೂ ಹೆಚ್ಚು ಜನ ಮಡಿದಿದ್ದಾರೆ!’</div>
  <div>ವಿಜ್ಞಾನದ ಕರಾಳ ವದನ</div>
  <p>ನಮ್ಮ ಸುಖ ಸೌಕರ್ಯಗಳ ಯತ್ನಕ್ಕೆ ವಿಜ್ಞಾನದ ದೈತ್ಯಶಕ್ತಿಯ ಬೆಂಬಲ ದೊರೆತಿದೆ. ಆದರೆ ಅದರಿಂದ ಈ ಸುಖಸೌಕರ್ಯಗಳ ಆಕರ್ಷಣೆ, ಅವುಗಳ ಬಯಕೆಯ ತೀವ್ರತೆ, ಅವು ತರುವ ಬಂಧನ–ಇವುಗಳ ತೀವ್ರತೆಯೂ ಹೆಚ್ಚುತ್ತಿದೆ.</p>
  <p>‘ಬ್ರಿಟನ್ನಿನಲ್ಲಿ ವಾಹನಗಳ ಆಘಾತದಿಂದ ಒಂದು ವರ್ಷದಲ್ಲಿ ಮಡಿಯುವವರ ಸಂಖ್ಯೆ ಏಳು ಸಾವಿರ. ಗಾಯಗೊಳ್ಳುವವರು ಒಂದು ಲಕ್ಷ ಮಂದಿ. ಅಮೇರಿಕದಲ್ಲಿ ಒಂದು ವರ್ಷದಲ್ಲಿ ಅವಘಡಗಳಲ್ಲಿ ಮಡಿಯುವವರು ನಲ್ವತ್ತೈದು ಸಾವಿರ ಮಂದಿ. ಅಪಘಾತದಿಂದ ಗಾಯಗೊಳ್ಳು ವವರು ಹಲವು ಲಕ್ಷಮಂದಿ.’</p>
  <p>ನಿಜ, ವಿಜ್ಞಾನವು ನಮ್ಮ ಸುಖವನ್ನು ಅಪಾರ ಮಟ್ಟದಲ್ಲಿ ಹೆಚ್ಚಿಸಿದೆ. ‘ನಮಗಿಂದು ಸೌಕರ್ಯ ಹೆಚ್ಚಾಗಿದೆ, ಆಯುಸ್ಸೂ ಹೆಚ್ಚಿದೆ. ಆದರೆ ಕುಡಿತವೂ ಹೆಚ್ಚಿದೆ’–ಇದು ೧೯೮೨ನೇ ಇಸವಿಯಲ್ಲಿ, ‘ಲಂಡನ್ ಟೈಂಸ್​’ ಪತ್ರಿಕೆಯಲ್ಲಿ ಪ್ರಕಟಗೊಂಡ ಲೇಖನಮಾಲೆಯ ಸಾರ.</p>
  <p>ನಾಗರಿಕತೆಯ ಪ್ರಗತಿಯ ಬಗ್ಗೆ ಪ್ರತಿಯೊಬ್ಬನಿಗೂ ಹೆಮ್ಮೆ ಇದೆ. ಆದರೆ ಮದ್ಯಕುಡಿದು ಪ್ರಾಣಿಗಿಂತಲೂ ಹೊಲಸುಮಟ್ಟದಲ್ಲಿ ವರ್ತಿಸುವವರ ಸಂಖ್ಯೆ ಹೆಚ್ಚುತ್ತಿದೆಯಲ್ಲ!</p>
  <p>ಪಶ್ಚಿಮ ಜರ್ಮನಿಯಲ್ಲಿ ೧ಂ೯೧ರಲ್ಲಿ ೧೫ಂಂ ಕೋಟಿ ರೂಪಾಯಿ ಮದ್ಯ ಮತ್ತು ಸಿಗರೇಟು ಗಳಿಗಾಗಿ ಖರ್ಚಾಗಿತ್ತು. ಈಗ ಈ ಸಂಖ್ಯೆ ಎರಡು ಪಾಲೋ ನಾಲ್ಕು ಪಾಲೋ ಹೆಚ್ಚಿರಬೇಕು. ಮದ್ಯಕುಡಿದು ಕಾರು ನಡೆಯಿಸುವುದರಿಂದ ಉಂಟಾಗುವ ಅವಘಡಗಳು ವರ್ಷದಿಂದ ವರ್ಷಕ್ಕೆ ಹೆಚ್ಚುತ್ತಲಿವೆ. ಬ್ರಿಟನ್ನಿನಲ್ಲಿ ವರ್ಷವೊಂದಕ್ಕೆ, ನಾಲ್ಕುಸಾವಿರ ಮಿಲಿಯ ಲೀಟರಿಗೂ ಹೆಚ್ಚಾಗಿ ಮದ್ಯ ಸೇವನೆ ನಡೆದಿದೆ. ಮದ್ಯ ಮತ್ತು ಸಿಗರೇಟುಗಳ ಮೇಲಿನ ತೆರಿಗೆಯಿಂದ ಅಲ್ಲಿಯ ಸರಕಾರಕ್ಕೆ ವರ್ಷವೊಂದರಲ್ಲಿ ಬರುವ ಆದಾಯ ೧೧೭ಂ ಕೋಟಿ ರೂಪಾಯಿಗಳು!</p>
  <p>‘ಅತಿ ಹೆಚ್ಚಿನ ವೈಜ್ಞಾನಿಕ ಸಾಧನ ಸಂಪತ್ತಿರುವ ಅಮೇರಿಕದಲ್ಲಿ ಅರ್ಧಗಂಟೆಗೊಂದು ಕೊಲೆ, ಅರ್ಧಗಂಟೆಗೊಂದು ಅತ್ಯಾಚಾರ, ಗಂಟೆಗೆ ಹತ್ತು ದರೋಡೆ, ಒಂದು ಗಂಟೆಯಲ್ಲಿ ನಲ್ವತ್ತು ಕಾರುಗಳ ಕಳವು–ಕಳ್ಳಸಾಗಣೆ’ ಎಂದು ತಜ್ಞರು ವರದಿ ಮಾಡುತ್ತಾರೆ. ಇವುಗಳ ಒಟ್ಟು ಸಂಖ್ಯೆ ವರ್ಷಕ್ಕೆ ಎರಡು ಮಿಲಿಯಕ್ಕಿಂತ ಹೆಚ್ಚು. ಕೊಲೆಗಡುಕರು ಅತ್ಯುತ್ತಮ ವೈಜ್ಞಾನಿಕ ಸಲಕರಣೆ ಗಳಿಂದ ಸುಸಜ್ಜಿತರಾಗಿ ಬಹಳ ನಾಜೂಕಾಗಿ ತಮ್ಮ ಕಾರ್ಯವನ್ನು ಕೈಗೊಂಡು ಶೋಧನೆಗೆ ಪೋಲೀಸರು ಮಾಡುವ ಭಗೀರಥ ಪ್ರಯತ್ನವನ್ನು ವಿಫಲಗೊಳಿಸುತ್ತಾರೆ! ಕೊಲೆ ಪತ್ತೆಯಾಗು ವುದು ನಾಲ್ಕರಲ್ಲಿ ಒಂದು ಮಾತ್ರ!’</p>
  <p>೧೯ಂಂರಿಂದ ಇಂದಿನವರೆಗೆ ಕೇವಲ ಕೊಲೆಗಡುಕರ ಗುಂಡುಗಳಿಂದ ಹತರಾದವರು ಎಂಟು ಲಕ್ಷಮಂದಿ! ಎಂದರೆ, ಜನಹೃದಯದ ದುರಿತ, ದೌರ್ಜನ್ಯಗಳ ಪರಿಚಯ ಆಗುತ್ತದೆ. ಕಳೆದ ಒಂದು ವರ್ಷದಲ್ಲೇ ಗುಂಡು ಹೊಡೆದುಕೊಂಡು ಆತ್ಮಹತ್ಯೆ ಮಾಡಿಕೊಂಡ ಮಂದಿ ಹತ್ತು ಸಾವಿರ ಎಂದಾಗ ಅವರ ಮಾನಸಿಕ ತುಮುಲ ಮತ್ತು ವ್ಯಗ್ರತೆ ಎಂಥ ತೀವ್ರ ಮಟ್ಟದ್ದು ಎನ್ನುವ ಸಂಗತಿ ಅರ್ಥವಾದೀತು.</p>
  <p>ಮಾನಸಿಕ ತುಮುಲ ಮತ್ತು ವ್ಯಗ್ರತೆಯನ್ನು ಸೂಚಿಸುವ ಇತರ ವಿವರಗಳನ್ನೂ ತಜ್ಞರು ನೀಡು ತ್ತಾರೆ. ‘ಅಮೇರಿಕದಲ್ಲಿ ಒಂದು ವರ್ಷದಲ್ಲಿ ಜನ ನುಂಗುವ ಎಸ್ಪೆರಿನ್ ಅಥವಾ ತತ್ಸಮಾನ ಮಾತ್ರೆಗಳ ಪ್ರಮಾಣ ಇಪ್ಪತ್ತೆಂಟು ಸಾವಿರ ಟನ್. ನರಗಳ ಉದ್ವೇಗ ತಣಿಸಲು ನೂರಾರುಕೋಟಿ ರೂಪಾಯಿಗಳ ಔಷಧ ಸೇವಿಸುತ್ತಾರೆ. ನಿದ್ರಾಸುಖದಿಂದ ವಂಚಿತರಾದ ಅಸಂಖ್ಯ ಮಂದಿ ನಿದ್ರೆ ಗುಳಿಗೆಗಳನ್ನು ನುಂಗಲೇಬೇಕಾಗಿದೆ. ಇನ್ನೊಂದು ಹೊಸಚಟ, ಮತ್ತುಬರಿಸುವ ಮಾದಕ ದ್ರವ್ಯ ಸೇವನೆಯ ಚಟ, ಶಾಲಾ ಕಾಲೇಜುಗಳಲ್ಲಿ ಓದುತ್ತಿರುವ ಯುವಕ ಯುವತಿಯರಲ್ಲಿ ಸಾಕಷ್ಟು ಪ್ರಸಾರವಾಗುತ್ತಿದೆ!’</p>
  <p>೧೯೭ಂನೇ ಇಸವಿ ನವೆಂಬರ್ ತಿಂಗಳ ‘ರೀಡರ್ಸ್ ಡೈಜೆಸ್ಟ್​’ ಮಾಸಪತ್ರಿಕೆಯಲ್ಲಿ, ಆರ್ಟ್ ಲಿಂಕ್ ಲೆಟರ್ ಒಂದು ಹೃದಯವಿದ್ರಾವಕ ಲೇಖನ ಬರೆದಿದ್ದ ತನ್ನ ಇಪ್ಪತ್ತು ವರ್ಷ ವಯಸ್ಸಿನ ಮಗಳು ಎಲ್. ಎಸ್. ಡಿ. ಸೇವಿಸಿ ಮಹಡಿಯಿಂದ ಹಾರಿ ಪ್ರಾಣ ಕಳೆದುಕೊಂಡ ಘಟನೆಯ ವಿವರವನ್ನು ನೀಡಿ, ಅಮೇರಿಕದ ತಂದೆತಾಯಿಗಳನ್ನು ಹೀಗೆಂದು ಎಚ್ಚರಿಸಿದ್ದ:</p>
  <p>‘ನಮ್ಮ ಮೇಲೆ ಬಿದ್ದಿರುವ ದುರಂತದ ನೆರಳು ಪ್ರತಿಯೊಂದು ಕುಟುಂಬದ ಮೇಲೂ ಬಿದ್ದಿದೆ. ಶಿಕ್ಷಣದ ಮಟ್ಟ, ಐಶ್ವರ್ಯ, ಸಮಾಜದಲ್ಲಿ ಸ್ಥಾನಮಾನ ಮುಂತಾದ ಯಾವುದೇ ಸಂಗತಿಗಳೂ ಅದಕ್ಕೆ ಅಡ್ಡಿಯಾಗವು. ನಿಮ್ಮ ಹುಡುಗನು ಇಂದು ಇಡೀ ಅಮೇರಿಕದಲ್ಲಿ ಯಾವುದೇ ವಿಶ್ವವಿದ್ಯಾ ಲಯದಲ್ಲಿರಲಿ, ಪ್ರೌಢಶಾಲೆಯಲ್ಲಿರಲಿ ಅಥವಾ ಪ್ರಾಥಮಿಕ ಶಾಲೆಯಲ್ಲಿರಲಿ, ಅವನು ಈಗಲೇ, ಇದೇ ಕ್ಷಣದಲ್ಲೆ ಅಕ್ರಮ ಮಾದಕವಸ್ತುಗಳ ಸಂಪರ್ಕಕ್ಕೆ ಬರುತ್ತಿದ್ದಾನೆ. ಹಾಗಿಲ್ಲವೆಂದು ಭಾವಿಸಿ ದಲ್ಲಿ ಅಂಥ ಕುರುಡು ನಂಬಿಕೆ ಇನ್ನೊಂದಿಲ್ಲ.’</p>
  <p>ಸುಖಲೋಲುಪತೆ, ಮತ್ತು ಸ್ವೇಚ್ಛಾಚಾರಕ್ಕೆಳಸಿದ, ಸ್ವಾತಂತ್ರ್ಯಕ್ಕೆ, ವಿಜ್ಞಾನ ತಾಂತ್ರಿಕತೆಯ ಸಹಾಯ, ಸಹಕಾರ ಎಂಥ ಕ್ಷೋಭೆಯನ್ನುಂಟುಮಾಡಿದೆ! ವಿಯೆಟ್​ನಾಮ್ ಯುದ್ಧದಲ್ಲಿ ನಲವ ತ್ತೈದು ಸಾವಿರ ಯೋಧರು ಮಡಿದರೆ, ಮಾದಕದ್ರವ್ಯ ಸೇವಿಸಿ ಸತ್ತವರ ಸಂಖ್ಯೆ ಒಂದು ಲಕ್ಷದ ನಲವತ್ತು ಸಾವಿರ! ಈ ಮಾದಕ ದ್ರವ್ಯಗಳನ್ನು ಮಾರುವ ಹದಿಮೂರು ಬೃಹತ್ ಸಂಸ್ಥೆಗಳಿವೆ ಎಂದು ಪತ್ತೆಹಚ್ಚಲಾಗಿದೆ. ಇವುಗಳಲ್ಲಿ ಒಂದು ಕಳ್ಳವ್ಯಾಪಾರಿ ಸಂಸ್ಥೆಯು ಒಂದು ವರ್ಷದಲ್ಲಿ ನಡೆಸುತ್ತಿದ್ದ ವ್ಯಾಪಾರ ಎರಡು ಸಾವಿರ ಕೋಟಿ ರೂಪಾಯಿಗಳಷ್ಟು!</p>
  <div>ನೈತಿಕತೆ ನಿರ್ನಾಮ</div>
  <p>ವಿದೇಶಗಳಲ್ಲಿ ತಜ್ಞರೂ, ಸಂಶೋಧಕರೂ, ಸಾಮಾಜಿಕ ಆರೋಗ್ಯದ ಕ್ಷೇಮಪಾಲಕರೂ, ಆಧುನಿಕ ಯುಗದ ನೈತಿಕ ಕುಸಿತವನ್ನು ಮತ್ತು ವ್ಯಕ್ತಿ ಸ್ವಾತಂತ್ರ್ಯದ ಹೆಸರಿನಲ್ಲಿ ನಡೆಯುವ ಸ್ವೇಚ್ಛಾಚಾರದ ದುಷ್ಪರಿಣಾಮಗಳ ಚಿತ್ರಗಳನ್ನು ನೀಡಿ, ಜನರನ್ನು ಎಚ್ಚರಿಸುವುದುಂಟು. ಸ್ತ್ರೀ ಪುರುಷರು ಹೇಗೆ ಹೆಚ್ಚು ಹೆಚ್ಚು ಸ್ವಾರ್ಥಪರಾಯಣರಾಗುತ್ತಿದ್ದಾರೆ, ಕಾಮದ ಕೆಸರಿನಲ್ಲಿ ಶೀಲದ ಚೆಲ್ಲಾಟಕ್ಕೆ ಹೇಗೆ ಸ್ವಾತಂತ್ರ್ಯ, ಸ್ವಾಭಾವಿಕತೆ, ನೈಜತೆಯ ಮೆರುಗು ನೀಡಲಾಗುತ್ತಿದೆ, ಗರ್ಭ ನಿರೋಧಕ ಸಾಮಗ್ರಿಗಳ ಬಳಕೆ ಹೇಗೆ ಹೆಚ್ಚುತ್ತಿದೆ, ಭ್ರೂಣ ಹತ್ಯೆಯ ಸಂಖ್ಯೆ ಹೇಗೆ ಏರುತ್ತಲಿದೆ, ವಿವಾಹ ವಿಚ್ಛೇದದ ಆಧಿಕ್ಯ ಹೇಗೆ ಯಾವ ಮಟ್ಟಕ್ಕಿಳಿದು ಕುಟುಂಬನಾಶ ಹೇಗೆ ಆಗುತ್ತಲಿದೆ, ಗುಹ್ಯರೋಗಗಳು ಹೇಗೆ ಪ್ರಸಾರವಾಗುತ್ತಿವೆ–ಎಂಬುದನ್ನೆಲ್ಲ ಅಂಕೆ ಸಂಖ್ಯೆಗಳ ಆಧಾರದಿಂದ ಅವರು ವಿವರಿಸುತ್ತಾರೆ. ನಮ್ಮ ದೇಶದಲ್ಲಿ ವಿಜ್ಞಾನವನ್ನು ಹಾಡಿ ಹೊಗಳುವವರು, ಮೌಲ್ಯಗಳ ಮಹಿಮೆಯನ್ನು ಗುರುತಿಸದವರು, ಈ ವಿವರಣೆಗಳತ್ತ ಗಮನ ಹರಿಸಬೇಕು. ಮಕ್ಕಳ ಭವಿಷ್ಯ ನಿರ್ಮಾತೃಗಳಾದ ಅಧ್ಯಾಪಕರೂ, ಶಿಕ್ಷಣವೇತ್ತರೂ, ಪ್ರತಿಯೊಂದು ವಿಷಯದಲ್ಲೂ ಪಶ್ಚಿಮ ವನ್ನು ಅನುಕರಿಸ ಹೊರಟ ವಿದ್ಯಾವಂತರೂ, ಈ ವಿಷಯಗಳನ್ನು ಮನನ ಮಾಡಿ ಅದರ ಕಾರಣ, ಪರಿಣಾಮಗಳನ್ನು ಗುರುತಿಸಬೇಕು.</p>
  <p>ವಿಜ್ಞಾನದ ದ್ರುತಗತಿಯ ಪ್ರಗತಿಯ ಜೊತೆಜೊತೆಗೇ, ಪಶ್ಚಿಮದಲ್ಲಿ ಧಾರ್ಮಿಕ ಶ್ರದ್ಧೆಯು ದುರ್ಬಲವಾಗುತ್ತ ಹೋಯಿತು. ಸ್ವಾತಂತ್ರ್ಯಪ್ರಿಯತೆಯು ಸ್ವೇಚ್ಛಾಚಾರಕ್ಕೆಳಸಿತು–ಮುಖ್ಯ ವಾಗಿ ಗಂಡುಹೆಣ್ಣುಗಳ ಸಂಬಂಧಗಳಲ್ಲಿ. ಮನೋವಿಶ್ಲೇಷಣ ಜನಕನಾದ ಫ್ರಾಯ್ಡ್, ಧಾರ್ಮಿಕ ಕಟ್ಟುಪಾಡುಗಳಿಂದ ಮನಸ್ಸನ್ನು ನಿಯಂತ್ರಿಸುವ ವಿಧಾನವನ್ನು ಅಲ್ಲಗಳೆದ. ಇದು ಮುಂದೆ, ಮಕ್ಕಳ ಅಸ್ತವ್ಯಸ್ತ ಬದುಕಿಗೆ ನಾಂದಿಯಾಯಿತು. ‘ಅಸಹಾಯ ಪುಟ್ಟಶಿಶು ತನ್ನ ತಂದೆತಾಯಿಗಳ ಆಸರೆ, ಆಲಂಬನೆಗಳಲ್ಲಿ ಬೆಳೆಯುತ್ತದೆ. ವಯಸ್ಸಾದ ಬಳಿಕ ಕಲ್ಪಿತ ಆಸರೆ, ಆಲಂಬನೆಗಳು ಅವನಿಗೆ ಬೇಕು. ದೇವರು, ಧರ್ಮ–ಇವುಗಳೆಲ್ಲ ಅಂಥ ಕಲ್ಪಿತ ಆಲಂಬನೆಗಳು. ಮನುಷ್ಯ ಬೌದ್ಧಿಕ ಪ್ರಬುದ್ಧತೆ ಮತ್ತು ವೈಜ್ಞಾನಿಕ ಮನೋವೃತ್ತಿಯನ್ನು ಬೆಳೆಸಿಕೊಂಡಮೇಲೆ, ದೇವರ ಮೇಲೆ ನಂಬಿಕೆ ಮತ್ತು ಧಾರ್ಮಿಕ ಕಟ್ಟುಪಾಡುಗಳು ಮಾಯವಾಗುತ್ತವೆ’ ಎಂದ ಫ್ರಾಯ್ಡ್. ‘ಮನುಷ್ಯನ ಬದುಕಿನಲ್ಲಿ ಕಾಮವೇ ಪ್ರಧಾನ ಪ್ರೇರಕಶಕ್ತಿ. ನಿಯಮ, ಸಂಯಮಗಳ ಶೃಂಖಲೆ ಯಿಂದ ಮನುಷ್ಯ ತನ್ನನ್ನು ಬಂಧಿಸಿಕೊಂಡು ವ್ಯಾಧಿಗ್ರಸ್ತನಾಗಬೇಕಿಲ್ಲ’ ಎಂದನಾತ. ಸ್ವಚ್ಛಂದ ಲೈಂಗಿಕತೆಗೆ ಪೋಷಕವಾದ ಫ್ರಾಯ್ಡನ ದೋಷಪೂರಿತ ಸಿದ್ಧಾಂತ ಪಶ್ಚಿಮದಲ್ಲಿ ವ್ಯಕ್ತಿಗೂ, ಸಮಾಜಕ್ಕೂ, ಎಂಥ ಹಾನಿಯನ್ನೂ, ನೈತಿಕ ಕುಸಿತವನ್ನೂ, ಉಂಟು ಮಾಡಿದೆ ಎಂಬುದನ್ನು ಸೊರೊಕಿನ್ ಸಾಕ್ಷ್ಯಾಧಾರ ಸಹಿತ ಸಾಬೀತುಪಡಿಸುತ್ತಾರೆ. ಫ್ರಾಯ್ಡನ ಲೈಂಗಿಕ ಸ್ವಾತಂತ್ರ್ಯ ಸಿದ್ಧಾಂತಕ್ಕೆ ಅತಿ ಹೆಚ್ಚಿನ ಪ್ರಾಧಾನ್ಯ ನೀಡಿ, ಇಂದು ಸಮಾಜ ತೀವ್ರ ಸಂಕಟಗ್ರಸ್ತವಾಗಿದೆ ಎನ್ನುತ್ತಿದ್ದಾರೆ. ಅಮೇರಿಕದ ವಿಶ್ವವಿದ್ಯಾಲಯಗಳ ತಜ್ಞ ಪ್ರಾಧ್ಯಾಪಕರು ಹಿಂದೆ ಬೆತ್ತದ ಛಡಿ ಏಟಿನ ಶಿಕ್ಷೆಯನ್ನು ಬಿಟ್ಟುಬಿಟ್ಟು ಮಕ್ಕಳನ್ನು ರಕ್ಷಿಸಿ ಎಂದಂತೆ, ಇಂದು ಫ್ರಾಯ್ಡನ ಸಿದ್ಧಾಂತ ವನ್ನು ಬಿಟ್ಟುಬಿಟ್ಟು ಮಕ್ಕಳನ್ನು ರಕ್ಷಿಸಿ ಎನ್ನುವ ಚಳುವಳಿ ಪ್ರಾರಂಭಿಸಬೇಕಾಗಿದೆ ಎಂದವರೂ ಅವರೇ. ಆದರೆ ಈ ಬೇಡಿಯಿಂದ ಬಿಡಿಸಿಕೊಳ್ಳುವುದು ಅಷ್ಟು ಸುಲಭವೆ? ಕಳೆದ ಇನ್ನೂರು ವರ್ಷಗಳಿಂದ ಕಾಮ ಪ್ರಚೋದನೆಗೆ ಪ್ರಾಧಾನ್ಯವನ್ನು ನೀಡುತ್ತ ಬಂದು ಅದನ್ನು ಥಟ್ಟನೆ ನಿಲ್ಲಿಸಲು ಸಾಧ್ಯವಾಗುವುದೇ? ಸಮಾಜಶಾಸ್ತ್ರಜ್ಞ ಸೊರೊಕಿನ್ ಹೇಳುತ್ತಾರೆ: ‘ಕಳೆದ ಇನ್ನೂರು ವರ್ಷಗಳಿಂದ, ಮುಖ್ಯವಾಗಿ–ಕಳೆದ ಹಲವು ದಶಕಗಳಿಂದ, ನಮ್ಮ ಸಂಸ್ಕೃತಿಯ ಎಲ್ಲ ವಿಭಾಗ ಗಳೂ, ಅತಿ ಲೈಂಗಿಕತೆಯ ಧಾಳಿಗೊಳಗಾಗಿವೆ. ನಮ್ಮ ನಾಗರಿಕತೆ ಲೈಂಗಿಕತೆಯಲ್ಲಿ ಎಷ್ಟು ಮುಳುಗಿದೆ ಎಂದರೆ ಬದುಕಿನ ಎಲ್ಲೆಡೆಗಳಿಂದಲೂ ಅದು ಇಂದು ಹೊರ ಹೊಮ್ಮುತ್ತಿದೆ.’</p>
  <p>ಸಾಹಿತ್ಯ, ಕತೆಕಾದಂಬರಿಗಳು, ಕಲೆ, ಚಿತ್ರ, ಸಂಗೀತ, ಚಲಚ್ಚಿತ್ರ, ಟೆಲಿವಿಷನ್, ಪತ್ರಿಕೆ, ಮ್ಯಾಗಜಿನ್, ಜಾಹಿರಾತು–ಈ ಎಲ್ಲ ಕ್ಷೇತ್ರಗಳಲ್ಲೂ ಲೈಂಗಿಕತೆಯ ಹಾವಳಿ ಹೇಗೆ ನಡೆದಿದೆ, ಎಂಥ ದುಷ್ಪರಿಣಾಮವನ್ನು ಬೀರಿದೆ ಎಂಬುದನ್ನು ವಿಪುಲ ಸಾಕ್ಷ್ಯಾಧಾರಗಳಿಂದ ಆಳವಾಗಿ ಚಿಂತನ ಮಂಥನ ನಡೆಯಿಸಿದ್ದಾರೆ ಸೊರೊಕಿನ್. ೧೯೩ಂರಲ್ಲಿ ನಡೆಯಿಸಿದ ಒಂದು ಅಧ್ಯಯನದ ಪ್ರಕಾರ ಪ್ರದರ್ಶಿತ ನೂರು ಚಲಚ್ಚಿತ್ರಗಳಲ್ಲಿ ೪೫ ಚಿತ್ರಗಳು ಲೈಂಗಿಕತೆಗೆ ಸಂಬಂಧಿಸಿದವುಗಳು. ೨೮ ಕೊಲೆ ಹಾಗೂ ಲೈಂಗಿಕತೆಗೆ ಸಂಬಂಧಿಸಿದ ಚಿತ್ರಗಳು. ಅಂದಿನಿಂದ ಇಂಥ ಚಿತ್ರಗಳ ಪ್ರಮಾಣ ಹೆಚ್ಚಿದೆಯೇ ಹೊರತು ಕುಸಿದಿಲ್ಲ. ಇತ್ತೀಚೆಗೆ ಇದು ಎಂಥ ಅತಿರೇಕಕ್ಕೆಳಸಿದೆ ಎಂಬುದನ್ನು ‘ಸ್ವೇಟ್ಸ್ ಮನ್​’ ಪತ್ರಿಕೆ, ತನ್ನ ಸಮೀಕ್ಷೆಯ ಫಲವಾಗಿ ಹೀಗೆ ವರದಿ ಮಾಡಿದೆ:</p>
  <p>‘ಪಶ್ಚಿಮ ಜರ್ಮನಿಯಲ್ಲಿ ಹಲವಾರು ವರ್ಷಗಳಿಂದ ಲೈಂಗಿಕ ಕ್ರಿಯೆಗಳನ್ನು ತೋರಿಸುವ ವಿಡಿಯೋ ಚಿತ್ರಗಳ ಪ್ರದರ್ಶನಕ್ಕೆ ಅತಿ ಹೆಚ್ಚಿನ ನೂಕುನುಗ್ಗಲು ಇದೆ. ಆದರೆ ಇತ್ತೀಚೆಗೆ ಅಂಥ ಚಿತ್ರಗಳಿಂದ ತೃಪ್ತರಾಗದೆ ರಕ್ತಹೆಪ್ಪುಗಟ್ಟುವಂಥ ಅಸಹ್ಯ, ಅಶ್ಲೀಲ, ಹಿಂಸಾರತಿ ಹಾಗೂ ಅತಿರೇಕದ ಅತ್ಯಾಚಾರಗಳನ್ನು ವಿವರಿಸುವ ಚಿತ್ರಗಳಿಗೆ ತೀವ್ರ ಬೇಡಿಕೆ ಉಂಟಾಗಿದೆ.’</p>
  <p>ಸುಮಾರು ಮೂವತ್ತು ವರ್ಷಗಳ ಹಿಂದೆಯೇ ಟೆಲಿವಿಷನ್ನಿನ ದುರುಪಯೋಗವನ್ನು ಕುರಿತು ಡಾ. ಸೊರೊಕಿನ್ನರು ಸಂಶೋಧನಾತ್ಮಕ ವಿವರಗಳನ್ನು ನೀಡಿದ್ದರು. ಈ ಉಪಕರಣವನ್ನು ಜನಮನಮಾಲಿನ್ಯವೃದ್ಧಿಗಾಗಿ ಹೇಗೆ ಬಳಸುತ್ತಾರೆಂಬುದನ್ನು ಕುರಿತು ವಿಶೇಷ ಅಧ್ಯಯನವನ್ನು ಮಾಡಿ ಫಲಿತಾಂಶವನ್ನೂ ಪ್ರಕಟಿಸಿದ್ದರು. ‘ಟೆಲಿವಿಷನ್ ಮೂಲಕ ಮಿಲಿಯಗಟ್ಟಲೆ ಮನೆಗಳಿಗೆ, ಕಾಮಪ್ರಚೋದಕ, ಮದ್ಯಪಾನಮತ್ತ ರಾತ್ರಿಕ್ಲಬ್ಬುಗಳ ವಾತಾವರಣವನ್ನೂ, ಹೊಲಸು ವ್ಯವ ಹಾರ, ಕೊಲೆ, ಸುಲಿಗೆ, ಅತಿ ಲೈಂಗಿಕತೆಯ ನಾಟಕಪ್ರದರ್ಶನಗಳನ್ನೂ ಹರಿಯಗೊಡುತ್ತಾರೆ. ಸಾಮಾನ್ಯ ಸಿನೆಮಾಗಳಲ್ಲಿ ಪ್ರದರ್ಶಿತವಾಗುವುದಕ್ಕಿಂತಲೂ ಕೆಳಮಟ್ಟದ ಹೊಲಸನ್ನು ಟೆಲಿ ವಿಷನ್​ಗಳಲ್ಲಿ ಬಿತ್ತರಿಸುತ್ತಾರೆ. ಈ ಕೊಳಕಿನಲ್ಲಿ ಮುಳುಗೆದ್ದ ಮೇಲೆ ಹೆಚ್ಚಿನವರು ದೈಹಿಕ, ಮಾನಸಿಕ, ನೈತಿಕವಾಗಿ ಈ ಕೊಳೆಯಿಂದ ಬಿಡಿಸಿಕೊಳ್ಳಲಾರರು. ಒಬ್ಬಿಬ್ಬರು ಚೇತರಿಸಿಕೊಳ್ಳು ವವರಿರಬಹುದು. ಆದರೆ ಲಕ್ಷ ಲಕ್ಷ ಜನ ನೈತಿಕವಾಗಿ ಮೇಲೇಳಬೇಕೆಂಬ ಪ್ರಜ್ಞೆಯನ್ನೂ ಕಳೆದುಕೊಳ್ಳುವ ದೌರ್ಭಾಗ್ಯಕ್ಕೆ ಒಳಗಾಗುವರು’ ಎಂದವರು ಹೇಳಿದ್ದರು.</p>
  <p>ಇಂದ್ರಿಯಚಪಲತೆಯನ್ನು ವಿಪರೀತ ಕೆರಳಿಸುತ್ತ, ದೈಹಿಕ ಭೋಗಾಕಾಂಕ್ಷೆಯನ್ನು ಅತಿರೇಕಕ್ಕೆ ಕೊಂಡೊಯ್ಯುತ್ತ, ನೀಚಮಟ್ಟದ ಸ್ವಾರ್ಥಕ್ಕೆ ಮನುಷ್ಯನನ್ನು ಎಳೆಯುತ್ತ, ಅಶಿಸ್ತು, ಅನೈತಿಕತೆಗೆ ಅವನನ್ನು ತಳ್ಳುತ್ತ, ಬದುಕಿನ ಮೌಲ್ಯಗಳನ್ನು ನಾಶಗೈಯುತ್ತ ಸಾಗುವ ಆಧುನಿಕ ಮನೋವೃತ್ತಿಗೆ ವಿಜ್ಞಾನದ ಸಹಾಯ ಸಹಕಾರ ಹೇರಳವಾಗಿಯೇ ಇದೆ! ಇದರ ಪರಿಣಾಮ?</p>
  <p>ಹತ್ತೊಂಭತ್ತನೇ ಶತಮಾನದ ಅಂತ್ಯದವರೆಗೂ ಅಧಿಕ ಪ್ರಮಾಣದಲ್ಲಿ ಮದುವೆಗೊಂದು ಧಾರ್ಮಿಕ ತಳಹದಿ, ಹೆಂಗಸರಲ್ಲಿ ಪಾತಿವ್ರತ್ಯಕ್ಕೆ ಗೌರವ, ಕುಟುಂಬದಲ್ಲಿ ಮಕ್ಕಳ ಬಗ್ಗೆ ಮಮತೆ, ಅವರ ಸರ್ವತೋಮುಖ ಬೆಳವಣಿಗೆಯ ಬಗ್ಗೆ ಮನೆಯವರೆಲ್ಲರ ಆಸಕ್ತಿ, ವೃದ್ಧ ಮಾತಾಪಿತೃಗಳಿಗೆ ಮನೆಯಲ್ಲಿ ಸ್ಥಾನಮಾನ–ಇವು ಕಂಡು ಬರುತ್ತಿದ್ದರೆ, ಇಂದು ಆ ಲಕ್ಷಣಗಳೆಲ್ಲ ಮಾಯ ವಾಗಿವೆ!</p>
  <p>ತಂದೆತಾಯಿಗಳ ಬದಲಾವಣೆಯಿಂದ ಮಕ್ಕಳ ಪರಿಸ್ಥಿತಿ ಚಿಂತಾಜನಕವಾಗಿದೆ. ಅಮೇರಿಕ ಸರಕಾರದ ಅನಾಥಾಲಯಗಳಲ್ಲಿ ತಂದೆತಾಯಿಗಳಿಗೆ ಬೇಡವಾದ ಮಕ್ಕಳು ಬಹು ಸಂಖ್ಯೆಯಲ್ಲಿ ದ್ದಾರೆ. ಹೆತ್ತವರ ಪ್ರೀತಿ, ವಿಶ್ವಾಸಗಳನ್ನು ಅರಿಯದ ಅವರೇ ಮುಂದಿನ ಪ್ರಜೆಗಳು! ಈಗಾಗಲೇ ವಿದ್ಯಾರ್ಥಿಗಳ ಅಶಿಸ್ತು, ಅವಿಧೇಯತೆ, ಸ್ವಾರ್ಥತೆ, ಹಿಂಸಾರತಿ ತೀವ್ರವಾಗುತ್ತಲಿದೆ! ತಮ್ಮ ಪ್ರಾಯಸ್ಥ ಮಕ್ಕಳಿಂದ ರಕ್ಷಣೆ ಅಥವಾ ಆರೈಕೆಯನ್ನು ಪಡೆಯದ ವೃದ್ಧರು, ನಿರ್ಗತಿಕರಾಗಿ, ಸಂಕಟಮಯ ಏಕಾಂತವನ್ನು ಸಹಿಸಲಾರದೇ ಆತ್ಮಹತ್ಯೆಯ ಹಾದಿ ಹಿಡಿದಿದ್ದಾರೆ.</p>
  <p>ಡಾ. ಕೀನ್ಸೆ ಹೇಳಿದ : ‘ವಿವಾಹವಿಚ್ಛೇದ, ಮದುವೆಯ ಮೊದಲು ಮತ್ತು ನಂತರದ ದುರ್ನಡತೆ ಮತ್ತು ಅನೈತಿಕ ವ್ಯವಹಾರಗಳಿಂದ ಉಂಟಾದ ಹಲವು ತೆರನಾದ ವಿಚಿತ್ರ ಮನೋರೋಗಗಳು ಅಮೇರಿಕದ ಸ್ತ್ರೀಯರ ಪಾಲಿಗೆ ಇಂದು ಸಾಕಷ್ಟುದೊರತಿವೆ. ಅಮೇರಿಕದ ಆಸ್ಪತ್ರೆಗಳಲ್ಲಿ ಇತರ ರೋಗಗಳಿಂದ ನರಳುವವರಷ್ಟೇ ಸಂಖ್ಯೆಯ ಹುಚ್ಚರೂ ಈಗಾಗಲೇ ಕಾಣಿಸಿಕೊಂಡಿದ್ದಾರೆ.’</p>
  <p>ವಿವಾಹದ ಪಾವಿತ್ರ್ಯ, ಕುಟುಂಬದ ಸ್ಥೈರ್ಯ, ಮಕ್ಕಳ ರಕ್ಷಣೆ–ಇವುಗಳಿಗೆ ತೀವ್ರ ಆಘಾತ ವನ್ನುಂಟುಮಾಡಿದ ಈ ವಿಪ್ಲವದ ಹಿನ್ನೆಲೆ ಯಾವುದು? ಮೂಲ ಕಾರಣ ಯಾವುದು? ಇಂದ್ರಿಯ ಸುಖವೇ ಸರ್ವಸ್ವ ಎನ್ನುವ ವಾದ! ಕಾಮಕ್ಕೇ ಅಗ್ರಪಟ್ಟ ಎನ್ನುವ ವಾದ! ಮಾತೃತ್ವದ ಮಹಿಮೆ ಯನ್ನು ಅಲ್ಲಗಳೆಯುವ ವಾದ! ಗಂಡಸು ಹೆಂಗಸು ಪರಸ್ಪರ ಪ್ರತಿಸ್ಪರ್ಧಿಗಳೆನ್ನುವ ಭಾವ! ಇಹಲೋಕವೇ ಸರ್ವಸ್ವ, ಇಂದ್ರಿಯಭೋಗವೇ ಸರ್ವಸ್ವ ಎನ್ನುವ ಜಡವಾದ–ದೇಹಾತ್ಮ ವಾದ! ಈ ಜಡವಾದದ ಬೆಂಕಿ ಇಂದು ಲಕ್ಷ ಲಕ್ಷ ನರನಾರಿಯರ ಹೃದಯಗಳನ್ನು ದಹಿಸುತ್ತಿದೆ!!</p>
  <p>ಭೋಗ, ಸ್ವಾರ್ಥಗಳೇ ವೈವಾಹಿಕ ಜೀವನದ ಉದ್ದೇಶವಾದರೆ ವಿವಾಹಿತರಲ್ಲಿ ಘರ್ಷಣೆ ತಪ್ಪುವುದೆಂತು? ಗಂಡಹೆಂಡಿರ ಪೈಕಿ ಒಬ್ಬರು ಇನ್ನೊಬ್ಬರಿಂದ ಅಪೇಕ್ಷಿಸುವ ಸುಖಕ್ಕೆ ಅಲ್ಪಸ್ವಲ್ಪ ಧಕ್ಕೆ ಬಂದರೂ, ಅವರು ಪರಸ್ಪರ ಸಿಡಿಮಿಡಿಗೊಂಡು ಸಿಡಿದು ದೂರ ನಿಲ್ಲುತ್ತಾರೆ. ಬಳಿಕ ತಮಗೆ ಬೇಕೆನಿಸಿದ ಸುಖಕ್ಕಾಗಿ ಬೇರೆಡೆ ಹುಡುಕಾಟ ಪ್ರಾರಂಭಿಸುತ್ತಾರೆ. ಅವರ ಸ್ವಾರ್ಥಸುಖವೇ ಅವರಿಗೆ ಮುಖ್ಯವಾದುದರಿಂದ ಮಕ್ಕಳು ಬೀದಿಪಾಲಾಗುತ್ತಾರೆ. ಅವರ ಪಾಲಿಗೆ ಮಕ್ಕಳು ಒಂದು ಅನಾ ವಶ್ಯಕ ಭಾರ–ಸುಖಕ್ಕೆ ಅಡ್ಡಿ, ಆತಂಕ. ಆಗ ತಾನೇ ಹುಟ್ಟಿದ ಎಳೆಕೂಸನ್ನು ತನ್ನ ಮಗ್ಗುಲಲ್ಲೇ ಮಲಗಿಸಿಕೊಂಡರೆ ತನ್ನ ಸುಖಕ್ಕೆ ಅಡ್ಡಿ, ಶಿಶುವಿಗೆ ಮೊಲೆಹಾಲು ಕೊಟ್ಟಲ್ಲಿ ತನ್ನ ಶರೀರ ಸೌಷ್ಠವಕ್ಕೆ ಕುಂದು! ಒಟ್ಟಿನಲ್ಲಿ ಮಗುವಿಗೆ ಜನ್ಮ ಕೊಡುವುದೆಂದರೇ ತನಗೆ ನೋವು–ಸಂಕಟ, ಮುಂದೆ ಅದರ ಲಾಲನೆ ಪಾಲನೆ ಎಂದರೆ ತನ್ನ ಸ್ವಚ್ಛಂದ ವಿಹಾರಕ್ಕೆ ತೊಡಕು. ಈ ಎಲ್ಲ ಬಂಧನ ಗಳಿಂದ ಬಿಡುಗಡೆಯಾಗಬೇಡವೇ?</p>
  <div>ಸ್ವೈರತೆಯ ಉಪಾಸನೆ</div>
  <p>ನಿಯಮ, ಸಂಯಮಗಳನ್ನು ನಿಂದಿಸುವುದು ಆಧುನಿಕ ಮನೋವೃತ್ತಿ. ಇದಕ್ಕೆ ಸ್ವತಂತ್ರ ಮನೋವೃತ್ತಿ ಎಂಬ ಬಿರುದೂ ಇದೆ! ‘ನನ್ನ ಮನಸ್ಸಿಗೆ ಬಂದಂತೆ ನಾನು ನಡೆಯುತ್ತೇನೆ, ನೀವಾರು ಕೇಳಲಿಕ್ಕೆ? ನನ್ನ ಸ್ವಾತಂತ್ರ್ಯಕ್ಕೆ ಕಲ್ಲು ಹಾಕಲು ನೀವಾರು? ನಾನು ಯಾವ ನಿಯಮಕ್ಕೂ ಗುಲಾಮನಾಗಲಿಚ್ಛಿಸುವುದಿಲ್ಲ. ನನಗೆ ನಿಯಮಗಳ ಬಂಧನ ಬೇಡ. “ಸ್ಪಾಂಟೇನಿಯಸ್​” ಆಗಿರಲು ನನ್ನ ಇಚ್ಛೆ’–ಎಂಬುದು ಇವರ ಕೂಗು. ಸ್ವಾತಂತ್ರ್ಯವೆಂದರೆ ತನ್ನ ಪರಿಪೂರ್ಣ ಬೆಳವಣಿಗೆಗೆ, ತನ್ನದೇ ವಿಧಾನದಲ್ಲಿ ಮುನ್ನಡೆಯಲು ಇರುವ ಅನುಕೂಲತೆಯ ಸದುಪಯೋಗ. ಪರಿಪೂರ್ಣ ಬೆಳವಣಿಗೆ ಅಥವಾ ವ್ಯಕ್ತಿತ್ವದ ವಿಕಸನ ಸಂಯಮವಿಲ್ಲದೇ ಸಾಧ್ಯವಿರದು. ಸ್ನಾಯು ಬಲಸಂವರ್ಧನೆಯಾಗಬೇಕೆನ್ನುವವನು ನಿಯಮಿತ ರೀತಿಯಲ್ಲಿ ವ್ಯಾಯಾಮ ಮಾಡಬೇಕು. ತನ್ನ ಒಳಿತಿಗಾಗಿ ತಾನೇ ನಿಯಮಗಳನ್ನು ಹಾಕಿಕೊಂಡು ಅದನ್ನು ಅನುಸರಿಸುವುದು ಬಂಧನವೆನಿಸಿ ದರೂ, ಅದು ಬೆಳವಣಿಗೆಗೆ ಬೇಕಾದ ಬಂಧನವೇ. ದುರ್ಬಲತೆಯಿಂದ ಪಾರಾಗುವುದಕ್ಕಾಗಿ, ಸ್ವಸ್ಥನಾಗುವುದಕ್ಕಾಗಿ ಹಾಕಿಕೊಂಡ ನಿಯಮ ಅದು. ಬಂಧನಗಳಿಂದ ಅತೀತನಾಗುವುದಕ್ಕಾಗಿ ಹಾಕಿಕೊಂಡ ಬಂಧನ ಅದು. ಪ್ರಕೃತಿ ಎಲ್ಲೆಲ್ಲೂ ನಿಯಮಗಳನ್ನನುಸರಿಸಿ ನಡೆಯುತ್ತದೆ. ಮನುಷ್ಯನೂ ತನ್ನ ಸರ್ವತೋಮುಖ ಪ್ರಗತಿಗೆ ನಿಯಮಾನುಸಾರವಾಗಿ ನಡೆದು, ಬಳಿಕ ನಿಜವಾದ ಸ್ವಾತಂತ್ರ್ಯದ ಆನಂದವನ್ನು ಪಡೆಯಬೇಕಾಗುತ್ತದೆ. ‘ಮೇಲು ಛಾವಣಿ ಇಲ್ಲದ ಮನೆಯೊಳಗೆ ಹೇಗೆ ಮಳೆಯು ಬಲವಾಗಿ ಒಳನುಗ್ಗುವುದೋ, ಅಂತೆಯೇ ನಿಯಮ, ಸಂಯಮಗಳಿಲ್ಲದವನ ಮನಸ್ಸಿನೊಳಗೆ ಎಲ್ಲ ದುರ್ಭಾವನೆಗಳೂ ನುಗ್ಗುವುವು’ ಎಂದ ಗೌತಮ ಬುದ್ಧ ತ್ರಿಕಾಲಾಬಾಧಿತ ವಾದ ಸತ್ಯವೊಂದನ್ನು ಉಸುರಿದ.</p>
  <p>ಸಂತಾನವೃದ್ಧಿಗಾಗಿ ಮನುಷ್ಯರಲ್ಲಿ ಪ್ರಕೃತಿ ಇಟ್ಟಿರುವ ಒಂದು ಸಹಜ ಪ್ರವೃತ್ತಿ ಕಾಮ. ಕಾಮೇಚ್ಛೆಯ ಸಂತೃಪ್ತಿಯಾಗಬೇಕು, ಆದರೆ ವಂಶಾಭಿವೃದ್ಧಿಯ ಜವಾಬ್ದಾರಿ ಬೇಡವೆಂದರೆ ಪ್ರಕೃತಿಯ ನಿಯಮಕ್ಕೆ ವಿರೋಧವಾಗಿ ನಡೆದಂತಾಯಿತು.* ಮಕ್ಕಳ ಪರಿಪೋಷಣೆ ಪಾಲನೆ ಗಳಿಂದ ವಂಚಿತಳಾದ, ಸಂಕುಚಿತ, ಸ್ವಾರ್ಥ ಪರಾಯಣೆಯಾದ ಹೆಂಗಸು, ನಿಸರ್ಗ ನಿಯಮಗಳ ಉಲ್ಲಂಘನೆಯ ಶಿಕ್ಷೆಯನ್ನು ಅನುಭವಿಸಬೇಕಾಗುವುದು–ಎಂದು ತಜ್ಞರು ಹೇಳುತ್ತಿದ್ದಾರೆ. ಶಿಶುವಿಗೆ ಮೊಲೆಯೂಡಿಸದ ತಾಯಿ ಸ್ತನಗಳ ಕ್ಯಾನ್ಸರ್ ರೋಗಕ್ಕೆ ತುತ್ತಾಗಬಹುದೆಂದು ಅವರ ಅಂಬೋಣವಿದೆ. ಹೊತ್ತು ಹೆತ್ತು ಸಾಕಿ ಸಲಹಿ, ಕೈಂಕರ್ಯ ಮಾಡದ ಹೆಂಗಸರು ಮನೋ ರೋಗಕ್ಕೆ ತುತ್ತಾಗಿ, ಶೀಘ್ರಕೋಪಿಗಳಾಗಿ, ಸಣ್ಣಪುಟ್ಟ ವಿಚಾರಗಳಿಗೂ ಜಗಳ ಪ್ರಾರಂಭಿಸಿ, ವಿವಾಹ ವಿಚ್ಛೇದಕ್ಕೆ ಕಾರಣರಾಗುತ್ತಾರೆ ಎಂಬುದೂ ತಜ್ಞರ ಅಭಿಮತ. ಸ್ತ್ರೀ ಪುರುಷರ ಸಂಬಂಧದ ಪಾವಿತ್ರ್ಯವನ್ನನುಸರಿಸಿ ಸಮಾಜದ ಸ್ವಾಸ್ಥ್ಯ ಮಾತ್ರವಲ್ಲ, ಅಸ್ತಿತ್ವ, ಪ್ರಗತಿಗಳೂ ಸ್ಥಾಯಿಯಾಗುವುವೆಂಬುದನ್ನು ಎಲ್ಲರೂ ಒಪ್ಪುವವರೇ. ಈ ವಿಚಾರವನ್ನು ವಿಜ್ಞಾನಿಗಳೂ, ವಿಚಾರವಂತರೂ ಅಲ್ಲಗಳೆಯಲಾರರು.</p>
  <p>ಧರ್ಮ ಮತ್ತು ಅಧ್ಯಾತ್ಮಗಳ ಹಿನ್ನೆಲೆಯಿಲ್ಲದೆ ಸ್ತ್ರೀಪುರುಷರ ಪವಿತ್ರ ಸಂಬಂಧದ ಮಾತು ಗಗನಕುಸುಮವೆ. ಅವರು ಒಬ್ಬರನ್ನೊಬ್ಬರು ಶೋಷಿಸದೆ, ಒಬ್ಬರನ್ನೊಬ್ಬರು ಅರಿತುಕೊಂಡು, ಸಹನೆ, ಸಹಕಾರ, ಸದ್ಭಾವನೆಗಳಿಂದ ಬದುಕಬೇಕಾದರೆ, ಉನ್ನತ ಆದರ್ಶದಲ್ಲಿ ದೃಢವಾದ ಶ್ರದ್ಧೆ ಇಲ್ಲದೆ ಸಾಧ್ಯವಿಲ್ಲ. ಮಹಾರಾಷ್ಟ್ರದ ದೇಶಭಕ್ತ ಸಾನೇ ಗುರೂಜಿ ‘ಭಾರತೀಯ ಸಂಸ್ಕೃತಿ’ ಎಂಬ ಗ್ರಂಥದಲ್ಲಿ ವೈವಾಹಿಕ ಜೀವನಾದರ್ಶವನ್ನು ಸುಂದರವಾದ ಮಾತುಗಳಲ್ಲಿ ಹೀಗೆಂದಿದ್ದಾರೆ:</p>
  <p>‘ಸ್ತ್ರೀ ಪುರುಷರ ಸಂಬಂಧಗಳು ಪ್ರೀತಿಯಿಂದ ತುಂಬಿರಬೇಕು. ಹೆಣ್ಣು ಯಾರ ಸೊತ್ತೂ ಅಲ್ಲ. ಅವಳಿಗೆ ಹೃದಯ, ಬುದ್ಧಿ, ಭಾವನೆಗಳಿವೆ. ಅವಳಿಗೆ ಸ್ವಾಭಿಮಾನವೂ ಇದೆ, ಆತ್ಮವಿದೆ, ಸುಖದುಃಖಗಳಿವೆ. ಇವನ್ನೆಲ್ಲ ಗಂಡಸರು ನೆನಪಿನಲ್ಲಿಟ್ಟಿರಬೇಕು. ಹೆಣ್ಣು ಜಗತ್ತಿನಲ್ಲಿ ಒಂದು ದೊಡ್ಡ ಶಕ್ತಿ. ಈ ಶಕ್ತಿಯೊಡನೆ ನಡೆದುಕೊಳ್ಳುವ ಗಂಡಸರು ಶಿವಸ್ವರೂಪರಾಗಬೇಕು. ಶಿವಶಕ್ತಿ ಗಳ ಪ್ರೇಮದ ಮೇಲೆ ಜಗತ್ತಿನ ಪ್ರಾಣವೇ ಅವಲಂಬಿಸಿದೆ. ಶಿವಶಕ್ತಿಯರ ಪ್ರೇಮಮಯ, ಸಂಯಮಯುಕ್ತ ಸಂಬಂಧದಿಂದಲೇ ಮಹಾ ಕರ್ತೃತ್ವಶಾಲಿ ಕುಮಾರನು ಜನ್ಮವೆತ್ತಿದನು. ಈ ದಿವ್ಯ, ಪವಿತ್ರ ಸಂಬಂಧದಿಂದಲೇ ಶೌರ್ಯ, ಧೈರ್ಯಗಳ ಆಗರರೂ, ವಿದ್ಯೆಯ ಸಾಗರರೂ ಜನಿಸುತ್ತಾರೆ.’</p>
  <div/>
  <div>ನವ್ಯರ ನಿರ್ದೇಶದಲ್ಲಿ</div>
  <p>ಈ ‘ದಿವ್ಯ, ಭವ್ಯ’ಗಳೆಲ್ಲ ಅರ್ಥಹೀನವೆನ್ನುವ ನವ್ಯರ ನಿರ್ದೇಶನದಲ್ಲಿ, ನಾಗರಿಕತೆ ಎತ್ತ ಸಾಗುತ್ತಲಿದೆ ಎಂಬುದರ ಯಥಾರ್ಥ ಚಿತ್ರವನ್ನು ವಿಚಾರವಂತರೆಲ್ಲರೂ ಗಮನಿಸಬೇಕು. ತಂದೆ ತಾಯಿಗಳ ಸ್ವೇಚ್ಛಾಚಾರದಿಂದ ಯುವಪೀಳಿಗೆ ಹೇಗೆ ರೂಪುಗೊಂಡಿದೆ? ಅಮೇರಿಕದ ‘ಟೈಮ್​’ ಪತ್ರಿಕೆ (ಜುಲೈ ೧೯೭೭) ತನ್ನ ವರದಿಯಲ್ಲಿ ಹೀಗೆಂದಿತು:</p>
  <p>‘ಅಮೇರಿಕದಲ್ಲಿ ನಡೆಯುವ ಒಟ್ಟು ಅಪರಾಧಗಳಲ್ಲಿ ಅರ್ಧಾಂಶಕ್ಕಿಂತ ಹೆಚ್ಚಿನವುಗಳನ್ನು ಹತ್ತರಿಂದ ಹದಿನೇಳು ವಯಸ್ಸಿನ ಪೋರರೇ ನಡೆಯಿಸುತ್ತಿದ್ದಾರೆ. ಕೊಲೆಗಳ ಜೊತೆಗೆ ಅತ್ಯಾಚಾರ, ಮಾರಕ ಆಯುಧಗಳಿಂದ ಹೊಡೆತ, ದರೋಡೆ, ಕಳವು, ವಾಹನಗಳ ಕಳವು–ಇವೂ ಸೇರಿ ಕೊಂಡಿವೆ.’*</p>
  <p>ಏಳು ವರ್ಷಗಳ ಬಳಿಕ ಇತ್ತೀಚಿನ ವರದಿ ಈ ದುರಂತದಲ್ಲಿ ಆದ ಪ್ರಗತಿಯನ್ನು ಸಾರುತ್ತದೆ.</p>
  <p>ಅಮೇರಿಕದ ಶಾಲೆಗಳಲ್ಲಿ ಕೊಲೆ ಮತ್ತು ಹಿಂಸೆಗಳನ್ನು ಎದುರಿಸಲು ಅಧ್ಯಕ್ಷ ರೇಗನ್ನರು ರಾಷ್ಟ್ರವ್ಯಾಪಿ ಚಳವಳಿಗೆ ಕರೆನೀಡಿದರು. ೧೯೭೮ರಲ್ಲಿ ನಡೆಸಿದ ಒಂದು ಅಧ್ಯಯನದ ವರದಿ ಯಂತೆ ಪ್ರತಿ ತಿಂಗಳೂ ಸುಮಾರು ಮೂರು ಮಿಲಿಯ ಹದಿಹರೆಯದ ವಿದ್ಯಾರ್ಥಿಗಳು, ಮುಖ್ಯ ವಾಗಿ ಪಟ್ಟಣದ ವಿದ್ಯಾರ್ಥಿಗಳು, ಹಿಂಸೆ, ಹಲ್ಲೆಗೊಳಗಾಗುತ್ತಾರೆ. ಅಧ್ಯಾಪಕರುಗಳ ಪರಿ ಸ್ಥಿತಿಯೂ ದುಃಖದಾಯಕ. ಇನ್ನು ಹೆಣ್ಣುಮಕ್ಕಳು ಹಿಂಸೆಗೊಳಗಾಗುವ ವಿಧಾನಗಳನ್ನು ಹೇಳಿ ಪೂರೈಸುವಂತಿಲ್ಲ! ವಿಜ್ಞಾನ ಹಾಗೂ ತಾಂತ್ರಿಕ ಪ್ರಗತಿಯ ಜೊತೆಜೊತೆಗೆ ಇದೆಂಥ ನೈತಿಕ ಕುಸಿತ!</p>
  <div>ಇತಿಹಾಸದ ಪಾಠಗಳು</div>
  <p>ಈ ಶ್ರದ್ಧೆ–ಪರಮಾರ್ಥದಲ್ಲಿನ ಶ್ರದ್ಧೆ, ಭಾರತೀಯರ ನೈತಿಕ ಸಮುನ್ನತಿಯ ಕಂಪನ್ನು ವಿಶ್ವಾದ್ಯಂತ ಪಸರಿಸಲು ಕಾರಣವಾಯಿತು ಎಂಬುದು ಐತಿಹಾಸಿಕ ಸತ್ಯ.</p>
  <p>ಭಾರತೀಯರ ಶೀಲದ ಹಿರಿಮೆಯನ್ನು ಕುರಿತು ವಿದೇಶೀ ಪರಿಶೀಲಕರೂ, ಯಾತ್ರಿಕರೂ ಅಚ್ಚರಿಯಿಂದ ಪ್ರಶಂಸೆಯ ಮಾತುಗಳನ್ನು ಹೇಳಿದ್ದಾರೆ. ಐತಿಹಾಸಿಕ ಪ್ರಜ್ಞೆ ಇಲ್ಲದ ಆಧುನಿಕ ವಿದ್ಯಾವಂತ ತರುಣರು ಈ ಮಾತುಗಳನ್ನು ಇಂದು ಮನನ ಮಾಡಬೇಕಾಗಿದೆ. ಇದರ ಮೂಲ ಕಾರಣವನ್ನು ಮಥಿಸಿ ತಿಳಿಯಬೇಕಾಗಿದೆ. ಸುಮಾರು ಎರಡು ಸಾವಿರ ವರುಷಗಳ ಹಿಂದೆ ಯಾತ್ರಿಕ ನಾಗಿ ಬಂದಿದ್ದ ಏರಿಯನ್ ಹೇಳಿದ: ‘ನಿಜಕ್ಕೂ ಯಾವ ಭಾರತೀಯನೂ ಸುಳ್ಳಾಡಿದನೆಂದು ಯಾರೂ ದೂರವುದಿಲ್ಲ!’ ಸಾವಿರದ ಐನೂರು ವರ್ಷಗಳ ಹಿಂದೆ ಚೀನಾದೇಶದಿಂದ ಇಲ್ಲಿಗೆ ಬಂದಿದ್ದ ಬೌದ್ಧ ವಿದ್ವಾಂಸ ಹ್ಯುವೆನ್​ತ್ಸಾಂಗನು ಮಗಧಪ್ರಾಂತದ ಅಪಾರ ಸಂಪತ್ತನ್ನೂ, ಜನರ ಉಚ್ಚಮಟ್ಟದ ರೀತಿನೀತಿಗಳನ್ನೂ ಕಂಡು ಬೆರಗಾಗಿದ್ದ. ಗ್ರೀಕ್ ರಾಯಭಾರಿ ಮೆಗಾಸ್ತ ನೀಸ್ ಭಾರತಕ್ಕೆ ಬಂದಿದ್ದಾಗ ಜನರು ಮನೆಯ ಬಾಗಿಲುಗಳಿಗೆ ಬೀಗ ಹಾಕುತ್ತಿರಲಿಲ್ಲ! ಬೀಗಕ್ಕೆ ಆಗ ಸಂಸ್ಕೃತ ಶಬ್ದಕೂಡ ಇರಲಿಲ್ಲ. ಆತ ಹೇಳಿದ್ದಾನೆ: ‘ಈ ಜನ ತಮ್ಮ ದೇಶದಲ್ಲಿ ಎಂದೂ ಬರಗಾಲ ಬಂದಿಲ್ಲ, ಊಟಕ್ಕೆ ಇಲ್ಲ–ಎಂಬುದನ್ನು ಕಾಣೆವು ಎನ್ನುತ್ತಾರೆ. ಬೇರೆ ದೇಶಗಳಲ್ಲಿ ಯುದ್ಧ ನಡೆಯುವಾಗ ಶತ್ರುಪಕ್ಷ ಆ ದೇಶದ ನೆಲವನ್ನು ಹಾಳುಮಾಡಿ ಜನಕ್ಕೆ ಆಹಾರವಿಲ್ಲದಂತೆ ಮಾಡುವುದು ವಾಡಿಕೆ. ಈ ದೇಶದಲ್ಲಿ ವ್ಯವಸಾಯದಿಂದ ಅನ್ನ ಒದಗಿಸುವವರನ್ನು ಶ್ರೇಷ್ಠ ಮನುಷ್ಯರೆಂದು ಭಾವಿಸುತ್ತಾರೆ. ಅವರಿಗೆ ಕಷ್ಟಕೊಡುವುದಿಲ್ಲ. ಸನಿಹದಲ್ಲೇ ಯುದ್ಧ ನಡೆಯು ತ್ತಿದ್ದರೂ ಬೇಸಾಯಗಾರರು ತಮ್ಮ ಕೆಲಸವನ್ನು ತಾವು ನಡೆಯಿಸುತ್ತಿರುತ್ತಾರೆ. ಸೈನಿಕ ಸೈನಿಕನನ್ನು ಕೊಲ್ಲುತ್ತಾನೆ. ಬೇಸಾಯಗಾರರನ್ನು ಮುಟ್ಟುವುದಿಲ್ಲ. ಶತ್ರುಪಕ್ಷ ಎದುರಾಳಿಯ ರಾಜ್ಯದಲ್ಲಿ ಬೆಂಕಿ ಹಾಕಿ ಏನನ್ನೂ ಸುಡುವುದಿಲ್ಲ; ಗಿಡಗಳನ್ನು ಕಡಿದು ಹಾಳುಗಡೆಹುವುದಿಲ್ಲ.’</p>
  <p>ಭೂ ಸಂಚಾರಿ ಮಾರ್ಕೋಪೊಲೋ ಹೇಳಿದ: ‘ಭೂಲೋಕದಲ್ಲೇ ಭಾರತೀಯರು ಅತ್ಯಂತ ಒಳ್ಳೆಯವರೂ, ಸತ್ಯವಂತರೂ ಆದ ವ್ಯಾಪಾರಿಗಳು. ಯಾವ ಕಾರಣದಿಂದಲೂ ಇವರು ಸುಳ್ಳು ಹೇಳುವವರಲ್ಲ.’</p>
  <p>ಮಹಮ್ಮದೀಯ ಭೂವಿವರಣೆಗಾರ ಇದ್ರಿಸಿ ‘ಇಂಡಿಯಾ ದೇಶದ ಜನರು ನಂಬಿಕೆ, ಸತ್ಯ ನಿಷ್ಠೆಗೆ ಪ್ರಸಿದ್ಧರಾಗಿದ್ದಾರೆ’ ಎಂದಿದ್ದಾನೆ. ಇದು ಕ್ರಿಸ್ತಶಕ ಹನ್ನೊಂದನೇ ಶತಮಾನದಲ್ಲಿ ಆತನು ಹೇಳಿದ್ದ ಮಾತು.</p>
  <p>ಮುನ್ನೂರು ವರ್ಷಗಳ ಹಿಂದೆ ಇಲ್ಲಿಗೆ ಬಂದ ಪೋರ್ಚುಗೀಸರು ಬರೆದಿಟ್ಟರು: ‘ಹಿಂದುಗಳು ಯುದ್ಧಮಾಡುವಾಗ ಮೊದಲು ಸೂಚನೆ ನೀಡದೆ ಎಷ್ಟಕ್ಕೂ ಯುದ್ಧ ಮಾಡರು. ವೀರರಾದ ಅವರು ಶತ್ರುವಿನ ಬಗ್ಗೆ ಸ್ವಲ್ಪವೂ ದ್ವೇಷ ಇಟ್ಟುಕೊಂಡವರಲ್ಲ. ಆದುದರಿಂದ ಯುದ್ಧದ ವಿರಾಮ ಕಾಲದಲ್ಲಿ ಒಂದೇ ನದಿಯಲ್ಲಿ ಸ್ನಾನ ಮಾಡಿ, ಎಲೆಅಡಿಕೆಯನ್ನು ಪರಸ್ಪರ ವಿನಿಮಯ ಮಾಡಿಕೊಳ್ಳುತ್ತಿದ್ದರು. ಅಪಮಾನದ ಬದುಕು ಸಾವಿಗಿಂತ ಕಳಪೆ ಎಂದು ಅವರು ಭಾವಿಸುತ್ತಿ ದ್ದರು.</p>
  <p>‘ತಾವು ಯುದ್ಧದಲ್ಲಿ ಸೆರೆ ಹಿಡಿದವರನ್ನು ಬಿಡುಗಡೆ ಹಣ ತರುವುದಕ್ಕಾಗಿ ದೂರದ ಊರುಗಳಿಗೆ ಹೋಗಲು ಪೋರ್ಚುಗೀಸ್ ಅಧಿಕಾರಿಗಳು ಬಿಡುತ್ತಿದ್ದರು. ಕೆಲವರು ಹಣ ತರಲು ಸಮರ್ಥ ರಾಗಿದ್ದರೆ, ಹಲವರು ಸಮರ್ಥರಾಗುತ್ತಿರಲಿಲ್ಲ. ಊರಿಗೆ ಹೋದ ಅವರಿಗೆ ತಪ್ಪಿಸಿಕೊಳ್ಳಲು ಅವಕಾಶವಿದ್ದರೂ, ಆಡಿದ ಮಾತಿಗೆ ತಪ್ಪಬಾರದು, ಸುಳ್ಳು ಹೇಳಬಾರದು–ಎಂಬ ದೃಢನಿಷ್ಠೆ ಯಿಂದ ಮತಾಂತರ ಅಥವಾ ಮರಣದಂಡನೆಯ ಶಿಕ್ಷೆಯನ್ನು ಎದುರಿಸಲು ಹಿಂದಿರುಗಿ ಬರುತ್ತಿ ದ್ದರು! ಇವರ ಸತ್ಯನಿಷ್ಠೆ, ಶೀಲ ಬಲವನ್ನು ಕಂಡು ಪೋರ್ಚುಗೀಸರೂ ಅಚ್ಚರಿಪಡುತ್ತಿದ್ದರು.’</p>
  <div>ಶೀಲ ಸೌರಭ</div>
  <p>ಭಾರತೀಯ ರಾಷ್ಟ್ರೀಯ ಸಭೆಯ ಅಧ್ಯಕ್ಷ ಆಲ್​ಫ್ರೆಡ್ ವೆಬ್ ಮಹಾಶಯ ಹೀಗೆಂದಿದ್ದಾನೆ; ‘ಹೊಲಿಗೆಯ ಯಂತ್ರದ ವ್ಯಾಪಾರಿಗಳ ಪ್ರತಿನಿಧಿಯ ಅನುಭವದಲ್ಲಿ ಹೊರದೇಶದಲ್ಲಿ ನೂರ ರಲ್ಲಿ ಹತ್ತರಷ್ಟು ಸಾಲ ಮರುಪಾವತಿಯಾಗದೇ ಉಳಿಯುತ್ತಿತ್ತು. ಭರತವರ್ಷದಲ್ಲಿ ಅಂಥ ಘಟನೆ ನೂರರಲ್ಲಿ ಒಂದರಷ್ಟು ಮಾತ್ರ! ಆ ಒಂದಂಶ ಇಲ್ಲಿರುವ ಯುರೋಪಿನವರ ಮೂಲಕವೇ! ದೇಶೀಯ ಹೊಲಿಗೆಗಾರರು ಸಾಲವನ್ನು ಉಳಿಸಿಕೊಳ್ಳುತ್ತಿರಲಿಲ್ಲ; ತೀರಿಸುವುದ ಕ್ಕಾಗದಿದ್ದರೆ ಯಂತ್ರವನ್ನು ಹಿಂದಿರುಗಿಸುತ್ತಿದ್ದರು. ಇದಕ್ಕೂ ಆಶ್ಚರ್ಯದ ಸಂಗತಿ–ಸಂತೆ ಯಲ್ಲಿ, ಅಂಗಡಿ ಕಟ್ಟೆಯಲ್ಲಿ, ರೈಲು ನಿಲ್ದಾಣದಲ್ಲಿ, ವ್ಯಾಪಾರಿಗಳಾದವರು ತೆರೆದ ಗಲ್ಲದಲ್ಲಿ ಹಣಹಾಕಿ ಕುಳಿತಿದ್ದರೆ, ಯಾರೂ ಅದಕ್ಕೆ ಕೈಹಾಕುತ್ತಿರಲಿಲ್ಲ. ಯೂರೋಪಿನಲ್ಲಿ ಹಣವನ್ನು ಹೀಗೆ ಬಿಡುವುದು ಸಾಧ್ಯವೇ?’ ಕರ್ನಲ್ ಸ್ಲೀಮ್​ನ ಹೇಳಿಕೆಯನ್ನೂ ಈ ಸಂದರ್ಭದಲ್ಲಿ ಗಮನಿಸಬೇಕು: ‘ಒಂದೇ ಒಂದು ಸುಳ್ಳು ಹೇಳಿದ್ದರೆ ತಮ್ಮ ಜೀವ, ಸ್ವಾತಂತ್ರ್ಯ, ವಿತ್ತ–ಇವುಗಳನ್ನೆಲ್ಲ ಉಳಿಸಿ ಕೊಳ್ಳಲು ಸಾಧ್ಯವಿದ್ದರೂ ಹಿಂದುಗಳು ಸುಳ್ಳು ಹೇಳದ ನೂರಾರು ಸಂದರ್ಭಗಳನ್ನು ಕಂಡಿ ದ್ದೇನೆ.’ *</p>
  <p>ಚಾರ್ಲ್ಸ್ ವೊರ್ಸೆಲಸ್ ಹೇಳಿದ: ‘ಇಂಡಿಯಾದಲ್ಲಿ ಇಪ್ಪತ್ತೆರಡು ವರ್ಷ, ಈ ಸದ್ಯ ಇಂಗ್ಲೆಂಡಿ ನಲ್ಲಿ ಹದಿನೇಳು ವರ್ಷಗಳ ಕಾಲ ಕಳೆದಿದ್ದೇನೆ. ನನ್ನವರನ್ನು ಕಂಡಷ್ಟೂ ಇಂಡಿಯದ ಜನರನ್ನು ನಾನು ಹೆಚ್ಚು ಮೆಚ್ಚುತ್ತೇನೆ’. ಡಾ. ಗ್ರೆಹ್ಯಾಮ್ ‘ಎಲ್ಲೆಲ್ಲಿ ಹಿಂದುಗಳು ಹೋಗಿದ್ದಾರೋ, ಅಲ್ಲಿನ ಮೂಲನಿವಾಸಿಗಳ ಧಾರ್ಮಿಕ ಮಟ್ಟವನ್ನು ಸುಧಾರಿಸಿದ್ದಾರೆ’ ಎಂದರೆ, ಸಾರ್ ಜಾರ್ಜ್ ಬರ್ಡ್ ವುಡ್ಡೆ ‘ಹಿಂದೂ ಮಹಿಳೆಯರು ದೋಷರಹಿತ ಭಾರ್ಯೆಯರು. ದೇಹಪರಿಶುದ್ಧತೆಯಲ್ಲಿ ಹಿಂದೂಸ್ಥಾನದ ಜನರು ಭೂಲೋಕದ ಎಲ್ಲರಿಗಿಂತ ಮೇಲು’ ಎಂದ. ಇವೆಲ್ಲ ಅವರ ಶೀಲಕ್ಕಿತ್ತ ಪ್ರಮಾಣಪತ್ರಗಳು!</p>
  <p>ಕೌಟಿಲ್ಯ, ಚಕ್ರವರ್ತಿಯಾದ ಚಂದ್ರಗುಪ್ತನ ಗುರುವಾಗಿದ್ದರೂ, ಅರಮನೆಯ ವೈಭವಯುತ ಜೀವನವನ್ನಾಗಲೀ, ರಾಜಭೋಗಗಳನ್ನಾಗಲೀ ಬಯಸದೆ ಒಂದು ಪುಟ್ಟ ಕುಟೀರದಲ್ಲಿ ವಾಸಿಸಿದ. ಸಾರ್ವಭೌಮ ಅಶೋಕ ಮಹಾಶೂರನೆನಿಸಿದ್ದರೂ, ಕಳಿಂಗ ಯುದ್ಧದಲ್ಲಿ ನಡೆದ ಹತ್ಯೆಯನ್ನೂ, ಹರಿದ ರಕ್ತದ ಕಾಲುವೆಯನ್ನೂ, ವಿಧವೆಯರ ಆರ್ತನಾದವನ್ನೂ, ಅನಾಥರ ಗೋಳನ್ನೂ ಕಂಡು, ಕರುಣೆಯಿಂದ ಕರಗಿದ. ಯುದ್ಧವನ್ನು ಪೂರ್ಣವಾಗಿ ತ್ಯಜಿಸಿ, ತ್ಯಾಗ, ಸೇವೆಗಳ ಮಹಾ ಆದರ್ಶ ವನ್ನು ಮೈಗೂಡಿಸಿಕೊಂಡ. ಧರ್ಮದ ಆಚರಣೆಯಿಂದ ಬರತಕ್ಕ ವಿಜಯ, ನಿಜವಾದ ವಿಜಯ ಎಂಬುದನ್ನು ಮನಗಂಡ. ಧರ್ಮಪ್ರಚಾರಕಾರ್ಯ ತನ್ನ ಕರ್ತವ್ಯ ಎಂದುಕೊಂಡ. ಜಗತ್ತಿನ ಗುಣಗ್ರಾಹಿಗಳೆಲ್ಲರೂ ಗೌರವದಿಂದ ತಲೆಬಾಗುವಂತೆ ಪರಮ ಉದಾತ್ತ ಉದಾರ ಭಾವನೆ ಗಳನ್ನು ಬದುಕಿನಲ್ಲಿ ಕಾರ್ಯರೂಪಕ್ಕೆ ತಂದ: ‘ರಾಷ್ಟ್ರದ ಪ್ರಜೆಗಳು ಕರುಣೆ, ಔದಾರ್ಯ, ಸತ್ಯ, ಶುಚಿ, ಕನಿಕರ, ಸೌಜನ್ಯವೇ ಮೊದಲಾದ ಗುಣಗಳನ್ನು ಬೆಳೆಸಿಕೊಳ್ಳಬೇಕು. ಪ್ರಭುಗಳ ಅಪ್ಪಣೆ ಎಂದಲ್ಲ, ತಾವೇ ಮಾಡುವ ಆಲೋಚನೆಯಿಂದ ಅವರು ಈ ದಾರಿಯನ್ನು ಹಿಡಿಯಬೇಕು. ಆಜ್ಞೆ ಎಂದು ಸಾಧಿಸುವ ಸೌಜನ್ಯಕ್ಕಿಂತ ಸ್ವಂತ ನಿಶ್ಚಯದಿಂದ ಸಾಧಿಸುವ ಸೌಜನ್ಯ ಶ್ರೇಷ್ಠವಾದುದು.</p>
  <p>ಜಗತ್ತಿನ ಅಸಂಖ್ಯ ರಾಜರುಗಳ ಸಾಲಿನಲ್ಲಿ ಅಶೋಕ ಚಕ್ರವರ್ತಿ ಮಾತ್ರ ದೇದೀಪ್ಯಮಾನ ಧ್ರುವ ನಕ್ಷತ್ರದಂತೆ ಕಂಗೊಳಿಸುತ್ತಿದ್ದಾನೆಂದು ಜಗತ್ತಿನ ಇತಿಹಾಸವನ್ನು ಬರೆದ ಎಚ್. ಜಿ. ವೆಲ್ಸ್ ಮಹಾಶಯ ಹೇಳಿದ ಮಾತು ಅತಿಶಯೋಕ್ತಿ ಅಲ್ಲ. ಆತನ ಪ್ರೀತಿ, ವಾತ್ಸಲ್ಯ, ಕರುಣೆ ಪ್ರವಾಹಾಕಾರವಾಗಿ ಸರ್ವತ್ರ ಹರಿಯಿತು. ಜಗತ್ತಿನ ಇತಿಹಾಸದಲ್ಲೆ ಅಂಥ ಚಕ್ರವರ್ತಿಯನ್ನು ಇನ್ನೆಲ್ಲಿ ಕಾಣಬಲ್ಲೆವು? ಆತನ ಹೃದಯದ ಪರಿಚಯವನ್ನು ಮಾಡಿಕೊಡುವ ಈ ವಾಕ್ಯಗಳನ್ನು ಗಮನಿಸಿ:</p>
  <p>‘ಮಾರ್ಗಗಳಲ್ಲಿ ಜನರಿಗೆ, ಪ್ರಾಣಿಗಳಿಗೆ, ನೆರಳಿರಲಿ ಎಂದು ನಾನು ಆಲದ ಮರಗಳನ್ನು ನೆಡಿಸಿದ್ದೇನೆ. ದಾರಿಯ ಪಕ್ಕದಲ್ಲಿ ಮಾವಿನತೋಪುಗಳನ್ನು ಬೆಳೆಸಿದ್ದೇನೆ. ಒಂದೊಂದು ಅರ್ಧ ಕ್ರೋಶದಲ್ಲೂ ಬಾವಿಗಳನ್ನು ತೋಡಿಸಿದ್ದೇನೆ. ಅಲ್ಲಲ್ಲಿ ಛತ್ರಗಳನ್ನು ಕಟ್ಟಿಸಿದ್ದೇನೆ.</p>
  <p>‘ಮಾತೃ ಶುಶ್ರೂಷೆಯೂ ಪಿತೃ ಶುಶ್ರೂಷೆಯೂ ಸಾಧುವಾದದ್ದು; ಪ್ರಾಣಿಗಳನ್ನು ಕೊಲ್ಲದಿರು ವುದು ಸಾಧುವಾದದ್ದು; ಅಲ್ಪವಾಗಿ ವ್ಯಯಮಾಡುವುದೂ, ಅಲ್ಪವಾಗಿ ಕೂಡಿಡುವುದೂ ಸಾಧು ವಾದದ್ದು.’</p>
  <p>ದೇವಾನಾಂಪ್ರಿಯ ಪ್ರಿಯದರ್ಶಿ ರಾಜನು ಹೀಗೆ ಹೇಳುವನು: ‘ನಾನು ಭೋಜನ ಮಾಡುತ್ತಿ ರಲಿ, ಅಂತಃಪುರದೊಳಗಿರಲಿ, ಒಳಗಣ ಕೋಣೆಯಲ್ಲಿರಲಿ, ಗೋಶಾಲೆಯಲ್ಲಿರಲಿ, ಪಲ್ಲಕ್ಕಿಯ ಲ್ಲಿರಲಿ, ಉದ್ಯಾನಗಳಲ್ಲಿರಲಿ, ಎಲ್ಲೇ ಇದ್ದರೂ ವರದಿಗಾರರು ಜನತೆಯ ಜೀವನ ವಿಧಾನಗಳ (ಸಮಸ್ಯೆಗಳ) ಬಗ್ಗೆ ನನಗೆ ತಿಳಿಸಬೇಕು. ನಾನು ಸರ್ವತ್ರ ಅವರ ಸಮಸ್ಯೆಗಳನ್ನು ಗಮನಿಸುತ್ತೇನೆ.’</p>
  <p>‘ದೇವಾನಾಂಪ್ರಿಯ ಪ್ರಿಯದರ್ಶಿ ರಾಜನು ಎಲ್ಲಾ ಮತದವರನ್ನೂ, ಸಂನ್ಯಾಸಿಗಳನ್ನೂ, ಗೃಹಸ್ಥರನ್ನೂ, ದಾನದಿಂದಲೂ, ವಿವಿಧ ಪೂಜೆಗಳಿಂದಲೂ ಪೂಜಿಸುತ್ತಿರುವನು. ಸರ್ವಪ್ರಕಾರ ಗಳಲ್ಲೂ ಪರಮತದವರನ್ನು ಪೂಜಿಸಲೇಬೇಕು. ಹೀಗೆ ಮಾಡಿದರೆ ತನ್ನ ಮತವೂ ವರ್ಧಿಸುತ್ತದೆ; ಪರಮತಕ್ಕೂ ಉಪಕಾರವಾಗುತ್ತದೆ. ಅನ್ಯಥಾ ಮಾಡಿದರೆ, ತನ್ನ ಮತಕ್ಕೆ ಹಾನಿ, ಪರಮತಕ್ಕೆ ಅಪಕಾರ. ಏಕೆಂದರೆ ಆತ್ಮಮತವನ್ನು ಹೇಗೆ ಬೆಳಗಿಸಲಿ ಎಂಬ ಆತುರದಿಂದ, ಯಾರು ಅದನ್ನೇ ಪೂಜಿಸಿ, ಪರಮತವನ್ನು ಹಳಿಯುತ್ತಾನೋ, ಅವನು ತನ್ನ ವರ್ತನೆಯಿಂದ ತನ್ನ ಮತಕ್ಕೇ ಹೆಚ್ಚು ಹಾನಿಯನ್ನು ಉಂಟುಮಾಡುತ್ತಾನೆ. ಎಂದರೆ ಸಮವಾಯವೇ ಸಾಧುವಾದದ್ದು. ಹೀಗೆ ಒಟ್ಟು ಗೂಡುವುದು ಏತಕ್ಕಾಗಿ ಎಂದರೆ ಇತರರ ಮತವನ್ನು ಕೇಳುವುದಕ್ಕಾಗಿ, ಶುಶ್ರೂಷಿಸುವುದಕ್ಕಾಗಿ. ಇದೇ ದೇವಾನಾಂಪ್ರಿಯನ ಇಚ್ಛೆ–ಎಲ್ಲ ಮತದವರೂ ಬಹುಶ್ರುತರಾಗಲಿ ಎಂದು, ಕಲ್ಯಾಣಾಗಮಗಳನ್ನು ಹೊಂದಲಿ ಎಂದು. ಆಯಾಯ ಮತಗಳಲ್ಲಿ ಶ್ರದ್ಧೆ ಇರುವವರಿಗೆ ಈಗ ಹೀಗೆ ಹೇಳತಕ್ಕದ್ದು–ಸರ್ವಮತದವರಲ್ಲೂ ಸಾರವೃದ್ಧಿಯಾಗಬೇಕು. ದೇವನಾಂಪ್ರಿಯನು ದಾನವನ್ನೂ ಪೂಜೆಯನ್ನೂಇದಕ್ಕಿಂತ ಮೇಲಾಗಿ ಎಣಿಸುವುದಿಲ್ಲ.</p>
  <p>‘ಎಲ್ಲ ಮನುಷ್ಯರೂ ನನ್ನ ಮಕ್ಕಳು. ನನ್ನ ಮಕ್ಕಳು ಇಹಲೋಕದಲ್ಲೂ, ಪರಲೋಕದಲ್ಲೂ ಎಲ್ಲಾ ಹಿತಸುಖಗಳನ್ನು ಹೊಂದಬೇಕೆಂದು ನಾನು ಇಚ್ಛಿಸುತ್ತಿರುವಂತೆಯೇ, ಎಲ್ಲ ಮನುಷ್ಯರ ವಿಷಯದಲ್ಲೂ ನಾನು ಇಚ್ಛಿಸುತ್ತೇನೆ. ಈ ನನ್ನ ಬಯಕೆ ಎಲ್ಲಿಯತನಕ ಹೋಗುತ್ತದೆ ಎಂಬು ದನ್ನು ನೀವು ತಿಳಿದಿಲ್ಲ....</p>
  <p>‘ಗಬ್ಬವಾಗಿರುವ ಅಥವಾ ಹಾಲು ಕರೆಯುವ ಆಡು, ಕುರಿ, ಹಂದಿ ಇವುಗಳನ್ನು ಕೊಲ್ಲ ಕೂಡದು. ಆರು ತಿಂಗಳುಗಳವರೆಗೂ ಅವುಗಳ ಶಿಶುಗಳನ್ನು ಕೊಲ್ಲಕೂಡದು. ಹುಂಜಗಳಿಗೆ ಹಿಡ ಮಾಡಬಾರದು. ಜೀವಿಗಳು ಸೇರಿಕೊಂಡಿರುವ ಹೊಟ್ಟನ್ನು ಉರಿಸಬಾರದು. ವಿನಾಕಾರಣವಾಗಿ ಯಾಗಲಿ, ಹಿಂಸ್ರಪ್ರಾಣಿಗಳನ್ನು ಓಡಿಸುವ ಉದ್ದೇಶದಿಂದಾಗಲಿ, ಕಾಡನ್ನು ಉರಿಸಬಾರದು. ಜೀವಿಗಳಿಂದ ಜೀವಗಳನ್ನು ಪೋಷಿಸಲಾಗದು.’</p>
  <p>ನಿಜವಾದ ಆಧ್ಯಾತ್ಮಿಕ ಹಿನ್ನೆಲೆ ಅಥವಾ ನಿಜವಾದ ಧರ್ಮಶ್ರದ್ಧೆ ಹೇಗೆ ಸಮಸ್ತ ಮಾನವ ಜನಾಂಗದ ಕಲ್ಯಾಣಚಿಂತನೆಗೆ ಬೇಕಾದ ನಿಃಸ್ವಾರ್ಥ ಪ್ರೇಮದ ಪ್ರವಾಹವನ್ನು ಹರಿಯಿಸಿತು ಎಂಬುದಕ್ಕೆ ಮೇಲಿನ ಮಾತುಗಳು ಜ್ವಲಂತ ಉದಾಹರಣೆಗಳಲ್ಲವೆ?</p>
  <p>ಚಕ್ರವರ್ತಿ ಶ್ರೀಹರ್ಷ, ಪ್ರತಿ ಐದು ವರ್ಷಗಳಿಗೊಮ್ಮೆ ತಾನು ಸಂಗ್ರಹಿಸಿದ ಐಶ್ವರ್ಯವ ನ್ನೆಲ್ಲ ವಿದ್ವಾಂಸರಿಗೂ, ಬಡವರಿಗೂ ಸಂಪೂರ್ಣವಾಗಿ ಹಂಚುತ್ತಿದ್ದ. ಇಮ್ಮಡಿ ಪುಲಿಕೇಶಿಯ ರಾಜ್ಯದಲ್ಲಿ ಸುಂದರಿಯಾದ ಸ್ತ್ರೀ ಆಭರಣಭೂಷಿತೆಯಾಗಿ, ಏಕಾಂಗಿಯಾಗಿ ಸಂಚರಿಸಿದರೂ, ಅವಳನ್ನು ಜನರು ದುಷ್ಟದೃಷ್ಟಿಯಿಂದ ನೋಡುತ್ತಿರಲಿಲ್ಲ. ಅಲ್ಲಸಾನಿ ಪೆದ್ದನ ಕವಿಗೆ ಕೃಷ್ಣದೇವ ರಾಯನು ತನ್ನ ಹಸ್ತದಿಂದಲೇ ರತ್ನಖಚಿತ ಪಾದುಕೆಗಳನ್ನು ತೊಡಿಸಿ, ಕವಿಯ ಮೆರವಣಿಗೆಯಲ್ಲಿ ಪಲ್ಲಕ್ಕಿಗೆ ತಾನೇ ಹೆಗಲುಕೊಟ್ಟು ಗೌರವಿಸಿದ. ಛತ್ರಪತಿ ಶಿವಾಜಿ ತನ್ನ ಗುರು ಸಮರ್ಥರಾಮದಾಸ ರಿಗೆ, ತಾನು ಅತ್ಯಂತ ಕಷ್ಟದಿಂದ ಗೆದ್ದುಕೊಂಡ ರಾಜ್ಯವನ್ನು ದಾನಪತ್ರ ಮಾಡಿ ಅವರ ಭಿಕ್ಷಾ ಪಾತ್ರೆಗೆ ಹಾಕಲು ಹಿಂಜರಿಯಲಿಲ್ಲ. ಆತ ತನಗೆ ಸೈನ್ಯಾಧಿಕಾರಿಗಳು ಕಾಣಿಕೆಯಾಗಿ ತಂದೊಪ್ಪಿಸಿದ ಸುಂದರಿಯನ್ನು ತಾನು ಸ್ವೀಕರಿಸದೇ, ಅತ್ಯಂತ ಗೌರವದಿಂದ ಅವಳ ಪತಿಯ ಮನೆಗೆ ಕಳುಹಿಸಿದ. ಅವನು ಮುಸ್ಲಿಂ ದೊರೆಗಳ ಅಪಾಯ ಕ್ರೌರ್ಯ, ಹಿಂಸೆಗಳನ್ನು ಕಂಡವನಾದರೂ, ಒಂದೇ ಒಂದು ಮಸೀದಿಯನ್ನೂ, ಕುರಾನನ್ನೂ ನಾಶಮಾಡದೆ, ಅನ್ಯಧರ್ಮಗಳಿಗೆ ಗೌರವವನ್ನೂ ತೋರಿದ. ಔರಂಗಜೇಬನ ಮೊಮ್ಮಗಳು ಸೆರೆಸಿಕ್ಕಿದಾಗ ಅವಳಿಗೆ ಅವಳ ಧರ್ಮದ ಶಿಕ್ಷಣ ನೀಡಲು ದೂರದ ಅಜಮೀರದಿಂದ ಮುಸಲ್ಮಾನ ಅಧ್ಯಾಪಕಿಯನ್ನು ಕರೆಸಿದ್ದ ದುರ್ಗಾದಾಸ ರಾಠೋಡ. ರಜಪೂತ ವೀರರ ಕ್ಷಾತ್ರತೇಜವು ಭೂಲೋಕದಲ್ಲೇ ಎಣೆ ಇಲ್ಲದ್ದಾಗಿತ್ತು. ಈ ಎಲ್ಲ ಉತ್ಕೃಷ್ಟ ಚಾರಿತ್ರ್ಯಗಳ ಹಿನ್ನೆಲೆಯಲ್ಲಿ ಪ್ರಭಾವ ಬೀರಿದ್ದ ಶಕ್ತಿ ಯಾವುದು? ಧರ್ಮ ಸಂಸ್ಕೃತಿಯ ಉನ್ನತ ಆದರ್ಶಗಳಲ್ಲವೆ?</p>
  <div/>
  <div>ಅಜಗಜಾಂತರ</div>
  <p>ಚಾರಿತ್ರ್ಯಶುದ್ಧಿಯ ಆ ಹಿರಿಮೆಯನ್ನು ಪಶ್ಚಿಮದ ವ್ಯಾಪಾರೀ ಜನಾಂಗ ಹೇಗೆ ಕುಲಗೆಡಿಸಿ ತೆಂಬುದರ ವಿವರಣೆ ಇಲ್ಲಿದೆ.*</p>
  <p>ಪಶ್ಚಿಮ ದೇಶಗಳ ಕ್ರಿಶ್ಚಿಯನ್ ಜನಾಂಗ ತಮ್ಮ ನೌಕಾಬಲ, ಫಿರಂಗಿ ಮತ್ತು ಕೋವಿಗಳ ಶಕ್ತಿಯನ್ನು ಬೆಳೆಸಿ ಭೂಲೋಕವನ್ನೇ ಕೊಳ್ಳೆ ಹೊಡೆಯಲು ಹೊರಟಿತು. ತಾವು ಹೋಗಿ ಹೊಸ ದಾಗಿ ನೆಲೆ ಊರಿದ ಯಾವ ದೇಶವೆ ಆಗಲಿ, ಅದು ತಮ್ಮದೇ ರಾಜ್ಯವಾಗಬೇಕು. ತಮ್ಮ ರಾಜನ ಹೆಸರಿನಲ್ಲಿ ಅದನ್ನು ಗೆದ್ದು ವಶಮಾಡಿಕೊಳ್ಳುವ ಹಕ್ಕು ತಮ್ಮದೇ ಹೊರತು, ಅಲ್ಲಿ ಮೊದಲಿನಿಂದ ಬಾಳಿಕೊಂಡು ಬಂದಿದ್ದ ಮೂಲನಿವಾಸಿಗಳದ್ದಲ್ಲ; ತಾವು ಅವರನ್ನು ಕೊಂದರೂ, ಸುಲಿಗೆ ಮಾಡಿದರೂ ಅಥವಾ ಅವರನ್ನು ಅಡಿಯಾಳಾಗಿ ಮಾಡಿಕೊಂಡು ತಮ್ಮ ಊಳಿಗ ಮಾಡಿಸಿ ಕೊಂಡರೂ, ಅಲ್ಲಿನ ಸಂಪತ್ತು ಸಮೃದ್ಧಿಯನ್ನು ದೋಚಿ ತಮ್ಮ ದೇಶಕ್ಕೆ ಸಾಗಿಸುತ್ತ ಬಂದರೂ ಅವೆಲ್ಲ ತೀರ ನ್ಯಾಯ, ಸಹಜ ಎಂದೇ ತಿಳಿದು ವರ್ತಿಸಿದವರು ಅವರು.</p>
  <p>ಇಂಥ ಅಧರ್ಮದ ಕಲ್ಪನೆಯಿಂದ ಇಡೀ ಉತ್ತರ ಅಮೇರಿಕದ ಆಕ್ರಮಣವಾಯಿತು. ಅಲ್ಲಿನ ಮೂಲನಿವಾಸಿಗಳಾದ ರೆಡ್ ಇಂಡಿಯನರ ಅಪಾರಮಟ್ಟದ ಸುಲಿಗೆ ಕೊಲೆ ನಡೆದು, ಅವರನ್ನು ಸದೆಬಡಿದು ತೀರ ಅಲ್ಪಸಂಖ್ಯೆಯ ಜನಾಂಗವನ್ನಾಗಿ ಮಾಡಲಾಯಿತು. ಅತ್ಯಂತ ವಿಶಾಲವಾದ ದಕ್ಷಿಣ ಅಮೇರಿಕಾ ಖಂಡದ ಬಹುಭಾಗ ಸ್ಪೆಯಿನಿನ ವಶವಾಯಿತು. ಆಸ್ಟ್ರೇಲಿಯಾ, ಆಫ್ರಿಕಾ ಖಂಡಗಳ ಅತ್ಯುತ್ತಮ ಭಾಗಗಳೆಲ್ಲ ಅಲ್ಲಿ ನೆಲಸಲಾರಂಭಿಸಿದ ಬಿಳಿ ಜನರ ಕೈ ಸೇರಿತು. ನೀಗ್ರೋ ಗಳು ಬಿಳಿ ಜನರ ಕೂಲಿ ಕೆಲಸಕ್ಕೆ ಮಾತ್ರ ಉಪಯುಕ್ತರಾದರು!</p>
  <p>ಪಾಶ್ಚಾತ್ಯ ಕ್ರಿಶ್ಚಿಯನ್ ಜನಾಂಗ ಹೀಗೆಯೇ ದಬ್ಬಾಳಿಕೆಯಿಂದ ಭೂಲೋಕದ ಬೇರೆಬೇರೆ ಭಾಗಗಳನ್ನು ಕೊಳ್ಳೆ ಹೊಡೆಯುತ್ತ ಹೋದಾಗ, ಆ ದೇಶದ ಪಾದ್ರಿಗಳು ಅವರನ್ನು ಹಿಂಬಾಲಿ ಸುತ್ತ ಅಲ್ಲಿನ ಮೂಲ ನಿವಾಸಿಗಳ ‘ಉದ್ಧಾರ’ಕ್ಕೆ ಬಲಾತ್ಕಾರದ ಮತಾಂತರ ಕಾರ್ಯವನ್ನು ಕೈ ಗೊಂಡರು. ತಮ್ಮ ಇಂಥ ‘ಪವಿತ್ರ ಕಾರ್ಯ’ಕ್ಕೆಂದು ಕೊಳ್ಳೆಯ ಅಪಾರ ಸಂಪತ್ತಿನ ಒಂದಂಶ ವನ್ನು ಅಲ್ಲಿನ ಶಾಲೆ ಆಸ್ಪತ್ರೆಗಳಿಗಾಗಿ ದಾನ ಮಾಡುವುದೂ ಒಂದು ಕ್ರಮವಾಯಿತು. ಇದು ಪರೋಪಕಾರ ಬುದ್ಧಿಯಿಂದಲ್ಲ–ಅಲ್ಲೆಲ್ಲ ಕ್ರೈಸ್ತ ಧರ್ಮದ ಹಿರಿಮೆ ಸ್ಥಾಪಿಸಲು, ತಮ್ಮ ಪಂಗಡವನ್ನು ಬಲಗೊಳಿಸಲು.</p>
  <p>ಅಮೇರಿಕದ ಹಾರ್​ವರ್ಡ್ ವಿಶ್ವವಿದ್ಯಾನಿಲಯದ ಸಮಾಜಶಾಸ್ತ್ರ ವಿಭಾಗದ ಮುಖ್ಯಸ್ಥರೂ, ವಿಖ್ಯಾತರೂ ಆದ ಪಿಟ್ರಿಮ್ ಎ. ಸೊರೊಕಿನ್ನರು ಈ ವಿಚಾರವಾಗಿ ‘ಎ ರಿಕನ್​ಸ್ಟ್ರಕ್ಶನ್ ಆಫ್ ಹ್ಯುಮ್ಯಾನಿಟಿ’ಯಲ್ಲಿ ಹೇಳಿದ ಕೆಲವು ಮಾತುಗಳನ್ನೇ ಇಲ್ಲಿ ಉಲ್ಲೇಖಿಸಬಹುದಾಗಿದೆ–‘ಕಳೆದ ಕೆಲವು ಶತಮಾನಗಳಲ್ಲಿ ಜಗತ್ತಿನಲ್ಲೆಲ್ಲ ಅತಿ ಹೆಚ್ಚಿನ ಯುದ್ಧವನ್ನು ಕೆಣಕುವ, ಕಾರಣವಿಲ್ಲದೆ ಆಕ್ರಮಣ ನಡೆಯಿಸುವ, ಅತಿ ಹೆಚ್ಚಿನ ದುರಾಶೆಯ, ದರ್ಪಮತಾಂಧತೆಯ, ಮಾನವ ತಂಡ ವೆಂದರೆ ಪಾಶ್ಚಾತ್ಯ ಕ್ರಿಶ್ಚಿಯನ್ ವರ್ಗ. ಈ ಶತಮಾನಗಳಲ್ಲಿ ಅದು ಇತರ ದೇಶಗಳಿಗೆ ನುಗ್ಗಿತು; ಅದರ ಸೈನ್ಯವು ಆ ದೇಶದ ಪಾದ್ರಿಗಳಿಂದ ಮತ್ತು ವ್ಯಾಪಾರಿಗಳಿಂದ ಹಿಂಬಾಲಿಸಲ್ಪಟ್ಟು, ಕ್ರಿಶ್ಚಿಯನ್ ಅಲ್ಲದ ಜನಾಂಗಗಳನ್ನೆಲ್ಲ ಅಡಿಯಾಳಾಗಿ ಮಾಡಿತು, ಅವರನ್ನು ಸುಲಿಯಿತು, ದರೋಡೆ ಮಾಡಿತು. ಅಮೇರಿಕದ ಮೂಲ ನಿವಾಸಿಗಳು, ಆಫ್ರಿಕದವರು, ಆಸ್ಟ್ರೇಲಿಯಾದವರು, ಏಷ್ಯಾದವರು–ಎಲ್ಲರೂ ಈ ತೆರದ “ಕ್ರಿಶ್ಚಿಯನ್ ಪ್ರೀತಿ”ಯ ಅನುಭವ ಹೊಂದಬೇಕಾಯಿತು. ಆ ಪ್ರೀತಿಯ ರೂಪವೆಂದರೆ ಮೂಲನಿವಾಸಿಗಳ ನಾಶ, ದಾಸ್ಯ, ಬಲಾತ್ಕಾರ, ಅವರ ನಾಗರಿಕತೆಯ ನಾಶ, ಅವರ ಸಂಸ್ಕೃತಿಯ ನಾಶ, ಜೀವನ ಕ್ರಮಗಳ ನಾಶ, ಮದ್ಯಪಾನದ ಅಪಾರ ಪ್ರಚಾರ, ಗುಹ್ಯರೋಗದ ಪ್ರಸಾರ, ನೀತಿ ನಿಯಮಗಳಿಲ್ಲದ ವ್ಯಾಪಾರ ವ್ಯವಹಾರ–ಇವೇ ಮೊದಲಾದವು ಗಳು. ಕೆಲವು ರೀತಿಯಿಂದ ಅವರು ಆ ದೇಶಗಳಿಗೆ ಉಪಕಾರ ಮಾಡಿದ್ದಾರೇನೋ ದಿಟ; ಆದರೆ ಅದು ಗುಡಾಣ ತುಂಬ ಇರುವ ನೀರಿನಲ್ಲಿ ಒಂದು ಬಿಂದುವಿನಷ್ಟು ಮಾತ್ರ! ಅದು ಅವರ ಕಾರ್ಯದ ಅನಿವಾರ್ಯ ಉಪಲಕ್ಷಣವಾಗಿ ಮಾತ್ರ.’</p>
  <div>ಹಳೆ ಬೇರು, ಹೊಸ ಚಿಗುರು</div>
  <p>ನಮ್ಮ ಸಂಸ್ಕೃತಿ ವೃಕ್ಷದ ಸತ್ವ ಬಲಿಷ್ಠವಾಗಿದೆ ಎನ್ನುವುದಕ್ಕೆ ಇಂಥ ಆಧುನಿಕ ಪ್ರತಿಕೂಲ ಪರಿಸ್ಥಿತಿಯಲ್ಲೂ ಅದು ಪರಿಸರದ ಪ್ರಭಾವವನ್ನು ಮೆಟ್ಟಿನಿಂತು ಸಾಕಷ್ಟು ಸತ್ಫಲಗಳನ್ನು ನೀಡಿ ದುದೇ ನಿದರ್ಶನ. ಸಂಕಟಮಯ ಸಂಕ್ರಾಂತಿ ಕಾಲದಲ್ಲಿ ಆಧ್ಯಾತ್ಮಿಕ ವೀರರು ಉದಿಸಿ ಜನರಿಗೆ ಮಾರ್ಗದರ್ಶನ ಮಾಡಿದ ಸಂಗತಿಗಳು ಅತಿಶಯೋಕ್ತಿಯ ದಂತಕಥೆಗಳಲ್ಲ. ಅಥವಾ ಈ ಘಟನೆಗಳು ಪುರಾಣಯುಗಕ್ಕೆ ಮೀಸಲಲ್ಲ. ಬ್ರಿಟಿಷ್ ಚಕ್ರಾಧಿಪತ್ಯ ನೆಲೆಗೊಂಡು, ಭಾರತದ ಕ್ಷಾತ್ರಶಕ್ತಿ ದುರ್ಬಲವಾಗಿ, ಆರ್ಥಿಕವಾಗಿ ಅವನತವಾಗಿ, ಧಾರ್ಮಿಕ ಸಾಂಸ್ಕೃತಿಕವಾಗಿಯೂ ಸತ್ವ ಹೀನವೆಂದು ಸರ್ವತ್ರ ಪ್ರಚಾರವಾಗುತ್ತಿರುವ ವೇಳೆ, ಸ್ವದೇಶೀಯರೇ ವಿದೇಶೀಯರನ್ನು ಗುಲಾಮರಂತೆ ಅನುಕರಿಸಲು ತೊಡಗಿದಾಗ, ದಕ್ಷಿಣೇಶ್ವರದ ದೇವಮಾನವರು ಕಾಣಸಿ ಕೊಂಡರು. ಅವರೇ ಭಗವಾನ್ ಶ್ರೀರಾಮಕೃಷ್ಣ ಪರಮಹಂಸರು. ಬ್ರಿಟಿಷ್ ಚಕ್ರಾಧಿಪತ್ಯದ ರಾಜಧಾನಿಯಲ್ಲೇ ಅವರು ಕಾಣಿಸಿಕೊಂಡರು. ವಿಶ್ವವಿದ್ಯಾಲಯಗಳಲ್ಲಿ ಆಧುನಿಕ ವಿದ್ಯಾಭ್ಯಾಸ ಮಾಡುತ್ತಿದ್ದ ಯುವಕ ಸಂದೇಹವಾದಿಗಳಿಗೆ ಪಂಥಾಹ್ವಾನ ನೀಡಿ ಅವರನ್ನು ತಮ್ಮ ಗರಡಿಯಲ್ಲಿ ಪಳಗಿಸಿದರು. ಸತ್ಯದ ಬೆಳಕಿನಲ್ಲಿ ವಿವಿಧ ಧರ್ಮಗಳ ಅರ್ಥವೇನು ಎಂಬುದನ್ನು ಅವರು ಬೋಧಿ ಸಿದರು. ಧರ್ಮದಲ್ಲಿ ತಿರುಳು ಯಾವುದು, ಮರಳು ಯಾವುದು ಎಂಬುದನ್ನು ತೋರಿಸಿದರು. ಕೇವಲ ಬೋಧನೆಯಿಂದಲೇ ಅಲ್ಲ, ಸಾಧನೆಯಿಂದ, ಅನುಭೂತಿಯಿಂದ, ಬದುಕಿನಿಂದ, ವಿಜ್ಞಾನದ ನೂತನ ಸಂಶೋಧನೆಗಳಿಂದ ಉದ್ಭವಿಸಿದ ಸಂಶಯಗಳನ್ನು ಎದುರಿಸಿ ನಿಲ್ಲುವ ಸಾಮರ್ಥ್ಯ ಪುಷಿಗಳು ಕಂಡ ಸನಾತನ ನಿಯಮಕ್ಕಿದೆ ಎಂಬುದನ್ನು ಸಾರಿದರು. ಅವರ ಪ್ರಮುಖ ಶಿಷ್ಯರಲ್ಲೊಬ್ಬರಾದ ಸ್ವಾಮಿ ವಿವೇಕಾನಂದರು, ಸನಾತನ ಧರ್ಮದ ಸಾಕಾರ ಪ್ರತಿನಿಧಿಯಾಗಿ ಚಿಕಾಗೊ ಸರ್ವಧರ್ಮ ಸಮ್ಮೇಳನದಲ್ಲಿ ಭಾರತದ ಧರ್ಮಸಂದೇಶದ ವಿಜಯಪತಾಕೆಯನ್ನು ಹಾರಿಸಿ, ಭಾರತೀಯರ ಆತ್ಮಗ್ಲಾನಿಯನ್ನು ದೂರಮಾಡಿದರು. ತಮ್ಮ ‘ಸ್ವ’ತ್ವವನ್ನೂ, ಸತ್ವಶಕ್ತಿ ಗಳನ್ನೂ ಉಳಿಸಿಕೊಂಡು, ಉಜ್ವಲ ರಾಷ್ಟ್ರಾಭಿಮಾನಿಗಳಗಾಗಿ, ಪರಕೀಯರ ಆಳ್ವಿಕೆಯಿಂದ ಮುಕ್ತರಾಗುವ ಹಂಬಲಕ್ಕೆ ಸ್ಫೂರ್ತಿ ನೀಡಿದ ಮಹಾಘಟನೆ ಅದು. ಅಂದಿನ ವಿದ್ಯಾವಂತರಲ್ಲಿ ಆತ್ಮಾಭಿಮಾನ ರಾಷ್ಟ್ರಾಭಿಮಾನವನ್ನುಂಟುಮಾಡಿ, ಬಹುಜನಹಿತ ಬಹುಜನಸುಖಕ್ಕೆ, ತ್ಯಾಗ ಮತ್ತು ಸೇವೆಯ ಪಥವನ್ನು ದಿಗ್ದರ್ಶಿಸಿದ ಘಟನೆಯೂ ಹೌದು. ಮುಂದೆ ಜಗತ್ತಿನ ಯಾವ ದೇಶವೂ ಸ್ವಾತಂತ್ರ್ಯವನ್ನು ಪಡೆಯದ ರೀತಿಯಲ್ಲಿ, ಮಹಾತ್ಮಾಗಾಂಧೀಜಿ ಅವರ ನೇತೃತ್ವದಲ್ಲಿ ದೇಶಕ್ಕೆ ಸ್ವರಾಜ್ಯ ಸಿದ್ಧಿಯಾಯಿತು. ಜಗತ್ತಿನ ಗುಣಗ್ರಾಹಿಗಳೆಲ್ಲರೂ ಮಹಾತ್ಮರ ನೈತಿಕ ಸಮು ನ್ನತಿ, ಶ್ರದ್ಧೆ, ತ್ಯಾಗ, ಸೇವೆಯೇ ಮೊದಲಾದ ಗುಣಗಳನ್ನು ಕಂಡು ಗೌರವದಿಂದ ತಲೆಬಾಗಿದರು. ‘ಭಾರತ ಮಾತ್ರ ಅಂಥ ಮಹಾತ್ಮನನ್ನು ಸೃಷ್ಟಿಸೀತು, ಹಿಂದೂಧರ್ಮ ಮಾತ್ರ ಅಂಥ ಉನ್ನತ ವ್ಯಕ್ತಿಯನ್ನು ಜಗಕ್ಕೆ ನೀಡೀತು’ ಎಂದು ಉದ್ಗರಿಸಿದ ಪಶ್ಚಿಮದ ಮನೀಷಿಗಳಿದ್ದರು! ತೀವ್ರ ತಪಸ್ಸಿನ ಪುಷಿಜೀವನವನ್ನು ನಡೆಯಿಸಿ, ಜಗತ್ತಿನ ಸತ್ಯಾನ್ವೇಷಿಗಳನ್ನು ತಮ್ಮೆಡೆಗೆ ಸೆಳೆದ ಶ್ರೀ ರಮಣ ಮಹರ್ಷಿಗಳಾಗಲಿ, ಶ್ರೀ ಅರವಿಂದರಾಗಲಿ ೨ಂನೇ ಶತಮಾನದ ಐದನೇ ದಶಕದವರೆಗೂ ಬಾಳಿ ಬದುಕಿದವರು. ಅಧಿಕಾರಸ್ಥಾನದಲ್ಲಿ ದೀರ್ಘಕಾಲವಿದ್ದ ಇತರ ದೇಶದ ರಾಜಕೀಯ ಮುಖಂಡರು ಹೇಗೆ ನಡೆದುಕೊಂಡರೆಂಬುದು ವಿದ್ಯಾವಂತರಿಗೆ ತಿಳಿದ ವಿಚಾರವೆ. ಸ್ಟಾಲಿನ್, ಹಿಟ್ಲರ್, ಮುಸೊಲಿನಿ ಮೊದಲಾದವರು ನಿರಂಕುಶಪ್ರಭುಗಳಾಗಿ ಅಪಾರ ಸಂಖ್ಯೆಯ ಜನನಾಶ, ಹಿಂಸಾಚರಣೆ ಮಾಡಿದ್ದನ್ನು ಮರೆಯುವಂತಿಲ್ಲ. ಆದರೆ ಭಾರತದಲ್ಲಿ ದೀರ್ಘಾವಧಿ ಪ್ರಧಾನ ಮಂತ್ರಿಯಾಗಿದ್ದ ನೆಹರೂ ಪ್ರಜಾಪ್ರಭುತ್ವವನ್ನುಳಿಸಿ ಲೋಕದ ಶಾಂತಿಗಾಗಿ ಎಡೆಬಿಡದೆ ಯತ್ನಿಸಿ ದರು. ಈ ಘಟನೆ ಸಾಧ್ಯವಾದುದು ನಮ್ಮ ಸಂಸ್ಕೃತಿಯ ಪ್ರಭಾವದಿಂದಲ್ಲವೆ? ಹೀಗೆ ವೈಜ್ಞಾನಿಕತೆ, ವಿಚಾರವಾದ, ಆಧುನೀಕರಣಗಳ ಗಾಳಿ ಅದೆಷ್ಟು ಬಲವಾಗಿ ಬೀಸಿದರೂ, ಬಲವಾಗಿ ಬೇರು ಬಿಟ್ಟು ಸಂಸ್ಕೃತಿವೃಕ್ಷ ಕಂಗೆಡದೆ ಹೊಸ ಚಿಗುರು ಬಿಡುತ್ತಲೇ ಹೋದುದನ್ನು ಇತಿಹಾಸದುದ್ದಕ್ಕೂ ನೋಡಬಹುದು.</p>
  <p>ಜನರನ್ನು ಒಂದುಗೂಡಿಸುವ, ರಾಷ್ಟ್ರಹಿತಕ್ಕಾಗಿ ದುಡಿಯುವ ಪ್ರೇರಣೆಯನ್ನು ನೀಡುವ, ನಮ್ಮ ಸಂಸ್ಕೃತಿಯ ಮೂಲಸ್ರೋತವಾದ ಧರ್ಮ ಮತ್ತು ಆಧ್ಯಾತ್ಮಿಕತೆಯ ಮಹತ್ವಿಕೆಯ ಅರಿವನ್ನು ಎಲ್ಲ ದೇಶವಾಸಿಗಳಲ್ಲೂ ಉಂಟುಮಾಡದೆ, ನಮ್ಮ ಜನಾಂಗಕ್ಕೆ ಕ್ಷೇಮವಿದೆಯೆ? ಭವಿಷ್ಯವಿದೆಯೆ?</p>
  <div>ಅಧ್ಯಾತ್ಮವೇ ಪ್ರೀತಿಯ ತವರು</div>
  <p>ಪ್ರೀತಿಯ ಮಹಿಮೆಯನ್ನು ಹೇಳುತ್ತ, ನಿಃಸ್ವಾರ್ಥ, ದಿವ್ಯಪ್ರೀತಿಯ ಮೂಲಸ್ರೋತ ಅಧ್ಯಾತ್ಮವೇ ಎಂಬುದನ್ನು ವಿವರಿಸಲು ಸುತ್ತುಬಳಸಿ ಬಂದಂತಾಯಿತು. ಅಧ್ಯಾತ್ಮವನ್ನು ತೊರೆ ದರೆ ಜನಾಂಗಕ್ಕೆ ಭವಿಷ್ಯವಿಲ್ಲ ಎಂಬುದನ್ನು ಪ್ರತಿಯೊಬ್ಬರೂ ಮನಗಾಣಬೇಕಾಗಿದೆ. ಸಮಸ್ತ ಮಾನವ ಜನಾಂಗದೆಡೆಗೆ ಈ ದೈವೀಪ್ರೀತಿ ಅಥವಾ ನಿಃಸ್ವಾರ್ಥಪ್ರೀತಿ, ಆತ್ಮಸಾಕ್ಷಾತ್ಕಾರ ಮಾಡಿ ಕೊಂಡ ಮಹಾತ್ಮರ ಮೂಲಕ ವಿಶೇಷ ರೀತಿಯಲ್ಲಿ ಹರಿಯುತ್ತದೆ ಎಂಬುದು ಘಟಿಸಿದ ಸತ್ಯ ಸಂಗತಿ. ಈ ದೇಶದಲ್ಲಿ ಅಂಥವರ ಸಂಖ್ಯೆ ಹೆಚ್ಚಾಗಿ ಕಂಡುಬಂದರೂ, ಎಲ್ಲ ದೇಶಗಳಲ್ಲೂ ಅಂಥ ಮಹಾತ್ಮರು ಉದಿಸಿ ಜನರಿಗೆ ಮಾರ್ಗದರ್ಶನ ಮಾಡಿದ್ದಾರೆ. ಪ್ರತಿಯೊಬ್ಬರೂ ಆ ದೈವೀ ಪ್ರೀತಿಯನ್ನು ಬೆಳೆಸಿಕೊಳ್ಳಬಹುದು, ಬೆಳೆಸಿಕೊಳ್ಳಬೇಕು. ಈ ಧಾರ್ಮಿಕ ಶಿಕ್ಷಣದ ಅಭಾವದಿಂದ ಜಗತ್ತು ವಿನಾಶದೆಡೆಗೆ ಓಡುತ್ತಲಿದೆ.</p>
  <div>ಕೋಟಿ ತಾಯಂದಿರ ಹೃದಯ</div>
  <p>ಮಹಾಪುರುಷರಲ್ಲಿ ಸಹಸ್ರಾರು ಮಮತಾಮಯಿ ಮಾತೆಯರ ಅನುಕಂಪೆಯ ಹೃದಯವಿರು ತ್ತದೆ. ಅಂಥದಕ್ಕೊಂದು ಉಜ್ವಲ ನಿದರ್ಶನ ಸ್ವಾಮಿ ವಿವೇಕಾನಂದರದು. ಅವರ ಪ್ರೀತಿ ಎಷ್ಟೊಂದು ಆಳ, ಎಷ್ಟೊಂದು ವಿಶಾಲ! ಚಿಕಾಗೋ ಸರ್ವಧರ್ಮ ಸಮ್ಮೇಳನದಲ್ಲಿ ಪ್ರಸಿದ್ಧರಾದ ದಿನ ಶ್ರೀಮಂತರ ಮನೆ ಬಾಗಿಲುಗಳೆಲ್ಲ ಅವರಿಗೆ ತೆರೆಯಲ್ಪಟ್ಟಾಗ ಅವರು ರಾತ್ರಿ ನಿದ್ರೆ ಮಾಡಲೇ ಇಲ್ಲ. ತಮ್ಮ ವೈಭವದ ಬಗ್ಗೆ, ತಮ್ಮ ವಾಗ್ವೈಖರಿಯ ಬಗ್ಗೆ ಅವರು ಯೋಚಿಸುತ್ತಿದ್ದುದಲ್ಲ. ‘ಅಯ್ಯೋ, ನನ್ನ ದೇಶದಲ್ಲಿ ಜನರಿಗೆ ಹೊತ್ತಿನ ತುತ್ತಿಗೂ ಗತಿ ಇಲ್ಲವಲ್ಲ! ಅವರನ್ನೆಂತು ಉದ್ಧರಿಸಲಿ!’ ಎಂದು ಕಾತರಿಸುತ್ತಾ ಕಂಬನಿಗರೆಯುತ್ತಿದ್ದರವರು. ಅವರ ಹೃದಯ ಕೋಟಿ ತಾಯಂದಿರ ಮಡಿಲಾಗಿತ್ತು. ಕರುಣೆಯ ಕಡಲಾಗಿತ್ತು.</p>
  <p>ಅವರೇ ಬಹಳ ಕಷ್ಟಪಟ್ಟು ಬೇಲೂರು ಮಠವನ್ನೇನೋ ಸ್ಥಾಪಿಸಿದರು. ಆದರೆ ಊರಿಗೆ ಊರೇ ಪ್ಲೇಗ್​ನ ಹಾವಳಿಯಿಂದ ಕಂಗೆಡುವ ಕಾಲ ಬಂತು. ನೊಂದ ಆ ಜನರ ನೆರವಿಗೆ ಧಾವಿಸಲು ಅವರ ಹೃದಯ ತುಡಿಯಿತು. ‘ಅವರ ರಕ್ಷಣೆಗಾಗಿ ಮಠವನ್ನು ಮಾರುತ್ತೇನೆ, ಮರದಡಿಯಲ್ಲಿ ನಾನಿರುತ್ತೇನೆ’ ಎಂದವರು ವ್ಯಥೆಯಿಂದ ಉದ್ಗರಿಸಿದ್ದುಂಟು! ತಾಯಿಯಾದವಳಿಗೆ ಮಗುವು ನರಳುವಾಗ ‘ಅಯ್ಯೋ!’ ಎಂದು ಕರುಳು ಹಿಡಿದಂತಾಗುವಂತೆ, ಕೋಟಿ ಮಾತೆಯರ ಹೃದಯ ಸಂಪನ್ನರಾದ ಅವರಿಗೆ ಮನುಷ್ಯನ ನೋವು ಅದೆಷ್ಟು ಸಂಕಟ ತರುತ್ತಿರಬಹುದೆಂದು ನೀವೇ ಯೋಚಿಸಿ.</p>
  <p>ಒಮ್ಮೆ ಅವರು ಬೇಲೂರು ಮಠದಲ್ಲಿದ್ದಾಗ ಒಂದು ರಾತ್ರಿ ಸುಮಾರು ಒಂದು ಗಂಟೆಯ ಹೊತ್ತಿಗೆ ನಿದ್ರೆಯಿಂದೆದ್ದು ತಮ್ಮ ಕೋಣೆಯ ಹೊರಗಡೆ ವರಾಂಡದಲ್ಲಿ ಶತಪಥಮಾಡು ತ್ತಿದ್ದರು. ಸ್ವಲ್ಪ ಹೊತ್ತಿನ ಬಳಿಕ ಶ್ರೀರಾಮಕೃಷ್ಣರ ಇನ್ನೊಬ್ಬ ಶಿಷ್ಯರಾದ ಸ್ವಾಮಿ ವಿಜ್ಞಾನಾನಂದಜಿ ವಿವೇಕಾನಂದರನ್ನು ಪ್ರಶ್ನಿಸಿದರು: ‘ಸ್ವಾಮೀಜಿ, ನಿದ್ರೆ ಬರಲಿಲ್ಲವೇ?’ ವಿವೇಕಾನಂದರು ಉತ್ತರಿಸಿ ದರು: ‘ನಿದ್ರೆ ಬಂದಿತ್ತು. ಆದರೆ ಒಂದು ಗಂಟೆಯ ಹೊತ್ತಿಗೆ ಬಹುಜನರು ಅತ್ಯಂತ ಸಂಕಟ ದಿಂದ ಆರ್ತನಾದ ಮಾಡುವುದನ್ನು ಕೇಳಿದಂತಾಗಿ ಎಚ್ಚರವಾಯಿತು ನೋಡು.’ ವಿಜ್ಞಾನಾನಂದಜಿ ಈ ಆರ್ತನಾದ ಕೇಳಿದ ವಿಚಾರ ಅರ್ಥವಾಗದೆ ಸುಮ್ಮನಾಗಿ, ತಮ್ಮ ಕೋಣೆಗೆ ಹಿಂದಿರುಗಿದರು. ಮಾರನೇ ದಿನ ಪತ್ರಿಕೆಯಲ್ಲಿ ವರದಿ ಪ್ರಕಟವಾಗಿತ್ತು: ಸಾವಿರಾರು ಮೈಲು ದೂರದ ಭೂಮಧ್ಯ ಸಮುದ್ರದ ಸಮೀಪ ಭೂಕಂಪವಾಗಿ ಸಹಸ್ರಾರು ಮಂದಿ ಮಡಿದಿದ್ದರು. ಪ್ರಾಣೋತ್ಕ್ರಮಣ ಕಾಲದಲ್ಲಿ ಅವರ ಆರ್ತನಾದಕ್ಕೆ ವಿವೇಕಾನಂದರ ಮಾತೃಹೃದಯ ಸ್ಪಂದಿಸಿತ್ತು.</p>
  <p>ಸಾಮಾನ್ಯ ತಾಯಿಯೊಬ್ಬಳು ತನ್ನ ಪ್ರೀತಿಪಾತ್ರರ, ಮಕ್ಕಳ ನೋವನ್ನು ಕಣ್ಣೆದುರು ಕಾಣಿಸ ದಿದ್ದರೂ ಕೆಲವೊಮ್ಮೆ ಅನುಭವಿಸಬಲ್ಲಳು. ಆದರೆ ಇತರರ ದುಃಖವನ್ನು ಆ ರೀತಿ ಗುರುತಿಸ ಲಾರಳು. ಆದರೆ ಆತ್ಮಾನುಭೂತಿಯನ್ನು ಪಡೆದ, ನಿಃಸ್ವಾರ್ಥತೆಯ ಪರಾಕಾಷ್ಠೆಯನ್ನೇರಿದ ಮಹಾ ತ್ಮರು ಲೋಕ ದುಃಖವನ್ನು ಎಲ್ಲ ಸ್ಥಿತಿಯಲ್ಲೂ ತಿಳಿಯಬಲ್ಲರು. ಕಷ್ಟಸಹಿಷ್ಣುಗಳಾಗಿ ಅಪಾರ ತ್ಯಾಗದಿಂದ, ಯಾರಿಂದ ಏನನ್ನೂ ಅಪೇಕ್ಷಿಸದೆ, ಜೀವಿಗಳ ದುಃಖ ದೂರಮಾಡಲು ಅವರು ಅಹರ್ನಿಶಿ ದುಡಿಯುವರು. ಭೀಕರವಾದ ಸಂಸಾರ ಸಾಗರವನ್ನು ದಾಟಿದ ಅವರು ಯಾವ ಸ್ವಾರ್ಥವೂ ಇಲ್ಲದೇ ಇತರರನ್ನೂ ಸಂಕಟಗಳಿಂದ ಪಾರು ಮಾಡಬಲ್ಲರು ಎನ್ನುವುದು ಅತಿ ಶಯೋಕ್ತಿಯ ವರ್ಣನೆಯಲ್ಲ. ಸತ್ಯಸ್ಯ ಸತ್ಯ.</p>
  <div>ದುಃಖಕ್ಕೆ ಮಿಡಿಯುವ ಹೃದಯ</div>
  <p>‘ಮುಖಂಡರಾಗಲು ಇಚ್ಛಿಸುವವರಲ್ಲಿ ಮೊದಲಿಗೆ ಇರಬೇಕಾದುದು ಅದೇ ಹೃದಯಸಂಪ ನ್ನತೆ’ ಎಂದಿದ್ದರು ವಿವೇಕಾನಂದರು. ಅವರೇ ಹೇಳಿರುವಂತೆ–</p>
  <p>‘ಮಹತ್​ಕಾರ್ಯ ಸಾಧನೆಗೆ ಮೂರು ಮುಖ್ಯ ವಿಷಯಗಳು ಆವಶ್ಯಕ. ಮೊದಲು ಹೃದಯ ಪೂರ್ವಕ ಅನುಭವಿಸಿ. ನೀವು ಸಂವೇದನಾಶೀಲರಾಗಿದ್ದೀರಾ? ಕೋಟ್ಯಂತರ ದೇವ ಮತ್ತು ಪುಷಿ ಗಳ ವಂಶಜರು ಪಶುಸದೃಶರಾಗಿರುವರು ಎಂಬ ವ್ಯಥೆ ನಿಮ್ಮ ಹೃದಯದಲ್ಲಿ ಉಂಟಾಗಿದೆಯೆ? ಕೋಟ್ಯಂತರ ಜನ ಉಪವಾಸದಿಂದ ನರಳುತ್ತಿದ್ದಾರೆ, ಕೋಟ್ಯಂತರ ಜನ ಹಿಂದಿನಿಂದಲೂ ಉಪವಾಸದಿಂದ ನರಳುತ್ತಿದ್ದರು ಎಂಬುದು ನಿಮಗೆ ಗೊತ್ತೆ? ಇದು ನಿಮ್ಮನ್ನು ಚಂಚಲರನ್ನಾಗಿ ಮಾಡಿದೆಯೆ? ಇದು ನಿಮ್ಮ ನಿದ್ರೆಗೆ ಭಂಗ ತಂದಿದೆಯೆ? ಇದು ನಿಮ್ಮ ರಕ್ತದಲ್ಲಿ ವ್ಯಾಪಿಸಿದೆಯೆ? ನಾಡಿನಲ್ಲಿ ಸಂಚರಿಸಿ ಹೃದಯಚಲನೆಯಲ್ಲಿ ಸ್ಪಂದಿಸುತ್ತಿದೆಯೇ? ಇದು ಹೆಚ್ಚು ಕಡಿಮೆ ನಿಮ್ಮನ್ನು ಉನ್ಮತ್ತರನ್ನಾಗಿಸಿದೆಯೆ? ಈ ಸರ್ವನಾಶದ ದುಃಖವೊಂದೇ ನಿಮ್ಮನ್ನು ವ್ಯಾಪಿಸಿ, ನಿಮ್ಮ ಕೀರ್ತಿ, ಯಶಸ್ಸು, ಹೆಂಡಿರು, ಮಕ್ಕಳು, ಆಸ್ತಿ ಮತ್ತು ನಿಮ್ಮ ದೇಹವನ್ನೂ ನೀವು ಮರೆತಿರುವಿರಾ? ಇದನ್ನು ನೀವು ಸಾಧಿಸಿರುವಿರಾ? ಇದೇ ದೇಶಭಕ್ತರಾಗುವುದಕ್ಕೆ ಮೊದಲನೇ ಹೆಜ್ಜೆ. ಈ ಸಮಸ್ಯೆಯಿಂದ ಪಾರಾಗುವುದಕ್ಕೆ ಯಾವುದಾದರೊಂದು ಮಾರ್ಗವನ್ನು ಕಂಡು ಹಿಡಿದಿರುವಿರಾ? ಅವರನ್ನು ಟೀಕಿಸಿ ನಿಂದಿಸದೆ ಸಹಾಯವನ್ನು ನೀಡುವ, ವರ್ತಮಾನದ ಮೃತ್ಯುಸ್ಥಿತಿಯಿಂದ ಅವರನ್ನು ಮೇಲೆತ್ತಿ ಅವರ ದುಃಖವನ್ನು ಶಮನಗೊಳಿಸುವ ಸಾಂತ್ವನದ ನುಡಿಯನ್ನು ಉಚ್ಚರಿಸಬಲ್ಲಿರಾ? ಇಷ್ಟು ಮಾತ್ರವೇ ಅಲ್ಲ. ಇಡಿಯ ಜಗತ್ತೇ ಕತ್ತಿ ಹಿಡಿದು ನಿಮಗೆದುರಾಗಿ ನಿಂತರೂ ಸರಿಯೆಂದು ಯೋಚಿಸಿ ನಿರ್ಧರಿಸಿದುದನ್ನು ಮಾಡುವ ಧೈರ್ಯ ನಿಮಗಿದೆಯೆ?.... ಅದಕ್ಕೆ ಅಂಟಿಕೊಂಡು ಅದನ್ನೇ ಹಿಂಬಾಲಿಸುತ್ತ ಎಡೆಬಿಡದೆ ಗುರಿಯೆಡೆಗೆ ಧಾವಿಸಬಲ್ಲಿರಾ? ನಿಮ್ಮಲ್ಲಿ ಆ ದೃಢನಿಷ್ಠೆ ಇದೆಯೇ? ನಿಮ್ಮಲ್ಲಿ ಈ ಮೂರು ಗುಣಗಳು ಇದ್ದರೆ ನೀವು ಪ್ರತಿಯೊಬ್ಬರೂ ಕೂಡ ಮಹಾದ್ಭುತ ಪವಾಡದಂಥ ಕಾರ್ಯಗಳನ್ನು ಸಾಧಿಸಬಲ್ಲಿರಿ.’</p>
  <p>ಇಂದಿನ ಸಾಮಾಜಿಕ, ರಾಜಕೀಯ, ಧಾರ್ಮಿಕ ಮುಖಂಡರಾಗುವವರಲ್ಲಿ, ಮಹಾಪುರುಷ ರಲ್ಲಿ ಕಂಡುಬರುವ ಈ ಪ್ರೀತಿ ಹಾಗೂ ಮರುಕದ ಒಂದಂಶವಿದ್ದರೂ ಜನಾಂಗ ಮೇಲೇಳುತ್ತದೆ.</p>
  <div>ಹೆಚ್ಚಲಿ ಜೀವದಯೆ</div>
  <p>ತನ್ನ ಸಮೀಪದ, ಸುತ್ತಮುತ್ತಲಿನ ಜೀವಿಗಳಲ್ಲಿ ಮರುಕ ತೋರುವುದು, ಕಾರುಣ್ಯ ಮತ್ತು ಪ್ರೀತಿಯಿಂದ ನಡೆದುಕೊಳ್ಳುವುದು, ಶ್ರೇಷ್ಠ ಧರ್ಮಾಚರಣೆ ಎಂಬುದು ಮಹಾಭಾರತದ ಒಂದು ಉಪದೇಶ.</p>
  <p>ಧರ್ಮರಾಜನು ಜೊತೆಗೆ ಬಂದ ನಾಯಿಯನ್ನು ಅದರ ಪಾಡಿಗೇ ಬಿಟ್ಟು ಸ್ವರ್ಗಕ್ಕೆ ಹೋಗಲು ಒಪ್ಪಲಿಲ್ಲ. ಅಂತೂ ಧರ್ಮನಿಷ್ಠೆಯ ಈ ಕೊನೆಯ ಪರೀಕ್ಷೆಯಲ್ಲಿ ಆತ ಉತ್ತೀರ್ಣನಾಗಿ ಧರ್ಮ ಮೂರ್ತಿ ಎನಿಸಿಕೊಂಡ. ಸಾಕುನಾಯಿಯಲ್ಲದಿದ್ದರೂ ಅದನ್ನು ನೋಡಿಕೊಳ್ಳಲು ಜೊತೆಯಲ್ಲಿ ಯಾರೂ ಇಲ್ಲದಿದ್ದ ಕಾರಣ ಅದನ್ನು ಏಕಾಕಿಯಾಗಿ ಬಿಟ್ಟು ತಾನೊಬ್ಬನೇ ಸ್ವರ್ಗವೇರಲಾರೆ ಎಂದ ಈ ಘಟನೆ ಆತನ ಹೃದಯದ ಮರುಕ, ಅನುಕಂಪ ಹಾಗೂ ದಯಾಭಾವವನ್ನು ತೋರಿಸುತ್ತ ದಷ್ಟೆ. ಈ ಮರುಕವೇ ಆತನನ್ನು ಮಹಾತ್ಮನನ್ನಾಗಿಸಿತು.</p>
  <p>ಪರಮ ದಯಾಮಯನಾದ ಭಗವಂತನನ್ನು ಆಶೀರ್ವಾದಮಾಡು, ಕರುಣೆದೋರು, ಕಾಪಾಡು ಎಂದೇನೋ ನಾವು ಪ್ರಾರ್ಥಿಸುತ್ತೇವೆ. ಆದರೆ ನಮ್ಮ ಸುತ್ತಮುತ್ತಲಿರುವ ಆತನು ಸೃಷ್ಟಿಸಿದ ಜೀವಜಂತುಗಳಿಗೆ ಕರುಣೆದೋರಬೇಕು ಎಂಬ ಅರಿವು ನಮಗಿದೆಯೆ? ಹಾಗೆ ಕರುಣೆದೋರ ದಿದ್ದರೆ, ನಮ್ಮ ಪ್ರಾರ್ಥನೆ ಎಷ್ಟೊಂದು ಸಂಕುಚಿತ ಹಾಗೂ ಸ್ವಾರ್ಥಪರ ಎಂದಾಗದೆ? ವರ್ಷ ಕ್ಕೊಂದು ಬಾರಿ ಗೋಪೂಜೆಯನ್ನು ಮಾಡಿ, ಪುಣ್ಯಕಟ್ಟಿಕೊಂಡು, ಗೋವನ್ನು ಸರಿಯಾಗಿ ನೋಡಿ ಕೊಳ್ಳಲಾರದ ಪರಂಪರೆಯ ಉದಾಹರಣೆಯಂತೆ ಆಗದೇ ಇದು?</p>
  <p>ಪ್ರಾಣಿಗಳೊಡನೆ ಕ್ರೂರವಾಗಿ ವರ್ತಿಸುವವರು ಒಳ್ಳೆಯ ವ್ಯಕ್ತಿಗಳಾಗಲಾರರು ಎಂಬುದು ತತ್ತ್ವಜ್ಞಾನಿ ಷೋಫೆನೀರನ ಮತ.</p>
  <p>ಮನುಷ್ಯರು ತಮಗೆ ತೋರಿದ ಪ್ರೀತಿಗೆ ಪ್ರಾಣಿಗಳು ಎಂದೂ ಕೃತಘ್ನತೆಯನ್ನು ತೋರವು ಎನ್ನುವುದಕ್ಕೆ ನಿದರ್ಶನಗಳಿವೆ. ಗೋವಾದಲ್ಲಿ ಒಮ್ಮೆ ಹುಚ್ಚು ಮದವೇರಿದ ಆನೆಯೊಂದು ಪೇಟೆಯ ಮಾರುಕಟ್ಟೆಯ ರಸ್ತೆಯಲ್ಲಿ ಎದುರಿಗೆ ಸಿಕ್ಕ ವಸ್ತುಗಳನ್ನೂ, ಜನರನ್ನೂ ನಾಶಮಾಡುತ್ತ ಓಡುತ್ತಿತ್ತು. ದಾರಿಯಲ್ಲಿ ಒಂದು ಶಿಶುವನ್ನು ಕಂಡು, ಅಲ್ಲೆ ಕೊಂಚಕಾಲ ನಿಂತು, ತನ್ನ ಸೊಂಡಿಲಿನಿಂದ ಆ ಮಗುವನ್ನು ಎತ್ತಿ ಯಾವ ತೊಂದರೆಯನ್ನೂ ಮಾಡದೇ ಅಂಗಡಿಯ ಜಗಲಿಯ ಮೇಲಿರಿಸಿ, ಮತ್ತೆ ತಿರುಗಿ ರುದ್ರ ತಾಂಡವಕ್ಕೆ ಪ್ರಾರಂಭಿಸಿತು. ಮಗುವಿನ ತಾಯಿ, ವರ್ಷಗಳ ಹಿಂದೆ, ಆನೆ ಆ ಬೀದಿಯಲ್ಲಿ ಬರುವಾಗ ನಿತ್ಯವೂ ಅದಕ್ಕೆ ಏನಾದರೂ ತಿನಿಸು ಕೊಡುತ್ತಿದ್ದಳು. ಹುಚ್ಚು ಹಿಡಿದ ಸ್ಥಿತಿಯಲ್ಲೂ ಆನೆ ಅದನ್ನು ಮರೆಯಲಿಲ್ಲ!</p>
  <p>ಚಿತ್ರಕೂಟ ಪಯೋಷ್ಣೀ ನದಿಯ ಘಾಟಿನಲ್ಲಿ ನಡೆದ ಘಟನೆ ಇದು. ಸಂಜೆಯ ಹೊತ್ತು ಚಿಕ್ಕ ಹುಡುಗನೊಬ್ಬ ಕಾಲುಜಾರಿ ಹರಿಯುವ ನದಿಯಲ್ಲಿ ಬಿದ್ದು ತೇಲಿಕೊಂಡು ಹೋಗುತ್ತಿದ್ದ. ಹತ್ತಿರ ದಲ್ಲೇ ಇದ್ದ ಆತನ ತಾಯಿ ಅಸಹಾಯಕಳಾಗಿ ದೈನ್ಯದಿಂದ ಅಳುತ್ತ ಏನು ಮಾಡುವುದೆಂದು ತೋಚದೆ ಮರಗಟ್ಟಿ ಹೋದಂತಾಯಿತು. ಥಟ್ಟನೆ ನೀರಿಗೆ ಹಾರಿದ ಸದ್ದು ಕೇಳಿದಂತಾಗಿ ಆ ಕಡೆ ನೋಡಿದಾಗ ದೊಡ್ಡ ಕೋತಿಯೊಂದು ನೀರಿನಲ್ಲಿ ಬಿದ್ದ ಹುಡುಗನನ್ನು ಎತ್ತಿತಂದು ಅಳುತ್ತಿರುವ ತಾಯಿಯ ಎದುರಲ್ಲಿಟ್ಟು ಅಲ್ಲಿಂದ ಮಾಯವಾಯಿತು!</p>
  <p>ಕಳೆದ ಮಹಾಯುದ್ಧದಲ್ಲಿ ನಾಯಿಗಳು ಬೇರೆ ಬೇರೆ ರೀತಿಯಲ್ಲಿ ಸೈನಿಕರಿಗೆ ನೆರವಾದ ಘಟನೆ ಗಳಿವೆ. ಒಂದು ಬೆಲ್ಜಿಯಂ ಪೋಲೀಸುನಾಯಿ ಒಂದು ವರ್ಷದಲ್ಲಿ ಎರಡು ಸಾವಿರ ಜೀವ ಉಳಿಸಿ ಅದ್ಭುತವನ್ನು ಸಾಧಿಸಿತ್ತು!</p>
  <p>ಮೂಕಜಂತುಗಳಿಗೆ ಪ್ರೀತಿ ಅರ್ಥವಾಗುವುದಿಲ್ಲವೆ? ಅವುಗಳನ್ನು ಕ್ರೂರ ರೀತಿಯಿಂದ ನೋಡಿ ಕೊಳ್ಳಬೇಡಿ. ದುರಾಶೆಯಿಂದ ಪೀಡಿತರಾದ ಜನರು ತಮಗೆ ಉಪಕಾರವನ್ನು ಮಾಡಿದ ಪ್ರಾಣಿ ಗಳಿಗೂ ಎಂಥ ಕೃತಘ್ನತೆಯನ್ನು ತೋರಿಸುತ್ತಾರೆ! ಪ್ರಾಣಿಗಳನ್ನು ಕ್ರೂರ ರೀತಿಯಿಂದ ನೋಡಿ ಕೊಳ್ಳುವವರಿಗೆ ಇಂಗ್ಲೆಂಡಿನಲ್ಲಿ ಜುಲ್ಮಾನೆ ವಿಧಿಸುತ್ತಾರೆ! ಜನಸಂಖ್ಯೆಯಲ್ಲಿ ಇಂಗ್ಲೆಂಡು ನಮ ಗಿಂತ ಹತ್ತುಪಾಲು ಕಡಿಮೆಯಾದರೂ ಅಲ್ಲಿ ಅರವತ್ತಮೂರು ಪ್ರಾಣಿಗೃಹಗಳೂ, ಎಪ್ಪತ್ತೊಂ ಬತ್ತು ಪ್ರಾಣಿ ಔಷಧಾಲಯಗಳೂ, ನೂರೆಂಬತ್ತು ಪ್ರಾಣಿಹಿತ ಕೇಂದ್ರಗಳೂ ಇವೆ. ಸರಕಾರ ದಿಂದ ಸಹಾಯ ಪಡೆಯದ ಹಲವಾರು ಪ್ರಾಣಿಗೃಹಗಳಿವೆ. ಪ್ರಾಣಿಗಳ ಉಪಚಾರಕ್ಕೆ ಸಂಚಾರೀ ಆಸ್ಪತ್ರೆಗಳಿವೆ. ಅಲ್ಲಿ ವರುಷಕ್ಕೆ ಸುಮಾರು ೨,೯ಂ,0ಂಂ ಪ್ರಾಣಿಗಳು ಔಷಧೋಪಚಾರವನ್ನು ಪಡೆಯುವುವು ಎಂದು ವರದಿಯಾಗಿದೆ. ವಿದೇಶೀಯರ ಪ್ರಕೃತಿಪ್ರೇಮ ಅನುಕರಣೀಯವೇ ಸರಿ.</p>
  <p>ಗೌತಮಬುದ್ಧ ‘ಜಗತ್ತಿಗೆ ಬಂದ ಪ್ರತಿಯೊಂದು ಜೀವಿಯೂ ಸುಖಕ್ಕಾಗಿ ಹಾತೊರೆಯುತ್ತದೆ. ಎಲ್ಲರಿಗೂ ದಯೆ ತೋರಿ’ ಎಂದರೆ, ಬಸವಣ್ಣನವರು ‘ದಯೆ ಇಲ್ಲದ ಧರ್ಮ ಯಾವುದಯ್ಯಾ?’ ಎಂದು ದಯಾಪರರಾಗಲು ಕರೆಯಿತ್ತರು.</p>
  <div>ಅಹಿಂಸೆಯ ಅಭಿವ್ಯಕ್ತಿ</div>
  <p>ಅಹಿಂಸೆಯಲ್ಲಿ ದೃಢಪ್ರತಿಷ್ಠನಾದರೆ ಆತನ ಸಾನ್ನಿಧ್ಯದಲ್ಲಿ ಪ್ರಾಣಿಗಳು ತಮಗೆ ಸಹಜವಾಗಿ ಬಂದ ವೈರವನ್ನು ಬಿಟ್ಟುಬಿಡುತ್ತವೆ ಎಂದು ಯೋಗಸೂತ್ರಕಾರರಾದ ಪತಂಜಲಿ ಮಹಾಮುನಿ ಹೇಳುತ್ತಾರೆ. ಭಾರತೀಯ ತಪೋವನ ವರ್ಣನೆಗಳಲ್ಲಿ ಹುಲ್ಲೆಗಳು ಹುಲಿಯ ಜೊತೆ ಹಿಂಸೆಯ ಭೀತಿ ಇಲ್ಲದೆ ಸಂಚರಿಸುವ ವಿಚಾರವನ್ನು ನಾವು ಓದುತ್ತೇವೆ. ಇದು ಕೇವಲ ಕವಿಕಲ್ಪನೆ ಎನ್ನ ಲಾಗದು. ಈ ಘಟನೆಗಳಿಗೆ ವಾಸ್ತವಿಕ ಹಿನ್ನೆಲೆ ಇದೆ.</p>
  <p>ಅಹಿಂಸೆ ಎಂದರೆ ಮನಸ್ಸು ಮಾತು ಕೃತಿಗಳಲ್ಲಿ, ಇತರರಿಗೆ ಕೆಡುಕನ್ನೂ ನೋವನ್ನೂ ಉಂಟು ಮಾಡದೇ ಇರುವುದು ಎಂಬರ್ಥದಲ್ಲೇ ಪರ್ಯವಸಾನವಾಗುವುದಿಲ್ಲ. ಅಹಿಂಸೆ ಎಂದರೆ ಎಲ್ಲರೆ ಡೆಗೂ ಪರಿಶುದ್ಧ ಪ್ರೀತಿ ಎಂದೂ ಆಗುತ್ತದೆ. ಪ್ರೀತಿ ಸ್ನೇಹ ಕರುಣೆಗಳು ಅಹಿಂಸೆಯ ಇನ್ನೊಂದು ಮುಖ. ಸಂತರು ಅಹಿಂಸೆಯ ಪೂರ್ಣಸಿದ್ಧಿಯನ್ನು ಪಡೆದಾಗ ಅವರ ಹೃದಯದಿಂದ ಪರಿಶುದ್ಧ ಪ್ರೀತಿಯ ತರಂಗ, ಎಲ್ಲರೆಡೆಗೂ ಹರಿಯುತ್ತದೆ. ಅಂಥ ಮಹಾತ್ಮರ ಸಾನ್ನಿಧ್ಯಕ್ಕೆ ಹೋದಾಗ, ಧ್ಯಾನ, ಧಾರಣೆಗಳ ಅಭ್ಯಾಸ ಮಾಡಿರದಿದ್ದ ಸಾಮಾನ್ಯರೂ, ಮನಶ್ಶಾಂತಿಯ ಅನುಭವ ಹೊಂದಿದ ಉದಾಹರಣೆಗಳಿವೆ. ಅವರ ಈ ಪ್ರೇಮ ಮತ್ತು ನಿರ್ಭೀತಿಯ ಸ್ಪಂದನದ ಅನುಭವ ವನ್ನು ಪಶುಪಕ್ಷಿಗಳೂ ಪಡೆಯಬಲ್ಲವು ಎಂಬುದನ್ನು ಅವುಗಳ ವರ್ತನೆಯಿಂದ ತಿಳಿದ ಉದಾ ಹರಣೆಗಳಿವೆ.</p>
  <p>ರಮಣ ಮಹರ್ಷಿಗಳು ತಮ್ಮ ಆಶ್ರಮದಲ್ಲಿದ್ದಾಗ ಕಾಡುಪ್ರಾಣಿಗಳೂ, ಪಕ್ಷಿಗಳೂ, ನಿರ್ಭೀತಿ ಯಿಂದ ಅವರ ಸಮೀಪಕ್ಕೆ ಬಂದು ತಿಂಡಿತಿನಿಸನ್ನು ಪಡೆದುಹೋಗುತ್ತಿದ್ದವು. ಪಶುಪಕ್ಷಿಗಳ ಮೇಲಣ ಅವರ ಪ್ರೀತಿ ಅಸದೃಶ. ಅವರು ಪ್ರಾಣಿಗಳನ್ನು ಕುರಿತು ಮಾತನಾಡುವಾಗ, ನಾವು ಸಾಮಾನ್ಯವಾಗಿ ಎನ್ನುವಂತೆ ‘ಅದು’ ಎನ್ನದೆ ‘ಅವನು’, ‘ಅವಳು’ ಎಂದೇ ಹೇಳುತ್ತಿದ್ದರು. ‘ಮಕ್ಕಳಿಗೆ ಅನ್ನಕೊಟ್ಟರೇ?’ ಎಂದರೆ ‘ನಾಯಿಗಳಿಗೆ ಅನ್ನಕೊಟ್ಟರೇ?’ ಎಂದರ್ಥ. ‘ಲಕ್ಷ್ಮೀ ಊಟ ಮಾಡಿದಳೇ?’ ಎಂದರೆ ‘ಲಕ್ಷ್ಮೀ ಎಂಬ ಹೆಸರಿನ ಹಸು ತಿನಿಸು ತಿಂದಿತೇ?’ ಎಂದರ್ಥ. ನವಿಲು ಗಳನ್ನು ಅವುಗಳ ಕೂಗಿನ ಅನುಕರಣೆಯಿಂದವರು ಕರೆಯುತ್ತಿದ್ದರು. ಅವರು ಕೊಟ್ಟ ಬೇಳೆಕಾಳು, ಅಕ್ಕಿ, ಮಾವಿನಹಣ್ಣನ್ನು ತಿಂದು ಅವು ತಮ್ಮ ತಮ್ಮ ಸ್ಥಾನಗಳಿಗೆ ಹಿಂದಿರುಗುತ್ತಿದ್ದವು. ತಮ್ಮ ದೇಹತ್ಯಾಗದ ಮುಂಚಿನ ದಿನ, ಡಾಕ್ಟರರ ಹೇಳಿಕೆಯಂತೆ, ತೀವ್ರ ನೋವಿನ ರೋಗದಿಂದ ಅವರು ನರಳುತ್ತಿದ್ದರೂ, ಸಮೀಪದ ಮರದ ಮೇಲಿದ್ದ ನವಿಲುಗಳ ಕೇಕೆಯನ್ನು ಕೇಳಿ ‘ಅವು ತಮ್ಮ ಪಾಲಿನ ಉಣಿಸನ್ನು ಪಡೆದವೆ?’ ಎಂದು ವಿಚಾರಿಸಿದ್ದರು! ಗುಬ್ಬಚ್ಚಿಗಳು ಅವರು ಕುಳಿತಲ್ಲಿಗೆ ಹಾರಿಬಂದು ಅವರ ಕೈಯಿಂದಲೇ ಕಾಳುಗಳನ್ನು ಆರಿಸಿಕೊಳ್ಳುತ್ತಿದ್ದವು!</p>
  <p>ಆಶ್ರಮದ ವಠಾರದಲ್ಲಿ ಅವರು ಹಾವುಗಳನ್ನು ಕೊಲ್ಲಲು ಬಿಡುತ್ತಿರಲಿಲ್ಲ. ‘ನಾವು ಅವುಗಳ ರಾಜ್ಯಕ್ಕೆ ಬಂದಿದ್ದೇವೆ. ಅವುಗಳಿಗೆ ತೊಂದರೆ ಕೊಡುವುದು ಉಚಿತವಲ್ಲ. ಅವು ನಮಗೆ ಕೆಡುಕನ್ನು ಮಾಡುವ ಉದ್ದೇಶದಿಂದ ಇಲ್ಲಿಗೆ ಬರುವುದಿಲ್ಲ’ ಎನ್ನುತ್ತಿದ್ದರವರು. ಒಮ್ಮೆ ಅವರು ಗುಡ್ಡದ ಮೇಲೆ ಕುಳಿತಿದ್ದಾಗ ನಾಗರಹಾವೊಂದು ಅವರ ಕಾಲಿನ ಮೇಲೇರಿ ಅಲ್ಲೇ ಸ್ವಲ್ಪ ಹೊತ್ತಿದ್ದು, ಆಮೇಲೆ ಹೊರಟು ಹೋಯಿತು. ಅವರು ಕೊಂಚವೂ ಅಲುಗಾಡದೆ, ಭೀತರೂ ಆಗದೆ ಕುಳಿತಿ ದ್ದರು. ಹಾವು ಹರಿದಾಗ ಹೇಗೆನಿಸಿತು ಎಂದು ಕೇಳಿದಾಗ, ‘ತಣ್ಣಗೆ, ಮೆತ್ತಗೆ’ ಎಂದಿದ್ದರು!</p>
  <div>ಹಾವಿನೊಡನೆ ಸರಸಬೇಡ !</div>
  <p>ರಮಣಮಹರ್ಷಿಗಳು ಅಲುಗಾಡದೇ ನಿರ್ಭೀತಿಯಿಂದ ಕುಳಿತಿದ್ದುದರಿಂದ ಆ ಹಾವು ಯಾವ ತೊಂದರೆಯನ್ನೂ ಕೊಡದೆ ಹೊರಟುಹೋಯಿತು, ನಿಜ. ಹಾಗೆಂದು ಕ್ರೂರ ಜಂತುಗಳಿಗೆ ಮನುಷ್ಯರ ಪ್ರೀತಿ-ಸದ್ಭಾವನೆ ಎಲ್ಲ ವೇಳೆಯಲ್ಲೂ ಅರ್ಥವಾಗುತ್ತದೆಂದೆಣಿಸುವುದು ಸರಿಯಲ್ಲ. ಹಿರಿಯರೊಬ್ಬರು ತಮ್ಮ ಒಂದು ಅನುಭವವನ್ನು ಹೀಗೆಂದು ಹೇಳಿದ್ದರು: ಒಂದು ಕಡೆ ಭೀಕರ ಪ್ರವಾಹ ಬಂದಾಗ ಒಬ್ಬ ವ್ಯಕ್ತಿ, ಒಂದು ನಾಗರಹಾವು ಇಬ್ಬರೂ ಒಂದೇ ಮರದಲ್ಲಿ ಮೂರುದಿನ ಗಳ ಕಾಲ ನೆಲಸಿದ್ದರು. ಆಗ ಆ ಹಾವು ಅವರಿಗೆ ಯಾವ ತೊಂದರೆಯನ್ನೂ ಕೊಡದೆ ಅದರ ಪಾಡಿಗೆ ಅದು ಇದ್ದುಕೊಂಡಿತ್ತು. ಪ್ರವಾಹ ಇಳಿದ ಬಳಿಕ ಆ ವ್ಯಕ್ತಿಯನ್ನು ಹುಡುಕಿಕೊಂಡು ಬಂದ ಅವನ ಬಂಧುಗಳು ಅವನನ್ನು ಮರದಿಂದ ಕೆಳಕ್ಕಿಳಿಸಿದರು. ಹಾವಿನಿಂದ ಬೀಳ್ಕೊಳ್ಳುವ ಸಮಯದಲ್ಲಿ ಅವರು, ಮೂರು ದಿನಗಳೂ ತೊಂದರೆ ಕೊಡದೆ ಇದ್ದುದಕ್ಕಾಗಿ ಪ್ರೀತಿವಿಶ್ವಾಸ ದಿಂದಲೇ ಅದರ ಬೆನ್ನನ್ನು ಸವರಿದರು. ಹಾವು ಥಟ್ಟನೇ ಸಿಟ್ಟಿಗೆದ್ದು ಅವರನ್ನು ಬಲವಾಗಿ ಕಚ್ಚಿ ಬಿಟ್ಟಿತು. ಅಲ್ಲೇ ಕುಸಿದುಬಿದ್ದು ಕೆಲಕ್ಷಣಗಳಲ್ಲೇ ಅವರು ಅಸುನೀಗಿದರು!</p>
  <p>ಆಶ್ರಮದ ನಾಯಿಗಳಲ್ಲಿ ಕಮಲಾ ಬುದ್ಧಿವಂತಳು. ಆಶ್ರಮಕ್ಕೆ ಬಂದ ಭಕ್ತರನ್ನೂ ಅತಿಥಿ ಗಳನ್ನೂ ಕರೆದುಕೊಂಡು ಹೋಗಿ, ಗಿರಿಪ್ರದಕ್ಷಿಣೆ ಮಾಡಿಸಲು ಕೆಲವೊಮ್ಮೆ ಮಹರ್ಷಿಗಳು ಅವಳಿಗೆ ಹೇಳುತ್ತಿದ್ದರು. ಗಿರಿಯ ಸುತ್ತಲೂ ಇದ್ದ ಮೂರ್ತಿ, ಕೊಳ, ಗುಡಿಗಳೇ ಮೊದಲಾದ ಎಲ್ಲಾ ಜಾಗಗಳಿಗೂ ಅತಿಥಿಗಳನ್ನು ಅವಳು ಕರೆದೊಯ್ಯುತ್ತಿದ್ದಳು.</p>
  <p>ಪರಮಜ್ಞಾನಿಗಳಿಗೆ ಸಹಜವಾದ ನಿರ್ಭೀತಿ, ಪ್ರೇಮ, ದಯೆ, ಅನುಕಂಪವೇ ಮೊದಲಾದ ಗುಣಗಳಿಂದ ಕೂಡಿದ್ದ ಅವರು, ಪ್ರಾಣಿಗಳ ಕೂಗುಗಳನ್ನೂ, ವರ್ತನೆಯ ವಿಧಾನಗಳನ್ನೂ, ಅವು ಅನುಸರಿಸುವ ಸಾಮಾಜಿಕ ನಿಯಮಗಳನ್ನೂ ಪರಿಶೀಲಿಸಿದ್ದರು. ಮಂಗಗಳ ಗುಂಪುಗಳೊಳಗೆ ಜಗಳವಾದಾಗ ಅವು ಅವರನ್ನು ಸಮೀಪಿಸಿ, ಅವರ ಮಧ್ಯಸ್ಥಿಕೆಯಲ್ಲೆ, ತಮ್ಮ ಜಗಳ ತೀರ್ಮಾನ ಮಾಡಿಕೊಳ್ಳುತ್ತಿದ್ದವೆಂದು ಅವರು ಹೇಳಿದ್ದಾರೆ! ಸಾಮಾನ್ಯವಾಗಿ ಅರಣ್ಯದಿಂದ ಹಿಡಿದು ತಂದು ಸಾಕಿದ ಕಪಿ, ಮನುಷ್ಯರ ಸಹವಾಸವನ್ನು ತೊರೆದು ಕಾಡಿಗೆ ಹಿಂದಿರುಗಿದರೆ, ಅಲ್ಲಿನ ಕಪಿಗಳು ಅದನ್ನು ತಮ್ಮ ಗುಂಪಿಗೆ ಸೇರಿಸಿಕೊಳ್ಳದೆ ಬಹಿಷ್ಕರಿಸುತ್ತವೆ. ಆದರೆ ಮಹರ್ಷಿಗಳನ್ನು ಕಂಡು ಅವರ ಜೊತೆಗಿದ್ದು ಬಂದ ಕಪಿಗೆ ಈ ನಿಯಮವಿರಲಿಲ್ಲ. ಸಂತೋಷದಿಂದಲೇ ಅದನ್ನು ಅವು ತಮ್ಮ ಗುಂಪಿಗೆ ಬರಮಾಡಿಕೊಳ್ಳುತ್ತಿದ್ದವು! ಒಮ್ಮೆ ಮಹರ್ಷಿಗಳು ಗಿರಿಪ್ರದಕ್ಷಿಣೆ ಮಾಡು ತ್ತಿದ್ದರು. ಅವರಿಗೆ ಹಸಿವು, ನೀರಡಿಕೆಗಳಾಗುತ್ತಲೇ ಎತ್ತಣಿಂದಲೋ ಮಂಗಗಳ ಗುಂಪೊಂದು ಅವರ ಸಮೀಪದಲ್ಲಿದ್ದ ಕಾಡು ಅತ್ತಿಹಣ್ಣಿನ ಮರವನ್ನೇರಿ ಹಣ್ಣುಗಳನ್ನು ಉದುರಿಸಿ ತಾವು ತಿನ್ನದೆ ಅಲ್ಲಿಂದ ಹೊರಟು ಹೋದವು!</p>
  <p>ಪ್ರೀತಿಗೆಂತಹ ಅದ್ಭುತ ಶಕ್ತಿ! ಪ್ರಾಣಿ, ಪಕ್ಷಿಗಳನ್ನೂ ಸದ್ಭಾವನೆಯಿಂದ ನೋಡಿಕೊಳ್ಳಿ ಎಂಬುದನ್ನು ಸರ್ವಭೂತಹಿತೈಷಿಗಳಾದ ಭಗವಾನ್ ರಮಣ ಮಹರ್ಷಿಗಳು ತೋರಿಸಿ ಒಂದು ಮಹಾ ಆದರ್ಶವನ್ನು ಮನುಕುಲಕ್ಕೆ ನೀಡಿದ್ದಾರೆ.</p>
  <div>ದ್ವೇಷ ಮಹಾದೋಷ</div>
  <p>‘ದ್ವಿಷ್​’ನಿಂದ ದ್ವೇಷ ಶಬ್ದದ ವ್ಯುತ್ಪತ್ತಿ. ದ್ವಿ ವಿಷ ಎಂದರೆ ವಿಷದ ಎರಡು ಪಾಲು–ವಿಷದ ಆಧಿಕ್ಯ ಎಂಬುದಾಗಿ ದ್ವೇಷದ ಅರ್ಥವನ್ನು ತಿಳಿಯಬಹುದು. ಯಾರು ದ್ವೇಷ ಮಾಡುತ್ತಾರೋ ಅವರು ಉರಿಯುತ್ತಾರೆ. ಯಾರನ್ನು ದ್ವೇಷ ಮಾಡುತ್ತಾರೋ ಅವರನ್ನೂ ಉರಿಸುತ್ತಾರೆ. ದ್ವೇಷ ದಿಂದ ಮನುಷ್ಯ ನಡೆದಾಡುವ ವಿಷದ ಕಾರ್ಖಾನೆಯಾಗುತ್ತಾನೆ. ತಾನು ಕೆಟ್ಟು ಇತರರನ್ನು ನಾಶ ಗೊಳಿಸುತ್ತಾನೆ. ದ್ವೇಷ ಜ್ವಲನಾತ್ಮಕ ಚಿತ್ತವೃತ್ತಿ.</p>
  <p>ಪ್ರೀತಿಯಿಂದ ಪರಸ್ಪರ ಹಂಚಿಕೊಳ್ಳುವಿಕೆ, ಪರಸ್ಪರ ಲಕ್ಷ್ಯ, ಪರಸ್ಪರ ಕಾಳಜಿ, ಪರಸ್ಪರ ಒಪ್ಪಿಗೆ, ಸ್ವೀಕಾರ, ಪರಸ್ಪರ ತಿಳಿವಳಿಕೆ, ಸಾಮರಸ್ಯ ಸಾಧ್ಯವಾಗುತ್ತದೆ. ಆದರೆ ದ್ವೇಷದಿಂದ ಪರಸ್ಪರ ಅಸ್ವೀಕಾರ, ಅಸಂಬದ್ಧ ನಡವಳಿಕೆ, ಪರಸ್ಪರ ವಿರಸ, ತಪ್ಪು ತಿಳಿವು, ಒಬ್ಬರ ಬಗ್ಗೆ ಇನ್ನೊಬ್ಬರಿಗೆ ಸ್ವಲ್ಪವೂ ಕಾಳಜಿ ಇಲ್ಲದಿರುವುದು, ಮತ್ಸರ, ಅನ್ಯಾಯ–ಇವು ಕಾಣಿಸಿಕೊಂಡು ಮನುಷ್ಯನನ್ನು ದುಃಖ ದುರಂತಕ್ಕೆಳೆಸುತ್ತದೆ; ಅವನ ನಾಶಕ್ಕೆ ಕಾರಣವಾಗುತ್ತವೆ. ನಿಜವಾಗಿಯೂ ದ್ವೇಷ, ಮಾತ್ಸರ್ಯಗಳಿಲ್ಲದಿರುತ್ತಿದ್ದರೆ ಈ ಜಗತ್ತು ಸ್ವರ್ಗದ ನಂದನವನವಾಗುತ್ತಿತ್ತು!</p>
  <p>ಇಂದಿನ ಜಗತ್ತಿನಲ್ಲಿ ಬುದ್ಧಿವಂತರೂ, ದಡ್ಡರೂ, ವಿದ್ಯಾವಂತರೂ, ಅವಿದ್ಯಾವಂತರೂ, ರಾಜನೀತಿಜ್ಞರೂ, ಮುಖಂಡರೂ, ಧಾರ್ಮಿಕರೂ, ಅಧಾರ್ಮಿಕರೂ ಈ ದ್ವೇಷದ ಬೆಂಕಿಯನ್ನು ಪ್ರಜ್ವಲಗೊಳಿಸುತ್ತಲೇ ಇರುತ್ತಾರೆ! ಇದೇನಾಶ್ಚರ್ಯ!</p>
  <p>ದ್ವೇಷವು ಭಕ್ತಿಯ ವಿರೋಧ ಭಾವವೆಂದು ಭಕ್ತಿಶಾಸ್ತ್ರದ ಆಚಾರ್ಯರು ಹೇಳುತ್ತಾರೆ. ಎಲ್ಲಿಯವರೆಗೆ ಹೃದಯದಲ್ಲಿ ದ್ವೇಷವಿರುವುದೋ ಅಲ್ಲಿಯವರೆಗೆ ಭಕ್ತಿ ಇರಲು ಸಾಧ್ಯವಿಲ್ಲ.</p>
  <p>ನೀವು ಯಥಾರ್ಥ ಧಾರ್ಮಿಕರಾದರೆ, ಭಗವಂತನಲ್ಲಿ ನಿಮಗೆ ದೃಢವಾದ ಭಕ್ತಿ ಇದ್ದುದಾದರೆ, ನೀವು ಯಾರನ್ನೂ ದ್ವೇಷಿಸಲಾರಿರಿ.</p>
  <p>ನಿಃಸ್ವಾರ್ಥ ಪ್ರೀತಿಯ ಅಮೃತವನ್ನು ಹೃದಯದಲ್ಲಿ ಮೊದಲು ತುಂಬಿಕೊಂಡು, ಬಳಿಕ ಅದನ್ನು ಎಲ್ಲರಿಗೂ ಹಂಚುವವರು, ಸಮಾಜಕ್ಕೆ ಅತೀವ ಕಲ್ಯಾಣವನ್ನುಂಟುಮಾಡುವ ಧರ್ಮಾ ತ್ಮರು-ಮಹಾತ್ಮರು.</p>
  <p>ದ್ವೇಷದ ವಿಷವನ್ನು ಪ್ರಸಾರ ಮಾಡುವವರು ಸಮಾಜದ ಸ್ವಾಸ್ಥ್ಯವನ್ನು ಕೆಡಿಸುವ ದಾನವರು- ದುರ್ಯೋಧನರು.</p>
  <div>ಹೊಟ್ಟೆಯಲ್ಲಿ ಬೆಂಕಿ!</div>
  <p>ದ್ವೇಷಪ್ಪನವರ ಪತ್ನಿಯೇ ಮತ್ಸರಮ್ಮ. ಅವರು ಬಹಳ ಅನ್ಯೋನ್ಯವಾಗಿರುತ್ತಾರೆ. ಜೊತೆ ಜೊತೆಯಾಗಿಯೇ ಅವರ ಸಂಚಾರ. ಮತ್ಸರಕ್ಕೆ ಕನ್ನಡದಲ್ಲಿ ಸರಿಯಾದ ಅರ್ಥಪೂರ್ಣ ಶಬ್ದವಿದೆ. ಹೊಟ್ಟೆಕಿಚ್ಚು ಎನ್ನುವ ಆ ಶಬ್ದ, ಹೊಟ್ಟೆಯಲ್ಲಿ ಉಂಟಾಗುವ ತಳಮಳ, ಸಂಕಟ ಹಾಗೂ ವೇದನೆ ಗಳನ್ನು ಸೂಚಿಸುತ್ತದೆ. ಇದು ಆರೋಗ್ಯಕರವಾದ ಕಿಚ್ಚಲ್ಲ. ಪರರ ಅಭ್ಯುದಯವನ್ನು ಕಂಡಾಗ, ಹಲವರ ಹೊಟ್ಟೆಯಲ್ಲಿ ಈ ರೀತಿ ಹೊಟ್ಟೆ ಸಂಕಟವಾಗುತ್ತದೆ. ಇದೇ ಹೊಟ್ಟೆಯ ಕಿಚ್ಚು.</p>
  <p>ಅರಿಷಡ್ವರ್ಗಗಳಲ್ಲಿ ಆರನೆಯದೇ ಮತ್ಸರ. ಇದು ಅನೇಕ ಅನಾಹುತಗಳಿಗೆ ಕಾರಣವಾದದ್ದು. ಕಾಮ, ಕ್ರೋಧ, ಲೋಭ, ಮೋಹ, ಮದಗಳನ್ನು ಬಿಟ್ಟವರುಂಟು. ಅಂಥವರೂ ಮತ್ಸರಗ್ರಸ್ತ ರಾಗಿ, ಇತರರಿಗೆ ಅನ್ಯಾಯ ವಂಚನೆಗಳನ್ನು ಮಾಡಲು ಹಿಂಜರಿಯುವುದಿಲ್ಲ. ಮತ್ಸರವಿಲ್ಲ ದವರೇ ಮಹಾತ್ಮರು.</p>
  <p>ಸ್ವಾಮಿ ವಿವೇಕಾನಂದರು ಅಹಿಂಸೆ ಎಂದರೆ ಮತ್ಸರರಾಹಿತ್ಯ ಎಂಬ ಒಂದು ನಿರೂಪಣೆ ನೀಡಿದ್ದಾರೆ.</p>
  <p>ಇಬ್ಬರು ತಪಸ್ವಿಗಳು, ನದಿಯ ಇಕ್ಕೆಲಗಳಲ್ಲಿ ಕುಟೀರ ಕಟ್ಟಿಕೊಂಡು ತಪಸ್ಸನ್ನಾಚರಿಸು ತ್ತಿದ್ದರು. ದೀರ್ಘಕಾಲದ ನಂತರ ಭಗವಂತ ಅವರಲ್ಲಿ ಒಬ್ಬನಿಗೆ ಪ್ರತ್ಯಕ್ಷನಾಗಿ ‘ನಿನಗೇನು ಬೇಕು?’ ಎಂದು ಕೇಳಿದ. ತಪಸ್ವಿ ಹೇಳಿದ: ‘ನದಿಯ ಆ ಕಡೆಯಲ್ಲಿ ಕುಟೀರ ಕಟ್ಟಿಕೊಂಡು ತಪಸ್ಸು ಮಾಡುತ್ತಿದ್ದಾರಲ್ಲ, ಅವರಿಗೆ ಲಭ್ಯವಾದುದರ ಎರಡರಷ್ಟು ನನಗೆ ಸಿಗುವಂತಾಗಬೇಕು.’ ಭಗವಂತ ನದಿಯ ಆ ಕಡೆಯಲ್ಲಿ ಕಾಣಿಸಿಕೊಂಡು, ಮತ್ತೊಬ್ಬ ತಪಸ್ವಿಯನ್ನು ‘ನಿನಗೇನು ಬೇಕು?’ ಎಂದು ಕೇಳಿದಾಗ, ಆತ ಮೊದಲನೆಯ ತಪಸ್ವಿಯ ಆಕಾಂಕ್ಷೆ ಏನೆಂದು ಮೊದಲು ಭಗವಂತನಿಂದ ತಿಳಿದುಕೊಂಡು, ಆ ಬಳಿಕ ‘ನನ್ನ ಒಂದು ಕಣ್ಣು ಕುರುಡಾಗಲಿ’ ಎಂದು ಬೇಡಿ ಕೊಂಡ. ಎಂದರೆ ಮೊದಲನೆಯ ತಪಸ್ವಿಗೆ ಎರಡನೆಯ ತಪಸ್ವಿಗೆ ಲಭ್ಯವಾದುದರ ಎರಡರಷ್ಟು ಫಲ ದೊರಕಿತು. ಎಂದರೆ ಎರಡು ಕಣ್ಣುಗಳೂ ಕುರುಡಾದವು!</p>
  <p>ಎಂಥೆಂಥ ಜನರನ್ನೂ ಮತ್ಸರ ಹಿಡಿದುಕೊಳ್ಳುತ್ತದೆ. ಎಂಥ ಅನಾಹುತ ಉಂಟುಮಾಡುತ್ತದೆ ಎಂಬುದನ್ನು ಮೇಲಿನ ಕತೆ ಹೇಳುತ್ತದೆ. ತಪಸ್ಸನ್ನಾಚರಿಸಿ ಭಗವಂತನ ಸಾಕ್ಷಾತ್ಕಾರ ಮಾಡಿಕೊಂಡ ಮೇಲೆ, ಅರಿಷಡ್ವರ್ಗಗಳಿಗೆ ಆಶ್ರಯವಾದ ಅಹಂಕಾರವೇ ಉಳಿಯದು. ಇಲ್ಲಿ ಹೇಳಹೊರಟದ್ದು ತಪಸ್ಸು-ತಪಸ್ವಿಗಳ ಮಹಿಮೆಯನ್ನಲ್ಲ. ಮತ್ಸರದ ವ್ಯಾಪಕಜಾಲ ಎಷ್ಟು ಪ್ರಭಾವಶಾಲಿ ಎಂಬು ದನ್ನು!</p>
  <p>‘ಗುಣವಂತರನ್ನು ದ್ವೇಷಿಸುವುದು ಮಹಾ ಪಾಪಕೃತ್ಯ’ ಎನ್ನುತ್ತದೆ ಮಹಾಭಾರತ. ‘ಸಜ್ಜನ ರನ್ನು ಗೌರವಿಸದಿದ್ದರೆ, ದೇವರು ಮುನಿಯುತ್ತಾನೆ’ ಎಂದರು ಭಗವಾನ್ ಶ್ರೀರಾಮಕೃಷ್ಣರು. ‘ಮಾತ್ಸರ್ಯ, ಸುಖದ ಮಹಾಶತ್ರು’ ಎಂದರು ಬರ್ಟ್ರಾಂಡ್ ರಸ್ಸೆಲ್.</p>
  <p>ಚಿಕ್ಕಮಕ್ಕಳಲ್ಲಿಯೂ ಈ ಮಾತ್ಸರ್ಯ ಕಂಡುಬರುತ್ತದೆ. ತಾಯಿ ಒಬ್ಬನಿಗೆ ಸ್ವಲ್ಪ ಪಕ್ಷಪಾತ ಮಾಡಿದರೆ ಇನ್ನೊಬ್ಬ ಅದನ್ನು ತಾಳಲಾರ. ತಂದೆತಾಯಿಗಳು ಸಾಧ್ಯವಿದ್ದಷ್ಟು ಊಟ, ತಿಂಡಿ, ಆರೈಕೆ, ಲಕ್ಷ್ಯ–ಇವುಗಳಲ್ಲಿ ನಿಷ್ಪಕ್ಷಪಾತ ದೃಷ್ಟಿಯಿಂದ ನಡೆದುಕೊಂಡರೆ ಮಕ್ಕಳು ಸಂತೋಷ ದಿಂದಿರಬಲ್ಲರು. ದೊಡ್ಡವರು ಮಕ್ಕಳಂತೆ ಮತ್ಸರವನ್ನು ಕೂಡಲೇ ಹೊರಗಡೆ ಪ್ರಕಟಿಸುವು ದಿಲ್ಲ. ಆದರೆ ಅವರ ನಡೆನುಡಿಗಳನ್ನು ಸ್ವಲ್ಪ ಪರಿಶೀಲಿಸಿದರೆ, ಅವರ ಉದ್ದೇಶ, ಸಂಕಲ್ಪ ತಿಳಿ ಯಲು ಕಷ್ಟವಾಗದು. ಇತರರ ಸತ್ಕಾರ್ಯಗಳಿಗೆ ಇವರು ದುರುದ್ದೇಶದ ಚೀಟಿಯನ್ನು ಅಂಟಿಸು ತ್ತಾರೆ. ಮನುಷ್ಯರ ಒಳ್ಳೆಯ ಗುಣಗಳನ್ನು ಮತ್ಸರಗ್ರಸ್ತ ವ್ಯಕ್ತಿಗಳು ಖಂಡಿತವಾಗಿಯೂ ಮೆಚ್ಚಲಾ ರರು. ಮಾತನಾಡುವಾಗ ಬಹಳ ಕಾಳಜಿ ಇರುವಂತೆ, ನ್ಯಾಯಪ್ರಿಯರಂತೆ ತೋರಿಸಿಕೊಂಡು, ವಿಮರ್ಶಾತ್ಮಕ ದೃಷ್ಟಿಯಿಂದ ಮಾತನಾಡುವ ನಾಟಕ ಮಾಡುತ್ತಾರೆ–ಷೇಕ್ಸ್​ಪಿಯರನ ‘ಒಥೆಲೋ’ ನಾಟಕದಲ್ಲಿ ಬರುವ ಇಯಾಗೋವಿನಂತೆ.</p>
  <p>ಅಧ್ಯಾಪಕರೊಬ್ಬರು ತಮ್ಮ ಒಳ್ಳೆಯ ನಡತೆಯಿಂದ ಮತ್ತು ಅತ್ಯುತ್ತಮ ಬೋಧನೆಯಿಂದ, ಮಕ್ಕಳ ಪ್ರೀತ್ಯಾದರಗಳನ್ನು ವಿಶೇಷವಾಗಿ ಸಂಪಾದಿಸಿದರು. ಮುಖ್ಯ ಅಧ್ಯಾಪಕರನ್ನು ತಂದೆ ಯಂತೆ ವಿಶೇಷ ಗೌರವಾದರಗಳಿಂದ ನೋಡಿಕೊಂಡರು. ಪ್ರತಿಸ್ಪರ್ಧಿ ಮನೋಭಾವವಿಲ್ಲದ, ವಿನಯಸಂಪನ್ನರಾದ, ಈ ಅಧ್ಯಾಪಕರನ್ನು ಕಂಡರೆ ಮುಖ್ಯ ಅಧ್ಯಾಪಕರಿಗೆ ಇರಿಟೇಶನ್ (ಅಸ ಹನೆ). ನಾಲ್ಕಾರು ವರ್ಷಗಳಲ್ಲಿ ಒಮ್ಮೆಯೂ ಮುಖ್ಯ ಅಧ್ಯಾಪಕರು ಈ ಸಹಾಯಕ ಅಧ್ಯಾಪಕ ರೊಂದಿಗೆ ಮನಬಿಚ್ಚಿ ಮಾತನಾಡಿದವರಲ್ಲ; ಗೌರವ ವಿಶ್ವಾಸಗಳಿಂದ ಕಂಡವರಲ್ಲ. ಏನೋ ಗಂಟುತಿಂದವರಂತೆ ಮುಖ ಸಿಂಡರಿಸಿಕೊಂಡು ತಿರುಗುತ್ತಿದ್ದರು. ಸಹಾಯಕ ಅಧ್ಯಾಪಕರ ಜನಪ್ರಿಯತೆ ಹೆಚ್ಚಿದಂತೆಲ್ಲ ಇವರ ಮತ್ಸರದ ಪ್ರಮಾಣವೂ ಅಧಿಕವಾಯಿತು. ಕೊನೆಗೆ ಏನೋ ಕಿತಾಪತಿಮಾಡಿ, ಅವರನ್ನು ವರ್ಗಾವಣೆ ಮಾಡಿಸಿ ಮನಸ್ಸಿಗೆ ಕೊಂಚ ಸಮಾಧಾನ ತಂದು ಕೊಂಡರು! ಸಂಸ್ಥೆಯ ಹಿತದೃಷ್ಟಿಯಿಂದ ದುಡಿದು ಎಲ್ಲರಿಗೂ ಒಳಿತನ್ನು ಮಾಡುತ್ತಿದ್ದಾರೆ, ತಮಗೂ ಒಳ್ಳೆಯ ಹೆಸರನ್ನು ತರುತ್ತಿದ್ದಾರೆ ಎಂಬುದನ್ನೂ ಮರೆತರು!</p>
  <p>ತನ್ನ ಗಂಡನ ಅಣ್ಣನ ಮಕ್ಕಳಿಗೆ, ಮೆಡಿಕಲ್ ಕಾಲೇಜಿನಲ್ಲಿ ಸೀಟು ಸಿಕ್ಕಿದ ವಿಚಾರ ಕೇಳಿ, ತಂಗಮ್ಮನಿಗೆ ಹೊಟ್ಟೆಯಲ್ಲಿ ಸಂಕಟವಾಯಿತು. ಅವರಿವರಿಗೆ ಕೇಳಿಸುವಂತೆ ಹೇಳುತ್ತಾಳೆ: ‘ಅಯ್ಯೋ, ಈಗಿನ ಕಾಲದಲ್ಲಿ ಬೀದಿಗೊಬ್ಬ ಡಾಕ್ಟರ್ ಅಂತೆ. ಆ ವೃತ್ತಿಯಲ್ಲಿ ಏನೂ ಗಿಟ್ಟುವು ದಿಲ್ಲವಂತೆ. ಆ ಉದ್ಯೋಗ ಯಾರಿಗೆ ಬೇಕಪ್ಪಾ. ನನ್ನ ಮಗನಿಗಂತೂ ಬೇಡ.’ ಯಥಾರ್ಥವಾಗಿ ತಂಗಮ್ಮನ ಮಗನಿಗೂ ಮೆಡಿಕಲ್ ಕಾಲೇಜಿನಲ್ಲಿ ಸೀಟಿಗಾಗಿ ಯತ್ನಿಸಿದ್ದರೂ ಅವನಿಗೆ ಕಡಿಮೆ ಅಂಕಗಳು ಬಂದು ಸೀಟು ಸಿಕ್ಕಿರಲಿಲ್ಲ, ಅಷ್ಟೆ.*</p>
  <p>ಹೆಂಗಸರಲ್ಲಿ ಮತ್ಸರ ಹೆಚ್ಚು ಎಂದು ಹೇಳುವುದುಂಟು. ಹೆಂಗಸರು ಎಲ್ಲ ಹೆಂಗಸರನ್ನೂ ತಮ್ಮ ಪ್ರತಿಸ್ಪರ್ಧಿಗಳೆಂದು ತಿಳಿಯುತ್ತಾರಂತೆ. ಆದರೆ ಗಂಡಸರು ತಮ್ಮ ಕ್ಷೇತ್ರದಲ್ಲಿ ದುಡಿಯು ವವರನ್ನು ಮಾತ್ರ ಸ್ಪರ್ಧಿಗಳೆಂದು ತಿಳಿದು ಮತ್ಸರ ಪಡುತ್ತಾರೆ. ‘ಪಂಡಿತಃ ಪಂಡಿತಂ ದೃಷ್ಟ್ವಾ ಶ್ವಾನವತ್ ಗುರ್​ಗುರಾಯತೇ’ ಎಂಬ ಮಾತಿದೆ. ಒಬ್ಬ ಸಂಗೀತಗಾರರನ್ನು ಇನ್ನೊಬ್ಬರೆದುರು ಹೊಗಳಿದರೂ ಮಾತ್ಸರ್ಯದ ಧ್ವನಿಯೇ ಹೊರಡುತ್ತದೆ. ಮಾತ್ಸರ್ಯದ ಹೆಡೆಯಡಿಯಲ್ಲಿ ಎಲ್ಲ ಬಗೆಯ ಜನರೂ ಇದ್ದಾರೆ!</p>
  <p>ಮತ್ಸರಿಗಳು ಸುಖಿಗಳಲ್ಲ. ಅವರು ಉರಿಯುತ್ತಿರುತ್ತಾರೆ. ತಮ್ಮ ಸುಖ, ಭೋಗ, ಭಾಗ್ಯ ಗಳಿಂದ ಸಂತುಷ್ಟರಾಗುವುದರ ಬದಲು, ಪರರ ಅಭ್ಯುದಯವನ್ನು ಕಂಡು ಕರುಬುತ್ತಾರೆ. ಇತರರ ಅಶುಭವನ್ನು ತಮ್ಮ ಮನದಲ್ಲಿ ಚಿತ್ರಿಸುತ್ತ, ಅವರ ನಾಶವನ್ನು ಹಾರೈಸುತ್ತ, ತಮ್ಮ ಭವಿಷ್ಯದ ಕೆಡುಕಿಗೆ ಬೀಜಗಳನ್ನು ಬಿತ್ತುತ್ತಾರೆ. ಸಾಧ್ಯವಾದರೆ ಪ್ರತ್ಯಕ್ಷವಾಗಿ ಇತರರಿಗೆ ತೊಂದರೆ ಕೊಡು ತ್ತಾರೆ. ದುಃಖಿಗಳೇ ಆಗುತ್ತಾರೆ.</p>
  <p>ಮತ್ಸರದಿಂದ ಪಾರಾಗಲು, ಅದರ ದುಷ್ಪರಿಣಾಮಗಳ ಬಗ್ಗೆ ಮೊದಲು ಸರಿಯಾಗಿ ತಿಳಿದು ಕೊಂಡು, ಅದರಿಂದ ತಪ್ಪಿಸಿಕೊಳ್ಳುವ ದೃಢಸಂಕಲ್ಪ ಮಾಡಬೇಕು. ಇತರರಲ್ಲಿರುವ ಸದ್ಗುಣ ಗಳನ್ನು ಕಂಡು ಆನಂದಿಸಲು ಕಲಿಯಬೇಕು. ಅವರನ್ನು ಹೃತ್ಪೂರ್ವಕ ಪ್ರಶಂಸಿಸಬೇಕು. ಒಬ್ಬ ಪ್ರತಿಭಾಶಾಲಿ ಮೇಧಾವಿ, ತನ್ನ ಪ್ರಯತ್ನ ಮತ್ತು ಸಂಸ್ಕಾರಗಳ ಬಲದಿಂದ ಮೇಲೇರಿದ್ದಾನೆ. ‘ಪ್ರಯತ್ನವಿಲ್ಲದೆ ನನಗೆ ಯಶಸ್ಸು, ವಿಜಯಗಳು ಸಿಗಬೇಕೇ?’ ಎಂದು ತನ್ನನ್ನು ತಾನೇ ಕೇಳಿಕೊಳ್ಳ ಬೇಕು. ಶ್ರದ್ಧಾಭಕ್ತಿಯಿಂದ ನಿತ್ಯವೂ ದೇವರನ್ನು ಪ್ರಾರ್ಥಿಸಿ, ಮನಸ್ಸಿನಿಂದ ಈ ಕೊಳೆಯನ್ನು ಕಿತ್ತೆಸೆಯಬೇಕು. ದುರ್ಬಲ, ಬಲಿಷ್ಠ ಇಬ್ಬರೂ ಮತ್ಸರ ಬಿಡಬೇಕು. ಇಲ್ಲದಿದ್ದರೆ, ದುರ್ಬಲನಿಗೆ ಇಹದಲ್ಲಿ ದುರ್ಗತಿ; ಬಲಿಷ್ಠನಿಗೆ ಪರದಲ್ಲಿ ದುರ್ಗತಿ.</p>
  <p>ಗೀನಾ ಸೆರ್ಮಿನಾರಾ ಎಂದಂತೆ ‘ತನಗಾಗದವರನ್ನೂ, ತನ್ನ ವೈರಿಯನ್ನೂ ಪ್ರೀತಿಸಲು ಕಲಿತಾ ಗಲೇ ವ್ಯಕ್ತಿ ತನ್ನೊಳಗಿನ ದ್ವೇಷದ ದಳ್ಳುರಿಯಿಂದ ಪಾರಾಗಿ ಸುಖ ಪಡೆಯುತ್ತಾನೆ.’</p>
  <div>ದ್ವೇಷದ ವಿಷವರ್ತುಲ</div>
  <p>ದ್ವೇಷ ಮಾಡುವ ವ್ಯಕ್ತಿಯ ಮನಸ್ಸು ಸದಾ ಉದ್ವಿಗ್ನವೂ, ಕಹಿಯೂ ಆಗಿರುತ್ತದೆ. ದ್ವೇಷ ಮನಸ್ಸನ್ನು ಸಂಕುಚಿತಗೊಳಿಸುವುದು, ಅರಿವಿನ ಶಕ್ತಿಯನ್ನೂ, ವಿಚಾರಶಕ್ತಿಯನ್ನೂ ತೀವ್ರವಾಗಿ ಮೊಟಕುಗೊಳಿಸುವುದು, ದ್ವೇಷ ಕಪ್ಪುಕನ್ನಡಕ ಧರಿಸಿದಂತೆ. ನಮ್ಮ ಎಲ್ಲ ಅನುಭವಗಳನ್ನೂ ಕಾರ್ಮೋಡ ಆವರಿಸಿದಂತಾಗುತ್ತದೆ ಆಗ. ದ್ವೇಷ ವೃದ್ಧಿಯಾಗುತ್ತ ಹೋಗುವುದು. ಇತರರಲ್ಲಿ ನೀವು ಯಾವುದನ್ನು ತೀವ್ರವಾಗಿ ದ್ವೇಷಿಸುತ್ತೀರೋ, ಅದು ನಿಮ್ಮ ಮನಸ್ಸಿನಲ್ಲೇ ಬೀಡು ಬಿಡುವುದು. ದ್ವೇಷವನ್ನು ಪಡೆಯುವ ವ್ಯಕ್ತಿ ವ್ಯಥಿತನಾಗಿ, ತಾನೂ ದ್ವೇಷ ಮಾಡತೊಡಗುತ್ತಾನೆ. ದ್ವೇಷ ಮಾಡುವ ವ್ಯಕ್ತಿ ಪ್ರತೀಕಾರ ಮನೋಭಾವನೆಯಿಂದ ಉರಿಯುತ್ತಿರುತ್ತಾನೆ. ದ್ವೇಷ ಮಾಡುವ ವ್ಯಕ್ತಿಯ ಆರೋಗ್ಯಕ್ಕೆ ಹಾಗೂ ಮಾನಸಿಕ ಶಾಂತಿಗೆ ವಿಪರೀತ ಹಾನಿ ಕಟ್ಟಿಟ್ಟದ್ದು. ದ್ವೇಷವನ್ನು ಅನುಭವಿಸುವ ವ್ಯಕ್ತಿ, ದ್ವೇಷಮಾಡುವವನನ್ನು ತಿರಸ್ಕಾರದಿಂದ ನೋಡುತ್ತಾನೆ. ದ್ವೇಷ ಮಾಡುವವನ ಮನಸ್ಸಿನಲ್ಲಿ ಒತ್ತಡ, ಆತಂಕ; ಅನುಭವಿಸುವವನಲ್ಲಿ ಅಪನಂಬಿಕೆ, ಅನಾಥ ಭಾವನೆ. ದ್ವೇಷ ಮಾಡುವವನು ಕೊನೆಗೆ ಹತಾಶನಾಗಿ ಎಲ್ಲರಿಂದಲೂ ದೂರೀಕರಿಸ ಲ್ಪಟ್ಟು, ಏಕಾಂತದಲ್ಲಿ ದುಃಖಭಾಗಿಯಾಗಿ ನರಳುತ್ತಾನೆ.</p>
  <p>ಒಮ್ಮೆ ಉತ್ತರಭಾರತದಲ್ಲಿ ಕೈಯಲ್ಲಿ ಕಾಸನ್ನಿಟ್ಟುಕೊಳ್ಳದ ಮಹಾಸಾಧುವೊಬ್ಬ ಊರಿಂದ ಊರಿಗೆ ಸಂಚರಿಸುತ್ತಿದ್ದ. ಅವನು ಹೋದಲ್ಲೆಲ್ಲಾ ಜನರು ಗೌರವಾದರಗಳನ್ನು ತೋರಿದರು. ಅವನ ವಚನಾಮೃತವನ್ನು ಕಿವಿಗೊಟ್ಟು ಆಲಿಸಿದರು. ಜನರು ಸಭ್ಯರೂ, ನಿರುಪದ್ರವಿಗಳೂ ಆಗಬೇಕೆಂದು ಆತ ಬೋಧಿಸಿದ. ಸಾವಿರಾರು ಜನ ಸೇರಿದ ಒಂದು ಸಭೆಯಲ್ಲಿ ಜನರನ್ನು ಉದ್ದೇಶಿಸಿ ಆತ ಈ ಕೆಳಗಿನ ಮಾತನ್ನು ಉಚ್ಚರಿಸಿದ:</p>
  <p>‘ದ್ವೇಷಕ್ಕಿಂತ ಭಯಾನಕವಾದ ಹತ್ಯೆ ಬೇರೊಂದಿಲ್ಲ.’</p>
  <p>‘ದ್ವೇಷ ಅತ್ಯಂತ ಭೀಕರವಾದ ಜ್ವರ.’</p>
  <p>‘ದ್ವೇಷದಿಂದ ದ್ವೇಷ ಎಂದಿಗೂ ಅಳಿಯದು. ಪ್ರೀತಿಯಿಂದ ದ್ವೇಷವನ್ನು ಗೆಲ್ಲಿರಿ.’</p>
  <p>ಆ ಸಾಧು ಬೇರಾರೂ ಅಲ್ಲ–ಗೌತಮ ಬುದ್ಧ. ಎರಡು ಸಾವಿರದ ಐನೂರು ವರ್ಷಗಳ ಹಿಂದೆ ಗೌತಮ ಬುದ್ಧ ಜನರಿಗೆ ನೀಡಿದ ಈ ಸಂದೇಶ ಎಲ್ಲ ಯುಗದ ದುಃಖ ಕ್ಲೇಶಗಳನ್ನು ದೂರ ಮಾಡುವ ದಿವ್ಯೌಷಧಿಯಾಗಬಲ್ಲುದು.</p>
  <p>ನೀವು ಯಾರನ್ನಾದರೂ ದ್ವೇಷಿಸುತ್ತೀರಾ? ಅದು ನಿಮ್ಮ ಅತಿ ದೊಡ್ಡ ದೌರ್ಬಲ್ಯ–ಅತಿ ದೊಡ್ಡ ದೋಷ.</p>
  <p>ನೀವು ನಿಮ್ಮ ಶತ್ರುಗಳನ್ನೋ, ಇತರರನ್ನೋ ದ್ವೇಷಿಸತೊಡಗಿದಾಗ ನಿಮ್ಮ ಮೇಲೆ ಅಧಿಕಾರ ಚಲಾಯಿಸುವ ಪೂರ್ಣ ಹಕ್ಕನ್ನು ಅವರಿಗೆ ಬಿಟ್ಟುಕೊಡುತ್ತೀರಿ. ನಿಮ್ಮ ನಿದ್ರೆ, ಹಸಿವೆ, ರಕ್ತದ ಒತ್ತಡ, ಆರೋಗ್ಯ, ಆನಂದಗಳ ಮೇಲೆ ಅವರು ಅಧಿಕಾರ ಚಲಾಯಿಸತೊಡಗುತ್ತಾರೆ. ತಮ್ಮ ಯೋಚನೆಯಿಂದ ನೀವೆಷ್ಟು ಕಂಗಾಲಾಗಿದ್ದೀರೆಂಬುದು ನಿಮ್ಮ ಶತ್ರುಗಳಿಗೆ ತಿಳಿದರೆ ಸಂತೋಷ ದಿಂದ ಕುಣಿದಾಡಿಯಾರು! ನಿಮ್ಮ ದ್ವೇಷಭಾವನೆಗಳು ನಿಮ್ಮ ಶತ್ರುಗಳನ್ನು ನೋಯಿಸುತ್ತಿಲ್ಲ. ಬದಲಾಗಿ ನಿಮ್ಮನ್ನು ದುಃಖ, ದುಮ್ಮಾನಗಳ ನರಕಕ್ಕೆ ಕೊಂಡೊಯ್ಯುತ್ತವೆ.</p>
  <p>‘ಪ್ರತಿಯೊಂದು ದ್ವೇಷಭಾವನೆಯೂ ಸುಪ್ತಾವಸ್ಥೆಯಲ್ಲಿರುವುದು. ಒಂದಲ್ಲ ಒಂದು ದಿನ ದುಃಖದ ರೂಪಿನಲ್ಲಿ ರಭಸದಿಂದ ನಮ್ಮ ಮೇಲೆ ಬೀಳುವುದು. ಅದನ್ನು ತಪ್ಪಿಸುವುದಕ್ಕೆ ಆಗುವು ದಿಲ್ಲ. ದ್ವೇಷ, ಅಸೂಯಾ ಭಾವನೆಗಳನ್ನು ನೀವು ಪಡೆದಿದ್ದರೆ, ಅವು ಚಕ್ರಬಡ್ಡಿ ಸಹಿತ ನಿಮ್ಮ ಮೇಲೆ ಎರಗುವುವು. ಒಂದು ಸಲ ನೀವು ಅದಕ್ಕೆ ಬಲಿಬಿದ್ದರೆ ಅದರ ಪರಿಣಾಮವನ್ನೂ ಸಹಿಸ ಬೇಕಾಗುತ್ತದೆ’ ಎನ್ನುತ್ತಾರೆ ಸ್ವಾಮಿ ವಿವೇಕಾನಂದರು.</p>
  <div>ಸೇಡಿನ ಸಂಚು</div>
  <p>ಒಬ್ಬಾಕೆಯನ್ನು ಹುಚ್ಚುನಾಯಿಯೊಂದು ಕಡಿಯಿತು. ಸಕಾಲದಲ್ಲಿ ಅವಳಿಗೆ ಔಷಧೋಪಚಾರ ದೊರೆಯದಿದ್ದ ಕಾರಣ ಅವಳಲ್ಲೂ ಹುಚ್ಚುನಾಯಿ ಕಚ್ಚಿದಾಗ ಬರುವ ಹೈಡ್ರೋಫೋಬಿಯಾ ಲಕ್ಷಣ ಕಾಣಿಸಿಕೊಂಡಿತು. ಅವಳ ಸಂಬಂಧಿಗಳು ಎಚ್ಚರಗೊಂಡು ಆಕೆಯನ್ನು ಆದಷ್ಟು ಬೇಗನೆ ಆಸ್ಪತ್ರೆಗೆ ಸೇರಿಸಿದರು. ತಜ್ಞ ಡಾಕ್ಟರೊಬ್ಬರು ಆಕೆಯ ಔಷಧೋಪಚಾರದ ವ್ಯವಸ್ಥೆಯನ್ನೂ, ಆರೈಕೆಯನ್ನೂ ನೋಡಿಕೊಂಡರು. ಅವಳ ಮನಸ್ಸು ಸಮಾಧಾನದಲ್ಲಿರುವಾಗ ಡಾಕ್ಟರ್ ಅವಳಿಗೆ ಹೀಗೆಂದರು: ‘ಇದೋ ನೋಡು ಕಾಗದ, ಪೆನ್ ಇಲ್ಲಿದೆ. ನಿನ್ನ ಇಚ್ಛಾಪತ್ರ ಅಥವಾ ಉಯಿಲನ್ನು ಬರೆ.’ ಆಕೆ ಬರೆಯಲು ಪ್ರಾರಂಭಿಸಿದವಳು ನಿಲ್ಲಿಸಲೇ ಇಲ್ಲ. ಡಾಕ್ಟರ್ ಅವಳ ಚಿತ್ತ ಸ್ವಾಧೀನ ವಿಲ್ಲವೆಂಬುದನ್ನು ಅರಿತುಕೊಂಡು ಪ್ರಶ್ನಿಸಿದರು–‘ಏನು ಮಾಡುತ್ತಿದ್ದೀಯಮ್ಮಾ?’ ‘ನಾನು ಕಚ್ಚ ಬೇಕೆಂದಿರುವವರ ಹೆಸರನ್ನು ಪಟ್ಟಿ ಮಾಡುತ್ತಿದ್ದೇನೆ’ ಎಂದಳವಳು! ಸಾವು ಸಮೀಪಿಸಿದರೂ ಕೆಲವರು ದ್ವೇಷಾಸೂಯೆಗಳ ಅಮಲಿನಲ್ಲಿ ಇತರರ ಕೆಡುಕನ್ನು ಹಾರೈಸುತ್ತಿರುತ್ತಾರೆ. ‘ಸತ್ತರೂ ನೀನು ಮಾಡಿದ ಕೃತ್ಯ ಮರೆಯಲಾರೆ. ಪ್ರೇತವಾಗಿ ಬಂದು ಕಾಡುತ್ತೇನೆ’ ಎನ್ನುವವರಿದ್ದಾರೆ! ದೇಹ ನಾಶವಾದರೂ ದ್ವೇಷ ನಾಶವಾಗದು!</p>
  <div/>
  <div>ಬೂದಿ ಮುಚ್ಚಿದ ಕೆಂಡ</div>
  <p>ಕೆಲವರು ಗುಪ್ತವಾಗಿ ದ್ವೇಷಿಸಬಲ್ಲರು. ಬಾಹ್ಯ ಆಚಾರವಿಚಾರಗಳಲ್ಲಿ ಅದನ್ನು ನೀವು ಕಂಡುಹಿಡಿಯಲಾರಿರಿ. ಆದರೆ ಈ ಗುಪ್ತದ್ವೇಷವು ಅವರ ವ್ಯಕ್ತಿತ್ವವನ್ನೇ ದುರ್ಬಲಗೊಳಿಸುವುದು.</p>
  <p>ಮೂವತ್ತನಾಲ್ಕು ವರ್ಷ ವಯಸ್ಸಿನ ಮಹಿಳೆಯೊಬ್ಬಳು ವೈದ್ಯಮಿತ್ರರಲ್ಲಿಗೆ ಬಂದಿದ್ದಳು. ಐವತ್ತು ವರ್ಷ ವಯಸ್ಸಿನವಳಂತೆ ಕಾಣುತ್ತಿದ್ದ ಆಕೆ ಅನೇಕ ತಿಂಗಳುಗಳಿಂದ ನಿದ್ರಾಹೀನತೆ, ನರದೌರ್ಬಲ್ಯ ಹಾಗೂ ಅತೀವ ದೈಹಿಕ ಆಯಾಸದಿಂದ ನರಳುತ್ತಿದ್ದಳು. ವೈದ್ಯರ ಸಲಹೆ ಪಡೆದಿದ್ದರೂ ಅದರಿಂದ ಪ್ರಯೋಜನವಾಗಿರಲಿಲ್ಲ. ದೇವರೊಡನೆ ಬೇಡಿ ಕಾಡಲು ಪ್ರಯತ್ನಿ ಸಿಯೂ ವಿಫಲಳಾಗಿದ್ದಳು. ಬೇಸತ್ತು ಕಂಗಾಲಾಗಿ ಆಕೆ ಆತ್ಮಹತ್ಯೆ ಯೋಚನೆ ಮಾಡಿದಳು. ವೈದ್ಯರು ಬಗೆಬಗೆಯಾಗಿ ಪ್ರಶ್ನಿಸಿ ಅವಳ ರೋಗದ ನಿಜವಾದ ಕಾರಣವನ್ನು ಕಂಡುಹಿಡಿದರು. ತಾನು ಮದುವೆಯಾಗಲಿಚ್ಛಿಸಿದ್ದ ವ್ಯಕ್ತಿಯನ್ನು ಮದುವೆಯಾದ ತನ್ನ ಸಹೋದರಿಯ ಬಗ್ಗೆ, ಅನೇಕ ವರ್ಷಗಳಿಂದ ಅವಳು ಅಸಮಾಧಾನದ ಮಡುವಿನಲ್ಲಿ ತೊಳಲಾಡುತ್ತಿದ್ದಳು. ತೋರಿಕೆಗೆ, ವ್ಯಾವಹಾರಿಕವಾಗಿ, ತನ್ನ ಸಹೋದರಿಯ ಬಗ್ಗೆ ಪ್ರೀತಿಯಿಂದ ವರ್ತಿಸಿದ್ದರೂ, ಸುಪ್ತಮನಸ್ಸಿನಲ್ಲಿ ಅವಳಡೆಗೆ ಭಯಂಕರವಾದ ದ್ವೇಷಭಾವನೆಯನ್ನು ಬೆಳೆಸಿಕೊಂಡಿದ್ದಳು. ಅದೇ ಅವಳ ಮಾನಸಿಕ ಹಾಗೂ ದೈಹಿಕ ಆರೋಗ್ಯ ನಾಶಕ್ಕೂ ಕಾರಣವಾಗಿತ್ತು.</p>
  <p>ಇದೇ ವೇಳೆಗೆ ಸಾಧುವೊಬ್ಬರು ಆಕೆಗೆ ಸಾಂತ್ವನ ನೀಡುತ್ತಾ ‘ನೋಡು, ದ್ವೇಷಭಾವನೆ ತುಂಬಾ ಕೆಟ್ಟದ್ದು. ಹೃದಯದಲ್ಲಿ ಬೇರೂರಿರುವ ನಿನ್ನ ಸಹೋದರಿಯ ಬಗೆಗಿನ ಅಸಮಾಧಾನವನ್ನು ಹೋಗಲಾಡಿಸಲು ಸಹಾಯಮಾಡಬೇಕೆಂದು ದೀನಳಾಗಿ ನೀನು ದೇವರಲ್ಲಿ ಪ್ರಾರ್ಥಿಸಬೇಕು. ಆಗ ದೇವರು ನಿನ್ನ ಮನಸ್ಸಿಗೆ ಶಾಂತಿಯನ್ನು ಕೊಡುತ್ತಾನೆ’ ಎಂದರು. ಅವಳು ಈ ಸಲಹೆಯಂತೆಯೆ ನಡೆದುಕೊಂಡಳು. ಪ್ರಾರ್ಥನೆಯ ಮೂಲಕ ಹಾಗೂ ತನಗಿಂತಲೂ ಮಿಗಿಲಾದ ಅಪೂರ್ವ ಶಕ್ತಿ ಯಲ್ಲಿಟ್ಟ ವಿಶ್ವಾಸದಿಂದ ತನ್ನ ಸಹೋದರಿಯ ಬಗ್ಗೆ ಇದ್ದ ಅಸಮಾಧಾನವನ್ನು ನೀಗಲು ಆಕೆಗೆ ಸಾಧ್ಯವಾಯಿತು. ಅವಳ ನಿದ್ರಾನಾಶ, ಖಿನ್ನತೆ ಹಾಗೂ ಚಿಂತೆ ದೂರವಾದವು. ಹಿಂದೆಂದಿ ಗಿಂತಲೂ ಉತ್ಸಾಹ ಹುರುಪುಳ್ಳ, ಸಂತೋಷ ಚಿತ್ತವುಳ್ಳ ಹೊಸ ವ್ಯಕ್ತಿಯೇ ಆದಳು ಅವಳು.</p>
  <div/>
  <div>ಪ್ರೀತಿಯಿಂದ ಗೆಲ್ಲಿ</div>
  <p>ಜನರ ದುರ್ನಡತೆ, ದುರಹಂಕಾರ, ದುಷ್ಟಹಂಚಿಕೆಗಳು ನಮ್ಮ ಮನನೋಯಿಸದೇ ಇರಲು ಸಾಧ್ಯವಿಲ್ಲ. ಸುಳ್ಳು ಆಪಾದನೆ, ನಿಂದೆ, ಅಪಪ್ರಚಾರ ನಮ್ಮನ್ನು ರೊಚ್ಚಿಗೇಳುವಂತೆ ಮಾಡುತ್ತವೆ. ಸ್ಪರ್ಧೆಯೂ ದ್ವೇಷವನ್ನು ಹುಟ್ಟಿಸುತ್ತದೆ. ನಿಮ್ಮ ಸದುದ್ದೇಶಗಳನ್ನು ತಿಳಿದುಕೊಳ್ಳದ ನಿಮ್ಮ ಆಪ್ತರೆಂದು ನಟಿಸುವವರು, ಹಿಂದಿನಿಂದ ನಿಮ್ಮ ಬಗ್ಗೆ ಸುಳ್ಳು ಪ್ರಚಾರ ಮಾಡಿದಾಗ, ಮನಸ್ಸು ಸಂಕಟಗ್ರಸ್ತವಾಗಿ ಸೇಡಿನ ಮನೋಭಾವ ಸಿಡಿದೇಳುತ್ತದೆ. ಇಂಥ ಸಂದರ್ಭದಲ್ಲಿ, ತೀವ್ರ ತೆರನಾದ ಪ್ರತೀಕಾರ ಮಾಡುವ ಹಂಬಲ, ಸಂಕಟ ಉಂಟಾಗುವುದು ಸಹಜ. ಎಂದರೆ, ನಮ್ಮಲ್ಲಿ ದ್ವೇಷಭಾವ ಮೂಡುವುದು ಸ್ವಾಭಾವಿಕ. ಆದರೆ ಈ ದ್ವೇಷವನ್ನು ಪ್ರೇಮದಿಂದಲೇ ಗೆಲ್ಲ ಬೇಕೆಂಬುದು ಮಹಾತ್ಮರ ಉಪದೇಶ. ನಿತ್ಯವೂ ಧ್ಯಾನಕಾಲದಲ್ಲಿ ಅಥವಾ ರಾತ್ರಿ ಮಲಗುವ ಹೊತ್ತಿನಲ್ಲಿ ನೀವು ಯಾರನ್ನು ದ್ವೇಷಿಸುತ್ತೀರೋ, ಅವರೆಡೆಗೆ ಪ್ರೀತಿಯ ಭಾವನೆಯನ್ನು ಹರಿಯ ಗೊಡಬೇಕು. ಧರ್ಮ, ದೈವಭಕ್ತಿ–ನಮ್ಮ ಹೃದಯ ಮತ್ತು ಸಾಂಸಾರಿಕ ಸಂಬಂಧಗಳನ್ನು ಪರಿಶುದ್ಧಗೊಳಿಸುವುದಕ್ಕಾಗಿಯೇ ಹೊರತು ಇನ್ನಷ್ಟು ಕಲುಷಿತಗೊಳಿಸಲಿಕ್ಕಲ್ಲ. ದ್ವೇಷಾ ಸೂಯೆಯ ಜಾಲಗಳಿಂದ ಮೇಲೆತ್ತುವಂತೆ ಪ್ರಾರ್ಥಿಸಿದರೆ–ತೀವ್ರ ನಿಷ್ಠೆಯಿಂದ ಎಡೆಬಿಡದೆ ಪ್ರಾರ್ಥಿಸಿದರೆ, ಉತ್ತಮ ಪರಿಣಾಮ ದೊರೆತೇ ದೊರೆಯುವುದು.</p>
  <p>ಮನುಷ್ಯ ಸಂಬಂಧಗಳ ಸಂಕೀರ್ಣತೆಯನ್ನು ಸೂಕ್ಷ್ಮವೂ, ವ್ಯಾಪಕವೂ ಆದ ನಿಯಮದ ದೃಷ್ಟಿಯಿಂದ ಅಧ್ಯಯನ ಮಾಡಿದಾಗ, ದ್ವೇಷಾಸೂಯೆಗಳನ್ನು ಎದುರಿಸುವಲ್ಲಿ ಪ್ರತೀಕಾರ ಮನೋಭಾವನೆಗಿಂತಲೂ, ಸಹನೆಯ ವರ್ತನೆ ಹೆಚ್ಚು ಲಾಭದಾಯಕವೆಂಬ ಅರಿವು ಮೂಡು ವುದು.</p>
  <p>ಮನುಷ್ಯನು ಆತ್ಮ; ಅವನಿಗೊಂದು ದೇಹವಿದೆ–ಎನ್ನುವ ಭಾವನೆ ಪುಷಿಗಳು ಕಂಡ ಅನು ಭವವನ್ನು ಆಧರಿಸಿದೆ. ಜಾತಿ, ವಂಶ, ಮೇಲು-ಕೀಳು ಭಾವನೆಗಳ ಕುರಿತಾದ ರಾಗದ್ವೇಷಗಳನ್ನು ದಾಟಲು ಜೀವಾತ್ಮನ ನಿಜವಾದ ಸ್ವಭಾವ ಏನೆಂದು ತಿಳಿದುಕೊಳ್ಳಬೇಕು. ಜೀವಾತ್ಮನೊಬ್ಬ ಬೇರೆ ಬೇರೆ ಕಾಲಗಳಲ್ಲಿ, ಬೇರೆ ಬೇರೆ ವಂಶ, ಜಾತಿ, ಮತಗಳಿಗೆ ಸೇರಿದ ದೇಹಗಳಲ್ಲಿದ್ದನೆಂದಾದರೆ, ಈಗ ಸದ್ಯ ಯಾರನ್ನು ದ್ವೇಷಮಾಡುವುದು? ಎಲ್ಲ ಜಾತಿಗಳಲ್ಲೂ ಒಮ್ಮೆ ಅವನು ಅವತರಿಸಿದ್ದ ನೆಂದಾದರೆ ಯಾವುದೇ ಜಾತಿಯನ್ನು ಆತ ಮನಸಾ ದ್ವೇಷಿಸಬಲ್ಲನೆ? ದೇಹವೆನ್ನುವುದು ಆಗಾಗ ಬದಲಾಯಿಸಬಹುದಾದ ಆತ್ಮನ ಒಂದು ವಾಹನ ಎಂದಾದರೆ, ಬೇರೆ ಬೇರೆ ಜಾತಿಗಳಿಗೆ ಸೇರಿದ ವ್ಯಕ್ತಿಗಳನ್ನು ದ್ವೇಷಿಸುವುದು, ನಟನೊಬ್ಬನನ್ನು ಬೇರೆ ಬೇರೆ ವೇಷಭೂಷಣಗಳನ್ನು ಧರಿಸಿದ್ದಕ್ಕಾಗಿ ದ್ವೇಷಿಸಿದಂತೆಯೇ ಸರಿ!</p>
  <p>ನಮ್ಮ ಅರಿವಿನ ಪರಿಧಿ ವಿಶಾಲವಾದಂತೆಲ್ಲ, ಅಳವಾದಂತೆಲ್ಲ ನಮ್ಮ ದೃಷ್ಟಿಕೋನ ವ್ಯತ್ಯಾಸ ವಾಗುವುದು. ಅದರಿಂದಾಗಿ ಬದುಕೇ ಹಸನಾಗುವುದು.</p>
  <div>ಅಸಾಧ್ಯವೇನಲ್ಲ!</div>
  <p>ನಮ್ಮ ನಿಮ್ಮ ಮನೆಯನ್ನು ನಾಶಮಾಡಿದ, ಆರ್ಥಿಕ ಅವನತಿಗೆ ಕಾರಣರಾದ, ನಮ್ಮ ಆಪ್ತೇಷ್ಟರಿಗೆ ಕೆಡಕನ್ನುಂಟುಮಾಡಿದ, ಸ್ತ್ರೀಯರಿಗೆ ಕೆಡುಕನ್ನು ಮಾಡಿದಂಥ ವ್ಯಕ್ತಿಗಳನ್ನು ದ್ವೇಷಿ ಸದೆ ಇರಲು ಮನುಷ್ಯನಿಗೆ ಸಾಧ್ಯವೇ? ಎಂಬ ಪ್ರಶ್ನೆ ಸಹಜ.</p>
  <p>ಒಬ್ಬಾತ ಕ್ರೂರಿ, ಸ್ವೈರಾಚಾರಿ, ಹಿಂಸಾತುರ, ಪಶುಸ್ವಭಾವಿ ಎಂದು ಆತನನ್ನು ದ್ವೇಷಿಸು ವುದು, ಒಂದು ದೃಷ್ಟಿಯಲ್ಲಿ, ಬೀಜಗಣಿತ ತಿಳಿಯದ, ಮೂರನೇ ವರ್ಗದಲ್ಲಿ ಪಾಸಾಗದ ಹುಡುಗ ನೊಬ್ಬನನ್ನು, ಹೈಸ್ಕೂಲ್ ವಿದ್ಯಾರ್ಥಿ ದ್ವೇಷಿಸಿದಂತೆಯೇ ಸರಿ. ಕಲ್ಲೊಂದನ್ನು ಅದು ಕಲ್ಲಾಗಿರು ವುದರಿಂದ ನಾವು ದ್ವೇಷಿಸುತ್ತೇವೇನು? ಕಲ್ಲು ಅಕಸ್ಮಾತ್ ಕಾಲಿಗೆ ತಾಗಿದಾಗ, ತಾವು ಜಾಗರೂಕ ರಾಗುತ್ತೇವೆಯೆ ಹೊರತು ಕಲ್ಲನ್ನು ದ್ವೇಷಿಸುತ್ತೇವೆಯೆ? ಪ್ರಕೃತಿಯ ಅಸಂಖ್ಯ ವಸ್ತುಗಳಲ್ಲಿ ಅದನ್ನೂ ಒಂದು ವಸ್ತುವಾಗಿ ಸ್ವೀಕರಿಸುತ್ತೇವಷ್ಟೆ! ಅಂತೆಯೇ, ಅಲ್ಪರೂ, ಅಜ್ಞರೂ, ದುಷ್ಟರೂ, ಪಶು ಸ್ವಭಾವಿಗಳೂ ಆದ ಜನರಿಂದ ಅನ್ಯಾಯವನ್ನು ಸಹಿಸುವಾಗ, ಇನ್ನೂ ವಿಕಾಸದ ಸಾಮಾನ್ಯ ಹಂತದಲ್ಲಿದ್ದುಕೊಂಡಿರುವ ಅವರನ್ನು ದ್ವೇಷಿಸುವುದು, ಕಲ್ಲನ್ನು ದ್ವೇಷಿಸಿದಂತೆಯೆ! ಗೌತಮ ಬುದ್ಧನು ‘ದ್ವೇಷವನ್ನು ಪ್ರೀತಿಯಿಂದ ಗೆಲ್ಲಿರಿ’ ಎಂದುದೂ, ಯೇಸುವು ಶಿಲುಬೆಗೇರಿಸಿದ ವ್ಯಕ್ತಿ ಗಳನ್ನು ‘ತಂದೆಯೇ ಅವರನ್ನು ಕ್ಷಮಿಸಿ, ಅವರಿಗೆ ತಾವೇನು ಮಾಡುತ್ತೇವೆಂಬುದು ತಿಳಿಯದು’ ಎಂದುದೂ, ಪತಂಜಲಿಮಹರ್ಷಿ ಯೋಗಸೂತ್ರದಲ್ಲಿ ‘ದುರಾಚಾರೀ, ಪಾಪಪರಾಯಣ, ವ್ಯಕ್ತಿ ಗಳನ್ನು ಉಪೇಕ್ಷಾದೃಷ್ಟಿಯಿಂದ ನೋಡಿ’ ಎಂದುದೂ ಈ ಹಿನ್ನೆಲೆಯಿಂದಲೆ. ದ್ವೇಷವು ನಮ್ಮ ಮಾನಸಿಕ ಶಕ್ತಿಯನ್ನು ನಿಷೇಧಾತ್ಮಕವಾಗಿ ಪರಿಮಿತಗೊಳಿಸುವುದು. ದ್ವೇಷ ಹೇಗೆ <span class="en">restrictive –</span>ಪರಿಮಿತಗೊಳಿಸುತ್ತದೆ ಎಂಬುದನ್ನು ತಿಳಿದುಕೊಳ್ಳಲು ನಡೆದ ಘಟನೆಯೊಂದು ಸಹಕಾರಿ ಯಾದೀತು:</p>
  <p>ಪುಣೆಯ ಸನಾತನಿ ಪತ್ರಿಕೆಯಲ್ಲಿ ಬಂದ ಘಟನೆಯಿದು–ಎಂಟು ವರ್ಷ ಪ್ರಾಯದ ಬಾಲಕ ನೊಬ್ಬ ಪಿಶಾಚಿಯ ಬಾಧೆಯಿಂದ ಬಹಳ ಕಷ್ಟಪಡುತ್ತಿದ್ದ. ತಂದೆ ಐಶ್ವರ್ಯವಂತನಿದ್ದು ಮಗ ನನ್ನು ಗುಣಪಡಿಸಲು ಬಹಳ ಖರ್ಚು ಮಾಡಿದ. ಆದರೆ ಪ್ರಯೋಜನವಾಗಲಿಲ್ಲ. ಕೊನೆಗೆ ನರಸೋಬವಾಡಿಯ ಶ್ರೀ ದತ್ತಾತ್ರೇಯ ದೇವಸ್ಥಾನದಲ್ಲಿ ಪಿಶಾಚಿಗಳ ಬಾಧೆ ಪರಿಹಾರವಾಗುತ್ತದೆ ಎಂಬ ಆ ದೇವಸ್ಥಾನದ ಕೀರ್ತಿ ಕೇಳಿ ತಾಯಿ ತಂದೆ ಮಗನೊಡನೆ ಅಲ್ಲಿ ಹೋಗಿ ಎರಡು ತಿಂಗಳು ಗಳಿದ್ದರು. ದೇವರಿಗೆ ಬೇರೆ ಬೇರೆ ತರದ ಸೇವೆಗಳನ್ನು ನಡೆಸಿದರು, ಪ್ರಾರ್ಥಿಸಿದರು. ಕೊನೆಗೆ ಒಂದು ದಿನ ಪಿಶಾಚಿ ಬಾಯಿ ಬಿಟ್ಟಿತು. ಹುಡುಗನ ಮೇಲೆ ಆವೇಶ ಬಂದು ಹೇಳಿತು. ‘ನಾನು ಸುಮ್ಮನೆ ದಾರಿಯಲ್ಲಿ ಹೋಗುತ್ತಿದ್ದಾಗ ಇವನು ಕುತ್ತಿಗೆಗೆ ಉರುಳು ಹಾಕಿ ಕೊಲೆ ಮಾಡಿದ, ನನ್ನ ಹತ್ತಿರವಿದ್ದ ಐನೂರು ರೂಪಾಯಿಗಳನ್ನೂ ಅಪಹರಿಸಿದ. ನಾನು ಪಿಶಾಚಿಯಾದೆ. ಸೇಡು ತೀರಿ ಸಲೇಬೇಕೆಂದು ಕಳೆದ ಏಳು ಜನ್ಮಗಳ ಕಾಲದಲ್ಲಿ ಇವನನ್ನು ಹುಡುಕುತ್ತಿದ್ದೆ. ನಂತರ ಇವನು ನನ್ನ ಕೈಗೆ ಸಿಕ್ಕಿಬಿದ್ದ. ಇವನನ್ನು ಬಿಡುವುದಿಲ್ಲ’ ಎಂದು ಉದ್ಗರಿಸಿತು. ಮಗನ ಕುರಿತಾಗಿ ಬಹಳ ದುಃಖದಲ್ಲಿದ್ದ ತಂದೆ ಅಂಗಲಾಚಿ ಬೇಡುತ್ತ ‘ನಿನ್ನ ಐನೂರು ರೂಪಾಯಿ ಹಾಗೂ ಬಡ್ಡಿ ಹಣ ವನ್ನು ಕೂಡಾ ನೀನು ಹೇಳಿದಂತೆ ವ್ಯವಸ್ಥೆ ಮಾಡುತ್ತೇನೆ. ಮಗನ ಜೀವ ಬಿಟ್ಟುಕೊಡು’ ಎಂದು ಗೋಗರೆದ. ಆ ಪಿಶಾಚಿ ‘ಇವನು ನನ್ನ ಕೊಲೆ ಮಾಡಿದ. ನಾನು ಇವನ ಜೀವ ತೆಗೆಯದೆ ಬಿಡೆನು’ ಎಂದಿತು. ಕೊನೆಗೂ ಪಿಶಾಚಿ ಹುಡುಗನನ್ನು ಬಿಟ್ಟು ತೊಲಗಲಿಲ್ಲ. ನಂತರ ಶೀಘ್ರದಲ್ಲೇ ಆ ಹುಡುಗ ಮರಣ ಹೊಂದಿದ!</p>
  <p>ಶಿಕ್ಷೆಯ ಹೊಣೆ ತಾನೇ ವಹಿಸಿಕೊಂಡ ಆ ಪಿಶಾಚಿಗೂ ಅಷ್ಟರವರೆಗೆ ಆ ಅಲ್ಪ ಪ್ರೇತದ ಜನ್ಮವೇ ಗತಿಯಾಯಿತು! ಕೊಲೆ ಮಾಡಿದವನು ಕರ್ಮ ನಿಯಮದಂತೆ ಖಂಡಿತ ಶಿಕ್ಷೆ ಅನುಭವಿ ಸಿಯೇ ತೀರುತ್ತಿದ್ದ. ಆದರೆ ಸೇಡಿನ ಮನೋಭಾವನೆ ವ್ಯಕ್ತಿಯ ವಿಕಾಸಕ್ಕೆ ಮುಳುವಾಗಿ ಅವನನ್ನು ಪರಿಮಿತ ಸ್ಥಿತಿಯಲ್ಲಿ ಏಳು ಜನ್ಮಗಳ ಕಾಲ ಇರಿಸಿತು ಎಂಬುದು ಇಲ್ಲಿ ಗಮನಾರ್ಹ.</p>
  <p>ನೀವು ಯಾವುದನ್ನು ದ್ವೇಷಿಸುತ್ತೀರೋ ಅದರೆಡೆಗೇ ನಿಮ್ಮ ಸೆಳೆತ. ಭಯದ ಕಲ್ಪನೆಯು ನಮ್ಮನ್ನು ಭಯದ ಸನ್ನಿವೇಶಕ್ಕೆ ಎಳೆಯುವಂತೆ, ದ್ವೇಷವೂ ದ್ವೇಷಕ್ಕೆ ಪಾತ್ರನಾದವನ ಮಾನಸಿಕ ಸ್ಥಿತಿಗೆ ನಮ್ಮನ್ನು ಎಳೆಯುತ್ತದೆ.*</p>
  <p>ಪರಿಶುದ್ಧ ಪ್ರೀತಿ ಮನುಷ್ಯನಲ್ಲಿ ವ್ಯಕ್ತವಾಗಬಹುದಾದ ಅತಿಶ್ರೇಷ್ಠ ಹಾಗೂ ಉದಾತ್ತ ಅಭಿವ್ಯಕ್ತಿ. ಅದು ಕೇವಲ ದೈವೀಗುಣ ಮಾತ್ರವಲ್ಲ; ಅದು ದೇವರೇ. ನಾವು ಪರಿಶುದ್ದಪ್ರೀತಿ ಯನ್ನು ವ್ಯಕ್ತಗೊಳಿಸಿದಾಗ ನಮ್ಮಲ್ಲಿರುವ ದೈವೀಶಕ್ತಿಯನ್ನು ವ್ಯಕ್ತಗೊಳಿಸುತ್ತೇವೆ.</p>
  <p>ಪರಿಶುದ್ಧ ಪ್ರೀತಿಯನ್ನು ವ್ಯಕ್ತಗೊಳಿಸುವುದು ಅಷ್ಟೇನೂ ಸುಲಭದ ಕೆಲಸವಲ್ಲ. ದೀರ್ಘ ಕಾಲದ ಪ್ರಯತ್ನದಿಂದ ಅದು ಸಾಧ್ಯ. ಒಂದಲ್ಲ ಒಂದು ದಿನ ಆ ಸ್ಥಿತಿಯನ್ನು ಪಡೆಯದೆ ಗತ್ಯಂ ತರವಿಲ್ಲ. ಆದುದರಿಂದ ಅದು ‘ಅಸಾಧ್ಯ’, ‘ಅವ್ಯಾವಹಾರಿಕ’ ಎಂದು ಕೈಬಿಡಬೇಕಿಲ್ಲ. ಅಲ್ಪ ಸ್ವಲ್ಪವಾದರೂ ಪ್ರಯತ್ನ ಮುಂದುವರಿಯಲೇಬೇಕು. ನಂತರ ಮಹತ್ ಪರಿಣಾಮ ತಿಳಿಯು ವುದು.</p>
  <p>ಕೋಲ್​ರಿಡ್ಜ್ ಹೇಳುತ್ತಾನೆ: ‘ಚೆನ್ನಾಗಿ ಪ್ರೀತಿಸಬಲ್ಲವನೇ ಚೆನ್ನಾಗಿ ಪ್ರಾರ್ಥಿಸಬಲ್ಲನು. ಮನುಷ್ಯ, ಪ್ರಾಣಿ, ಪಕ್ಷಿಗಳೆಲ್ಲವನ್ನೂ ಪ್ರೀತಿಸುವನವನು. ಅತ್ಯುತ್ತಮ ಪ್ರೀತಿಯನ್ನು ನೀಡು ವವನೇ ಅತ್ಯುತ್ತಮವಾಗಿ ಪ್ರಾರ್ಥಿಸುವವನು. ಸಣ್ಣಪುಟ್ಟದ್ದೆಂಬ ಭೇದವಿಲ್ಲದೆ ಯಾವ ಪರಮ ಪ್ರಿಯ ದೇವನು ನಮ್ಮನ್ನೆಲ್ಲ ಸೃಜಿಸಿಹನೋ, ನಮ್ಮನ್ನು ಪ್ರೀತಿಸುತ್ತಿಹನೋ, ಅವನು ಎಲ್ಲ ರನ್ನೂ ಪ್ರೀತಿಸುವನು.’</p>
  <div>ಸ್ಪರ್ಧೆಯಿಂದ ದ್ವೇಷ</div>
  <p>ಸಮಾಜಶಾಸ್ತ್ರಜ್ಞ ಪಿಟ್ರಿಮ್ ಎ. ಸೊರೊಕಿನ್ ಸ್ಪರ್ಧಾಕ್ರಮದ ಹಾನಿಯನ್ನು ಹೀಗೆಂದು ಹೇಳಿ ದ್ದಾರೆ:</p>
  <p>‘ಅತಿ ಚಿಕ್ಕಮಟ್ಟದಿಂದ ಕೊರಳು ಕತ್ತರಿಸುವ ಮಟ್ಟದವರೆಗಿನ ವಿವಿಧ ರೂಪಾಂತರಗಳು ಈ ಸ್ಪರ್ಧಾ ವಿಧಾನವನ್ನು ನೆಚ್ಚಿದ್ದರಿಂದ ಉಂಟಾಗಿದೆ. ಅದು ವ್ಯಕ್ತಿ, ವ್ಯಕ್ತಿಗಳೊಳಗೆ ಮತ್ತು ಜನರ ವಿವಿಧ ಗುಂಪುಗಳೊಳಗೆ ಜಗಳ ಹಾಗೂ ಹೋರಾಟದ ಮನೋಭಾವನೆಯನ್ನು ಬೆಳೆಸುತ್ತದೆಯೇ ಹೊರತು ಪರಸ್ಪರ ಸಹಕಾರದ ಭಾವನೆಯನ್ನಲ್ಲ. ಪರಸ್ಪರ ಪ್ರೀತಿಯನ್ನಲ್ಲ.’ *</p>
  <p>ಸ್ಪರ್ಧೆಯೊಂದರಲ್ಲಿ ಭಾಗವಹಿಸಿದ ಅಭ್ಯರ್ಥಿ ತಾನೇ ಗೆಲ್ಲಬೇಕೆಂದು ಹಾರೈಸುತ್ತಾನೆ. ಅದ ಕ್ಕಾಗಿ ಎಲ್ಲ ತರದ ಉಪಾಯ, ತಂತ್ರಗಳನ್ನೂ ಮಾಡುತ್ತಾನೆ. ಆರೋಗ್ಯಕರ ಸ್ಪರ್ಧೆ ಒಳಿತೇ. ಆದರೆ ಇದು ಸೀಮಿತ ಕ್ಷೇತ್ರದಲ್ಲಿ ಸಾಧ್ಯ. ಪ್ರತಿಷ್ಠೆಯ ಒಂದು ಹುದ್ದೆಗಾಗಿಯೂ, ಚುನಾವಣೆಯ ಮೂಲಕ ಒಂದು ಅಧಿಕಾರದ ಸ್ಥಾನಕ್ಕಾಗಿಯೂ, ವ್ಯಾಪಾರ ವ್ಯವಹಾರಗಳಲ್ಲಿ ತಮ್ಮ ವಸ್ತುಗಳ ಮಾರಾಟಕ್ಕಾಗಿಯೂ ಸ್ಪರ್ಧೆ ಪುಟಿದೇಳುತ್ತದೆ. ಈ ಸ್ಪರ್ಧಾ ಮನೋಭಾವ ಕ್ರಮೇಣ ಜನರಲ್ಲಿ ಹುದುಗಿರುವ ದುಷ್ಟಸ್ವಭಾವವನ್ನು ಉದ್ರೇಕಿಸುತ್ತದೆ. ಛಲ ಬಲ ಕಪಟಗಳಿಂದ, ಲಂಚ ವಂಚನೆ ವಿಧಾನಗಳಿಂದ ತನ್ನ ಕಾರ್ಯ ಸಾಧಿಸಲು ಮನುಷ್ಯ ಯತ್ನಿಸತೊಡಗುತ್ತಾನೆ.</p>
  <p>ಪಶ್ಚಿಮ ದೇಶಗಳ ಸ್ಪರ್ಧೆಯ ಈ ಕ್ರಮಕ್ಕಿಂತ ವೃತ್ತಿಯಿಂದ ಜಾತಿ ಎಂಬ ಭಾರತದ ವಿಧಾನ ಮೇಲ್ಮಟ್ಟದ್ದು ಎಂಬುದನ್ನು ತಿಳಿದುಕೊಳ್ಳಲು ನಮ್ಮ ದೇಶದ ಹಿಂದಿನ ಕಾಲದ ಹಳ್ಳಿಗಳ ಜನ ಜೀವನವನ್ನು ಅಧ್ಯಯನ ಮಾಡಬಹುದು. ಬಡಗಿ, ಚಿನಿವಾರ, ಕ್ಷೌರಿಕ, ಮಡಿವಾಳ ಮೊದಲಾದ ವೃತ್ತಿಗಳಲ್ಲಿ ಸ್ಪರ್ಧೆಯ ಮನೋಭಾವಕ್ಕೆ ಅವಕಾಶವಿರಲಿಲ್ಲ. ಅವರು ಊರಿನ ಎಲ್ಲರಿಗೂ ಬೇಕಾ ದವರು. ತಮ್ಮ ಮಕ್ಕಳನ್ನು ಜೀವಿಕೆಗಾಗಿ ತರಬೇತಿ ನೀಡಲು ಅವರು ಚಿಂತಿಸಬೇಕಿರಲಿಲ್ಲ, ಹೊಸ ವೃತ್ತಿಯ ಆರಂಭಕ್ಕಾಗಿ, ಅವರಿವರ ಹತ್ತಿರ ಅಲೆದು ಭಿಕ್ಷಾಪಾತ್ರೆಯನ್ನು ಹಿಡಿದು ಸಂಚರಿಸಬೇಕಾ ಗಿರಲಿಲ್ಲ. ತನ್ನ ವೃತ್ತಿಯ ಇನ್ನೊಬ್ಬನು ಬಂದು ಸ್ಪರ್ಧಿಸಿ, ತನ್ನನ್ನು ಸೋಲಿಸಲು ಅನ್ಯಾಯದ ಮಾರ್ಗವನ್ನು ಹಿಡಿದರೇನು ಗತಿ, ಎಂಬ ಭಯ, ಉದ್ವೇಗಗಳಿರಲಿಲ್ಲ. ಹೊಟ್ಟೆಯ ಪಾಡಿಗೆ ಅನು ಕೂಲವಾದ, ಸರಳ, ಶಾಂತ ರೀತಿಯ ಜೀವನವನ್ನು ನಡೆಯಿಸಲು ಅನುಕೂಲವಾದ ಈ ಕ್ರಮ, ದ್ವೇಷಾಸೂಯೆಗಳನ್ನು ವೃದ್ಧಿಸುವ ಸ್ಪರ್ಧಾಕ್ರಮಕ್ಕಿಂತ ಮೇಲಲ್ಲವೆ? ಈ ವಿಧಾನವನ್ನು ಪುನಃ ಪ್ರತಿಷ್ಠಾಪನೆ ಮಾಡಬೇಕೆಂಬುದನ್ನು ಪ್ರತಿಪಾದಿಸಲು ಇಲ್ಲಿ ಹೊರಟಿಲ್ಲ.** ಸ್ಪರ್ಧೆಯಿಂದುಂ ಟಾಗುವ ದ್ವೇಷಾಸೂಯೆಗಳನ್ನು ದೂರಮಾಡಲು ಅದು ಹೇಗೆ ಸಹಕಾರಿಯಾಯಿತೆಂಬುದನ್ನು ಮಾತ್ರ ಹೇಳ ಹೊರಟೆ. ಸ್ವಾತಂತ್ರ್ಯ ಲಭ್ಯವಾದ ಮೇಲೆ, ಚುನಾವಣೆ ಎನ್ನುವ ಸ್ಪರ್ಧೆ ಬರುವ ವರೆಗೆ, ಹಳ್ಳಿಗಳಲ್ಲಿ ‘ನಮ್ಮ ಆಚಾರ ನಮಗೆ, ನಿಮ್ಮ ಆಚಾರ ನಿಮಗೆ’ ಎಂದು ಐಕಮತ್ಯದಿಂದ ಬಾಳುತ್ತಿದ್ದುದನ್ನು ಹಳೆಯ ತಲೆಮಾರಿನವರು ಈಗಲೂ ಹೇಳುವುದುಂಟು. ಚುನಾವಣೆಯಲ್ಲಿ ಜಾತೀಯ ಭಾವನೆಗಳನ್ನು ಕೆರಳಿಸಿ, ಜಾತೀಯತೆಯ ಪ್ರೇರಣೆಯಿಂದ ಓಟುಗಳಿಸಿ, ‘ಜಾತೀಯತೆ ಯನ್ನು ನಾಶಮಾಡಿ’ ಎಂದು ವೇದಿಕೆಯಿಂದ ಭಾಷಣಮಾಡಿ, ದ್ವೇಷದ ಉರಿಯನ್ನು ಹೊತ್ತಿಸಿ, ಹಬ್ಬಿಸುವ ಮುಖಂಡರು ಎಲ್ಲೆಲ್ಲೂ ಕಂಡುಬರುತ್ತಿದ್ದಾರೆ. ನೀವು ಯಾವುದಾದರೊಂದು ಜಾತಿ ಯನ್ನು ದ್ವೇಷಿಸಲು ಆರಂಭಿಸಿದರೆ, ಅವರಲ್ಲಿ ಯಾವ ಒಳ್ಳೆಯದನ್ನೂ ಕಾಣಲಾರಿರಿ. ಈ ಹಿಂದೆ ಎಂದೂ ಕಾಣದ ದೋಷಗಳು ಅವರಲ್ಲಿ ಈಗ ಕಾಣಲು ಆರಂಭವಾಗುವುವು! ಒಟ್ಟಿನಲ್ಲಿ ವ್ಯಕ್ತಿ, ಸಮಾಜ, ಹಾಗೂ ದೇಶದ ಅಭಿವೃದ್ಧಿಗೆ ಜಾತಿಜಾತಿಗಳೊಳಗಿನ ದ್ವೇಷ ಹಾನಿಕರ. ಇದರಿಂದ ಪಾರಾಗದಿದ್ದರೆ ಏನೂ ಸಾಧಿಸಿದಂತಾಗಲಿಲ್ಲ.</p>
  <div>ಒಡೆದರು ಸಿಡಿದರು</div>
  <p>ಬ್ರಿಟಿಷರು ಭಾರತೀಯರ ಅಳಿದುಳಿದ ಐಕಮತ್ಯವನ್ನು ಮುರಿಯಲು ಅತ್ಯಂತ ಸೂಕ್ಷ್ಮ ಜಾಲವನ್ನು ಹಬ್ಬಿದರೆಂಬುದು ಇಂದಿನ ಭಾರತೀಯ ವಿದ್ಯಾವಂತರಿಗೂ, ಮುಖಂಡರಿಗೂ ಹೆಚ್ಚು ತಿಳಿದಂತಿಲ್ಲ. ತಾರಾಚಂದರು ‘ಭಾರತೀಯ ಸ್ವಾತಂತ್ರ್ಯದ ಚಳವಳಿಯ ಇತಿಹಾಸ’ ಎಂಬ ಗ್ರಂಥ ದಲ್ಲಿ ವುಡ್ ಮಹಾಶಯನು ಅಂದಿನ ವೈಸ್​ರಾಯ್​ಗೆ ಬರೆದ ಪತ್ರದ ಸಾರಾಂಶವನ್ನು ಕೊಟ್ಟಿ ದ್ದಾರೆ. ವುಡ್ ಹೀಗೆಂದಿದ್ದಾನೆ: ‘ಭಾರತೀಯರಲ್ಲಿರುವ ಒಮ್ಮತವನ್ನು ತಡೆಯಲು ಸಾಧ್ಯವಾದು ದನ್ನೆಲ್ಲ ಮಾಡು. ನಾವು ಅಲ್ಲಿ ನಮ್ಮ ಆಡಳಿತವನ್ನು ಉಳಿಸಿಕೊಂಡದ್ದೆ ಒಂದು ಗುಂಪಿನ ಮೇಲೆ ಇನ್ನೊಂದನ್ನು ಎತ್ತಿಕಟ್ಟಿ. ಏನೇ ಆಗಲಿ, ಇದನ್ನು ಸರ್ವಥಾ ಮುಂದುವರಿಸಿಕೊಂಡು ಹೋಗ ಬೇಕು.’*</p>
  <p>ಬ್ರಿಟಿಷರು ಭಾರತ ಬಿಟ್ಟು ತೊಲಗಿದರೂ ಗುಲಾಮಗಿರಿಯ ಪ್ರತೀಕವಾದ ಪರಸ್ಪರ ದ್ವೇಷಾ ಸೂಯೆಯನ್ನು ನಮ್ಮ ದೇಶದಲ್ಲಿ ಉಳಿಸಿ, ಬೆಳೆಸಿಕೊಳ್ಳಲು ನಿಷ್ಠೆಯಿಂದ ಯತ್ನಿಸುತ್ತಲಿದ್ದಾರೆ. ಈ ದ್ವೇಷಾಸೂಯೆಯನ್ನು ಕಿತ್ತೆಸೆಯದೆ ನಾವು ಸತ್ಪ್ರಜೆಗಳಾಗಿ ಬದುಕಲಾರೆವು ಎಂಬ ಭಾವನೆ ಯನ್ನು ವಿದ್ಯಾರ್ಥಿಗಳಲ್ಲಾದರೂ ಉಂಟುಮಾಡಲು ನಮ್ಮ ಶಿಕ್ಷಣ ಪದ್ಧತಿ ಸಮರ್ಥವಾಗಿಲ್ಲ ಎಂಬುದು ಎಂಥ ವಿಪರ್ಯಾಸ! ಎಂಥ ದುರಂತ! ಸ್ವತಂತ್ರ ಭಾರತದಲ್ಲಿದ್ದೂ, ಗುಲಾಮರಾಗಿರಲು ನಾವು ಯತ್ನಿಸುತ್ತಲೇ ಇದ್ದೇವೆ!!</p>
  <p>ಬ್ರಿಟಿಷ್ ಆಡಳಿತ ಭಾರತದಲ್ಲಿ ಬಲವಾಗಿ ಬೇರೂರಿದ ಮೇಲೆ ಸರಕಾರಿ ಹುದ್ದೆಗಳಿಗಾಗಿ ಉಂಟಾದ ಸ್ಪರ್ಧೆಯೇ ಹಿಂದೂಗಳಲ್ಲಿ ಬ್ರಾಹ್ಮಣಜಾತಿಯ ಜನರ ಮೇಲೆ ಇತರ ಜಾತಿಯ ಜನರ ದ್ವೇಷ ಬೆಳೆಯಲು ಕಾರಣವಾಯಿತು. ಈ ವಿಚಾರದಲ್ಲಿ ಬ್ರಾಹ್ಮಣಜಾತಿಯ ಜನ ಇತರರಿಗೆ ಅನ್ಯಾಯ ಮಾಡಿ ದ್ರೋಹ ಮಾಡಿ ಈ ದ್ವೇಷ ಉಂಟಾದುದಲ್ಲ. ದೇಶದ ಬೇರೆ ಬೇರೆ ಪ್ರಾಂತ ಗಳಲ್ಲಿ ಈ ದ್ವೇಷವಿದೆ ಎನ್ನಲೂ ಸಾಧ್ಯವಿಲ್ಲ. ಬ್ರಾಹ್ಮಣೇತರರೇ ಹೆಚ್ಚು ಸಂಖ್ಯೆಯಲ್ಲಿ ಸರಕಾರಿ ಉದ್ಯೋಗಗಳಲ್ಲಿರುವ ಕಡೆ ಈ ದ್ವೇಷ ಅಷ್ಟೊಂದು ಕಂಡು ಬಂದಿಲ್ಲ. ಉದಾಹರಣೆಗೆ ಬಂಗಾಲ ಪ್ರಾಂತ.</p>
  <p>ಆದರೆ ಈ ಮೇಲುವರ್ಗದವರೆನಿಸಿಕೊಂಡವರು (ನಿಜವಾಗಿಯೂ ಇವರು ಮೇಲುವರ್ಗ ದವರೇ?–ಮೌಢ್ಯ, ಬಡತನ, ಸಂಕುಚಿತತೆ, ಸ್ವಾರ್ಥತೆ, ದುಃಖ–ಇವು ಎಲ್ಲ ಜಾತಿಯವರಿಗೂ ಹಾಸಿ ಹೊದೆಯುವಷ್ಟು ಇವೆ!) ಈಗ ಸದ್ಯ ಏನೇ ಕಾರಣ ಕೊಡಲಿ, ಹಿಂದುಳಿದವರನ್ನು ಪ್ರೀತಿ ವಿಶ್ವಾಸದಿಂದ ನೋಡಿಕೊಳ್ಳಲಿಲ್ಲ. ಅವರ ಏಳ್ಗೆಗಾಗಿ, ಅಲ್ಲೊಬ್ಬ ಇಲ್ಲೊಬ್ಬ ಶ್ರಮಿಸಿದರೂ ಸಂಘಟಿತರಾಗಿ ದುಡಿಯಲಿಲ್ಲ. ಧರ್ಮದ ತಿರುಳನ್ನು ಅವರಿಗೆ ಪ್ರಾಮಾಣಿಕರಾಗಿ ತಿಳಿಸಲು ಯತ್ನಿಸಲಿಲ್ಲ. ಹೃತ್ಪೂರ್ವಕವಾಗಿ ಅವರ ಸರ್ವತೋಮುಖ ಪ್ರಗತಿಗೆ ಮೇಲ್ಜಾತಿಯವರಾಗಿ ಏನು ಮಾಡಬಹುದೆಂದು ಯೋಚಿಸಿ, ಯೋಜನೆ ಕೈಗೊಳ್ಳಲಿಲ್ಲ. ಶತಮಾನಗಳಿಂದ ವಿದ್ಯೆ ಮತ್ತು ಸಂಸ್ಕೃತಿಗಳಿಂದ ವಂಚಿತರಾಗಿ, ತಿರಸ್ಕಾರಕ್ಕೊಳಗಾದ ಹಿಂದುಳಿದವರು, ಆಧುನಿಕ ವಿದ್ಯಾಭ್ಯಾಸ ವನ್ನು ಪಡೆದು ಕೀಳರಿಮೆಯನ್ನು ತ್ಯಜಿಸಿ, ಆತ್ಮವಿಶ್ವಾಸದಿಂದ ಮೆಲ್ಲನೇ ಮೇಲೇರುತ್ತ, ತಮಗಾದ ನೋವು, ಕಷ್ಟಗಳನ್ನು ತೋಡಿಕೊಳ್ಳಲು, ರೊಚ್ಚನ್ನು ತೋರಿಸಿದರೆ ಆಶ್ಚರ್ಯವಾದರೂ ಏನು? ಆದರೆ ಈ ರೊಚ್ಚಿಗೆ ಕಿಚ್ಚು ಹಚ್ಚುವ ಕೆಲಸ ಮಾಡಿ ತಮ್ಮ ಬೇಳೆಬೇಯಿಸಿಕೊಳ್ಳಲು ಬ್ರಿಟಿಷರು ಹೂಡಿದ ತಂತ್ರವನ್ನು ಯಾರೂ ತಿಳಿಯದಾದರು!</p>
  <p>ಹಿಂದೆ ಬ್ರಾಹ್ಮಣಜಾತಿಗೆ ಸೇರಿದವರು ಹಳ್ಳಿಯ ಐಗಳಾಗಿ ಓದು ಬರಹ ಕಲಿಸುತ್ತಿದ್ದರು. ಹಳ್ಳಿಯ ಕಲಿತವರು ಕೃತಜ್ಞತೆಯಿಂದ ಅವರಿಗೆ ಜೀವನೋಪಾಯಕ್ಕಾಗಿ ಏನನ್ನಾದರೂ ಕೊಡುತ್ತಿ ದ್ದರು. ಬಹಳ ದೊಡ್ಡ ವಿದ್ವಾಂಸರುಗಳಿಗೆ ರಾಜಾಶ್ರಯವಿರುತ್ತಿತ್ತು. ಬ್ರಿಟಿಷರು ತಮ್ಮ ಆಡಳಿತ ನಡೆಯಿಸಲು ಅನುಕೂಲವಾಗುವಂತೆ ಆಂಗ್ಲ ಕ್ರಮದ ಶಾಲೆಗಳನ್ನು ಪ್ರಾರಂಭಿಸಿದರು. ಐಗಳ ಶಾಲೆಗೆ ಸ್ಪರ್ಧಿಯಾಗಿ ಬಂದ ಸರಕಾರದ ಶಾಲೆಗಳೆ ಪ್ರಬಲವಾದವು. ವಿದ್ಯೆಯೇ ತಮ್ಮ ಕಸುಬಾ ಗಿದ್ದ ಈ ಜನ ಸರಕಾರಿ ಶಾಲೆಗಳಲ್ಲಿ ವಿದ್ಯೆ ಕಲಿಯಲು ಮುಂದಾಗಬೇಕಾಯಿತು. ವಿದ್ಯೆ ಕಲಿತು ಸಣ್ಣಪುಟ್ಟ ಹುದ್ದೆ ಪಡೆಯುತ್ತ ಹೋದರು. ಉಳಿದವರು ಈ ಹೊಸ ವಿದ್ಯೆಯನ್ನು ಕಲಿಯ ಬಾರದೆಂಬ ನಿರ್ಬಂಧವಿರಲಿಲ್ಲ. ಜೀವನೋಪಾಯಕ್ಕೆ ಪರಂಪರೆಯಿಂದ ಬಂದ ವೃತ್ತಿಗಳಿಗೆ ತೊಂದರೆಗಳಿರದಿದ್ದುದರಿಂದ, ಆಗ ಅವರು ವಿದ್ಯಾಭ್ಯಾಸಕ್ಕೆ ಗಮನ ಕೊಡಲಿಲ್ಲ. ಸರಕಾರಿ ಚಾಕರಿಗಾಗಿ ಮನೆ ಮಾರುಬಿಟ್ಟು ಎಲ್ಲೆಲ್ಲೋ ಅಲೆಯುವುದಕ್ಕೆ ಅವರು ಸಿದ್ಧರಿರಲಿಲ್ಲ. ಕ್ರಮೇಣ ಬ್ರಾಹ್ಮಣರಿಗೆ ಬ್ರಿಟಿಷರು ದೊಡ್ಡ ದೊಡ್ಡ ಹುದ್ದೆಗಳನ್ನು ಕೊಟ್ಟರು. ಸಾಕಷ್ಟು ಸಂಬಳ, ಗೌರವದ ಸ್ಥಾನಗಳೂ ದೊರೆತವು. ಸರಕಾರಿ ಚಾಕರಿಯ ಸ್ಥಾನಗಳೆಲ್ಲ ಇವರಿಂದ ತುಂಬತೊಡಗಿ ದವು. ಇವರ ಮಕ್ಕಳು ಆಧುನಿಕ ವಿದ್ಯೆಯನ್ನು ಪಡೆದು ಸ್ವಾತಂತ್ರ್ಯದ ಮಾತೆತ್ತಿ ಬ್ರಿಟಿಷರನ್ನು ಭಾರತದಿಂದ ಓಡಿಸಬೇಕೆನ್ನತೊಡಗಿದರು. ಬ್ರಿಟಿಷರು ಇವರಿಗೆ ಹೇಗೆ ಮದ್ದರೆಯಬೇಕೆಂಬು ದನ್ನು ತಿಳಿಯರೇ? ‘ನೋಡಿರಿ ! ಸರಕಾರಿ ಚಾಕರಿಯ ಎಲ್ಲ ಸ್ಥಾನಗಳಿಗೂ ಇವರದೇ ಪಾರುಪತ್ಯ. ನೀವು ಶತಮಾನಗಳಿಂದ ಶೋಷಿತರು. ನೀವು ಈ ಸ್ಥಾನಗಳನ್ನು ಪಡೆಯದೆ ಕೈಕಟ್ಟಿ ಕೂತುಕೊಳ್ಳು ವಿರಾ?’–ಎಂದರು. ಬ್ರಿಟಿಷರ ಈ ಕುಹಕವನ್ನು ಉಚ್ಚವರ್ಗದ ಜನ, ಇತರ ವರ್ಗದ ಜನರ ಪ್ರೀತಿ ವಿಶ್ವಾಸವನ್ನು ಗಳಿಸಿ ಯಥಾರ್ಥವೇನೆಂಬುದನ್ನು ಅವರಿಗೆ ತಿಳಿಸಲು ಅಸಮರ್ಥರಾದರು. ಈ ಮಧ್ಯೆ ಬ್ರಾಹ್ಮಣೇತರರೂ ವಿದ್ಯಾಭ್ಯಾಸವನ್ನು ಪಡೆಯತೊಡಗಿದ್ದರು. ಆದರೆ ಎಲ್ಲರಿಗೂ ಸಿಗುವಷ್ಟು ಉದ್ಯೋಗಾವಕಾಶವಿರಲಿಲ್ಲ. ಸ್ಪರ್ಧೆ ಪ್ರಾರಂಭವಾಯಿತು. ವಿದ್ಯಾಭ್ಯಾಸದಲ್ಲಿ ಪರಂ ಪರೆಯಿಂದ ಸ್ವಲ್ಪ ಹೆಚ್ಚು ಕುಶಲತೆಯನ್ನು ಪಡೆದ ಬ್ರಾಹ್ಮಣರು ಯಶಸ್ವಿಯಾಗುವುದು ಕಂಡು ಬಂದಿತು. ಇತರರಿಗೆ ಈ ಬಗ್ಗೆ ದ್ವೇಷ ಉಂಟಾದುದು ಆಶ್ಚರ್ಯವಲ್ಲ. ಆಮೇಲೆ ದೂಷಣೆ, ದೋಷಾರೋಪಣೆ ಹೆಚ್ಚಿ ಅವರಿಗೆ ಈಗ ಉದ್ಯೋಗ ದೊರೆಯದಂತೆ ಪ್ರಯತ್ನ ನಡೆಯುತ್ತಿದೆ. ಈ ದ್ವೇಷಾಸೂಯೆ, ದೂಷಣೆಯ ಮನೋವೃತ್ತಿಯ ದುರುಪಯೋಗ ಪಡೆದು ನಮ್ಮನ್ನು ಒಂದು ಗೂಡದಂತೆ ಮಾಡಲು ಹಲವು ಹೊರಗಿನ ಗುಂಪುಗಳು ಕೆಲಸ ಮಾಡುತ್ತಿವೆ ಎಂಬ ಪ್ರಜ್ಞೆಯು ಬ್ರಾಹ್ಮಣರಲ್ಲಾಗಲೀ, ಬ್ರಾಹ್ಮಣೇತರರಲ್ಲಾಗಲೀ ಇನ್ನೂ ಇಲ್ಲದಿರುವುದು ಸ್ಪಷ್ಟ. ಗುಲಾಮ ಗಿರಿಯ ಒಂದು ಲಕ್ಷಣ ಪರಸ್ಪರ ದ್ವೇಷ, ಅಸೂಯೆ ಎನ್ನುತ್ತಾರೆ. ಈ ಪ್ರವೃತ್ತಿಯನ್ನು ನಮ್ಮ ಜನ ಉಳಿಸಿಕೊಂಡಿದ್ದಾರೆ, ಬೆಳೆಸಿಕೊಂಡಿದ್ದಾರೆ. ಇದು ದುರ್ದೈವದ ಸಂಗತಿ. ಹೀಗೆ ವಿದೇಶೀ ಯರ ಕೈ ಕೆಳಗೆ ಗುಲಾಮ ಜನಾಂಗದ ವಿವಿಧ ಗುಂಪುಗಳಲ್ಲಿ ದ್ವೇಷ, ಅಸೂಯೆ, ವಿಜೃಂಭಿಸ ತೊಡಗಿತ್ತು. ಇದು ನಿಲ್ಲುವ ಲಕ್ಷಣವೂ ಇಲ್ಲವೆನ್ನಿ!</p>
  <p>ಯಾವ ಸಮಾಜದಲ್ಲೇ ಆಗಲಿ, ಮುಂದುವರಿದವರು ಹಿಂದುಳಿದವರನ್ನು ಎತ್ತಲು ತ್ಯಾಗ ಮತ್ತು ಸಮರ್ಪಣೆಯ ಭಾವದಿಂದ ದೀರ್ಘಕಾಲ ದುಡಿಯದೆ, ತಮ್ಮ ಪಾಡಿಗೆ ತಾವು ಎಂದಿದ್ದು ಕೊಂಡರೆ, ಅವರ ಏಳ್ಗೆಗೆ ಅವರೇ ಕಲ್ಲು ಹಾಕಿಕೊಂಡಂತೆ. ಉದ್ಯೋಗದ ಸ್ಪರ್ಧೆಯಲ್ಲಿ ಜಯಶಾಲಿಗಳಾದ ಬ್ರಾಹ್ಮಣ ಜಾತಿಯ ಜನರು ಸುಖಿಗಳಾದರೆ? ಹೊಟ್ಟೆ ಪಾಡಿಗಾಗಿ, ತಮ್ಮ ಜನರಿಂದ ದೂರಸರಿದು, ಎಲ್ಲೆಲ್ಲೊ ಅಲೆಯುತ್ತ, ತಮ್ಮ ಧಾರ್ಮಿಕ ಶ್ರದ್ಧೆಯನ್ನು ಕಳೆದು ಕೊಂಡು, ಇತರ ವರ್ಗದ ದ್ವೇಷವನ್ನೂ ಸಂಪಾದಿಸಿಕೊಂಡು, ತಮ್ಮ ಮಕ್ಕಳ ಭವಿಷ್ಯದ ಬಗ್ಗೆ ಚಿಂತಿತರಾದರು.</p>
  <p>ಪಶ್ಚಿಮದ ಕ್ರಮವನ್ನನುಸರಿಸುವ ಭಾರತದಲ್ಲಿ ಇಂದು ಸ್ಪರ್ಧೆ ಅನಿವಾರ್ಯ. ಆದರೆ ದ್ವೇಷ ವೆಂಬ ದೋಷವನ್ನು ಕಡಿಮೆ ಮಾಡಿಕೊಳ್ಳಲು ಎಲ್ಲರೂ ಪ್ರಾಮಾಣಿಕರಾಗಿ ದುಡಿದರೆ, ಅದು ಅಸಾಧ್ಯವಾದ ಕೆಲಸವಲ್ಲ. ಈ ದಿಸೆಯಲ್ಲಿ ಆಧ್ಯಾತ್ಮಿಕ ದೃಷ್ಟಿಕೋನವೊಂದೇ ನಿಜವಾದ ಸಹಾಯ ನೀಡಬಲ್ಲದು. ಗುಂಪುಗೂಡುವುದು, ಜಾತಿಗಳಾಗಿ ವಿಂಗಡವಾಗುವುದು, ನೈಸರ್ಗಿಕ ನಿಯಮವೊ ಎನ್ನುವಷ್ಟು ಸಹಜ. ಆದರೆ, ವಿಭಿನ್ನ ಜಾತಿಮತಗಳೊಡನೆ ದ್ವೇಷವನ್ನು ಬಿತ್ತಿದರೆ, ಅದು ಕ್ರಮೇಣ ಸರ್ವನಾಶಕ್ಕೆ ನಾಂದಿ. ಧಾರ್ಮಿಕ ಕ್ಷೇತ್ರವನ್ನು ನೋಡಿದರೆ, ಎಲ್ಲ ಧರ್ಮಗಳಲ್ಲೂ ಅನೇಕ ಗುಂಪುಗಳಿವೆ. ಕ್ರೈಸ್ತಸಂಪ್ರದಾಯದಲ್ಲಿ ಇನ್ನೂರ ಐವತ್ತು ಪಂಗಡಗಳಿವೆ. ಮುಸಲ್ಮಾನ ರಲ್ಲೂ ಇವೆ. ಲೌಕಿಕ ಮಟ್ಟದಲ್ಲೂ, ರಾಜಕೀಯದಲ್ಲೂ, ಹಲವಾರು ಪಕ್ಷ, ಪಂಗಡಗಳಾಗು ತ್ತಿವೆ. ಇದು ಆವಶ್ಯಕವಿರಬಹುದು. ಆದರೆ, ದ್ವೇಷಕ್ಕೆ ಇಂಬುಕೊಡದಂತೆ ಯತ್ನಿಸಬೇಕು. ದ್ವೇಷ ಮಹಾದೋಷ ಎಂಬುದನ್ನು ಮರೆಯಬಾರದು. ವಿಶ್ವಾಸ ಸೌಹಾರ್ದಗಳನ್ನು ಬೆಳೆಯಿಸಲು, ಪ್ರತಿಯೊಂದು ಜಾತಿ ಮತದವರು, ಅನ್ಯ ಜಾತಿಮತದವರ ಗುಣಗಳನ್ನು, ವೈಶಿಷ್ಟ್ಯಗಳನ್ನು ಎತ್ತಿ ಆಡಬೇಕು. ದೋಷವನ್ನು ಭೂತಕನ್ನಡಿಯಿಂದ ನೋಡಿ ನಿಂದಿಸಬಾರದು. ಇದು ಅತ್ಯಂತ ಕೆಡುಕಿಗೆ ಕಾರಣವಾದ್ದರಿಂದ ಪಾಪಕಾರ್ಯವಾಗುತ್ತದೆ.</p>
  <div>ಎದೆಗಾರಿಕೆ ಪ್ರೀತಿಯ ಫಲ</div>
  <p>೧೯೧೪ನೇ ಇಸವಿಯವರೆಗೂ ಜೀವಿಸಿದ್ದ ಮಹಾ ಅನುಭಾವಿಗಳಾದ ಗೊಂದಾವಳೇಕರ್ ಬ್ರಹ್ಮಚೈತನ್ಯ ಮಹಾರಾಜರು ಶಿಷ್ಯನನ್ನು ಉದ್ಧರಿಸಿದ ಒಂದು ಘಟನೆ ಮನನೀಯವಾಗಿದೆ. ಬ್ರಹ್ಮಚೈತನ್ಯರಿಂದ ಮಂತ್ರದೀಕ್ಷೆಯನ್ನು ಪಡೆದಿದ್ದ ಒಬ್ಬಾತ, ದುಸ್ಸಂಗದಿಂದ ದುರ್ವ್ಯಸನಕ್ಕೆ ಬಲಿಯಾದ. ವೇಶ್ಯೆಯೊಬ್ಬಳ ಮೋಹ ಜಾಲದಲ್ಲಿ ಸಿಲುಕಿ, ತನ್ನ ಸಂಪತ್ತನ್ನೆಲ್ಲ ಕಳೆದುಕೊಂಡ. ನೆಂಟರಿಷ್ಟರೂ ಅವನನ್ನು ಬಿಟ್ಟು ದೂರವಾದರು. ಬ್ರಹ್ಮಚೈತನ್ಯರ ಶಿಷ್ಯರೂ, ಪರಿವಾರದವರೂ ಆತನನ್ನು ಹತ್ತಿರ ಸೇರಿಸುತ್ತಿರಲಿಲ್ಲ. ಒಮ್ಮೆ ಗದಗಿನಲ್ಲಿ ಭೀಮರಾಯರ ಮನೆಯಲ್ಲಿ ಬ್ರಹ್ಮ ಚೈತನ್ಯರು ತಂಗಿದ್ದರು. ಆತ ಭೀಮರಾಯರ ಮನೆಯ ಬಾಗಿಲಿನಲ್ಲಿ ಭಿಕಾರಿಯಂತೆ ನಿಂತು ‘ನಾನು ಒಳಗೆ ಬರಬಹುದೆ?’ ಎಂದು ಹೇಳಿ ಕಳುಹಿಸಿದ. ಬ್ರಹ್ಮಚೈತನ್ಯರು ಕೂಡಲೇ ಅವನನ್ನು ಬರಮಾಡಿಕೊಂಡರು. ಆತ ಬಂದವನೇ ಅವರ ಪಾದಕ್ಕೆ ಸಾಷ್ಟಾಂಗವೆರಗಿ ಕೈ ಮುಗಿದು ವಿನಮ್ರ ನಾಗಿ ನಿಂತುಕೊಂಡ. ಆಗ ಬ್ರಹ್ಮಚೈತನ್ಯರು ‘ಜನರು ನಿನ್ನನ್ನು ಬಿಟ್ಟು ಬಿಟ್ಟಿದ್ದರೂ, ನಾನು ನಿನ್ನನ್ನು ಎಂದಿಗೂ ಬಿಡುವುದಿಲ್ಲ’ ಎಂದು ಹೇಳಿದರು. ಈ ಅಭಯ ವಾಕ್ಯಗಳನ್ನು ಆ ಮಹಾತ್ಮ ರಿಂದ ಕೇಳಿದ ಆತ ಬಿಕ್ಕಿಬಿಕ್ಕಿ ಅಳತೊಡಗಿದ. ದುಃಖ ಸ್ವಲ್ಪ ಶಮನವಾದ ಮೇಲೆ ಶ್ರೀಮಹಾ ರಾಜರು ‘ನಿನ್ನ ಪಶ್ಚಾತ್ತಾಪ ಸತ್ಯವಾಗಿದ್ದಲ್ಲಿ, ಆಗಿ ಹೋಗಿರುವ ಪಾಪಕ್ಕೆ ನಾನು ಹೊಣೆಯಾಗು ತ್ತೇನೆ. ಆದರೆ ಪುನಃ ಈ ತರಹದ ಕೃತ್ಯ ಎಂದಿಗೂ ಮಾಡುವುದಿಲ್ಲವೆಂದು ರಾಮನ ಪಾದಗಳಲ್ಲಿ ಕೈಯಿಟ್ಟು ಶಪಥ ಮಾಡು’ ಎಂದರು. ಆತ ಹಾಗೆಯೇ ಶಪಥ ಮಾಡಿದ. ಅವರು ತೋರಿಸಿದ ಪ್ರೀತಿ ಕರುಣೆಗಳಿಂದ ಆತನಲ್ಲಿ ಕೀಳರಿಮೆ ಕರಟಿ ಧೈರ್ಯ ಉಕ್ಕಿತು. ಮುಂದೆ ದೇವರಲ್ಲಿ ಶರಣಾಗಿ ಚೆನ್ನಾಗಿ ಸಾಧನೆಯನ್ನು ಮಾಡಿ ಆಧ್ಯಾತ್ಮಿಕವಾಗಿ ಮುನ್ನಡೆದ.</p>
  <p>ಜೀವನದ ಬಗೆಗಿನ ತಮ್ಮ ದೃಷ್ಟಿಕೋನ ಹಾಗೂ ಸ್ಥೈರ್ಯ–ಇವುಗಳ ಸಹಾಯದಿಂದ ಅಂಧ ಮಹಿಳೆಯೊಬ್ಬರು ಅನಿವಾರ್ಯವನ್ನು ಎದುರಿಸಿದ ಕ್ರಮ, ವಿಧಾನ ಇಲ್ಲಿದೆ.* ದೇವರು, ಅಧ್ಯಾ ತ್ಮದ ವಿಚಾರವನ್ನು ಆಕೆ ಹೇಳಿರದಿದ್ದರೂ, ನಡೆದುಕೊಂಡ ವಿಧಾನ, ವರ್ತನೆಯ ಔನ್ನತ್ಯ, ಆಧ್ಯಾತ್ಮಿಕ ವೀರರ ಚಾರಿತ್ರ್ಯವನ್ನೇ ಹೋಲುತ್ತದೆ.</p>
  <p>ಶ್ರೀಮತಿ ಹ್ಯಾರಿಯೆಟ್ ಅಮೇರಿಕದಿಂದ ಭಾರತೀಯ ಸಂಗೀತ ಅಭ್ಯಸಿಸಲು ಬಂದ ಒಬ್ಬ ಅಂಧಮಹಿಳೆ. ಬಾಲ್ಯದಲ್ಲೇ ಅಪಘಾತವೊಂದರಲ್ಲಿ ದೃಷ್ಟಿಯನ್ನು ಕಳೆದುಕೊಂಡರೂ ಬ್ರೈಲ್ ಭಾಷೆ ಕಲಿತು ಪದವೀಧರೆಯಾದರು. ಲೇಖಕರೊಡನೆ ಮಾತನಾಡುತ್ತ ತಮ್ಮ ತಂದೆತಾಯಿಗಳು ತಮ್ಮ ಅಭಿವೃದ್ಧಿಗೆ ಸಹಕರಿಸಿದ್ದರ ಕುರಿತು ಹೇಳಿದರು:</p>
  <p>‘ನಮ್ಮ ತಂದೆ ತಾಯಿಗಳು ಧೈರ್ಯಸ್ಥರು. ಕುರುಡಿ ಮಗಳ ತಂದೆ ತಾಯಿಗಳಿಗೆ ದೊರಕಬಹು ದಾದ ಅನುಭವಗಳನ್ನು ಅವರು ಹೃತ್ಪೂರ್ವಕವಾಗಿ ಸ್ವಾಗತಿಸಿ, ಈ ಹೊಸ ರೀತಿಯ ಹೊಣೆಗಾರಿ ಕೆಗೆ ಹೊಂದಿಕೊಳ್ಳುತ್ತಾ ಹೋದರು. ಅವರು ನನ್ನನ್ನು ತುಂಬ ಪ್ರೀತಿಯಿಂದ ಮಾತ್ರವಲ್ಲ ತಮ್ಮ ಇತರ ಮಕ್ಕಳಂತೆಯೇ ಕಂಡರು.’</p>
  <p>‘ಅಂದರೆ?’</p>
  <p>‘ಅಂದರೆ, ನಾನು ಕುರುಡಿ, ಅದಕ್ಕಾಗಿ ನನ್ನನ್ನು ವಿಶೇಷವಾಗಿ ಪ್ರೀತಿಸಬೇಕು ಎಂದೇನೂ ಭಾವಿಸಲಿಲ್ಲ, ಅಲ್ಲಿ ಹೋಗಬೇಡ, ಇಲ್ಲಿ ಹೋಗಬೇಡ, ಅದು ಮಾಡಬೇಡ, ಇದು ಮಾಡಬೇಡ ಎಂದು ಎಂದೂ ಹೇಳಲಿಲ್ಲ. ನಾನು ಓಡುತ್ತಿದ್ದೆ, ಈಜುತ್ತಿದ್ದೆ, ಕುಣಿಯುತ್ತಿದ್ದೆ, ಅವರು ಪದೇ ಪದೇ ನನ್ನ ಓಡಾಟ ಆಟಪಾಠಗಳಲ್ಲಿ ತಲೆಹಾಕುತ್ತಿರಲಿಲ್ಲ. ನನ್ನನ್ನು ಸುಮ್ಮನೆ ಗಮನಿಸುತ್ತಿ ದ್ದರು. ತೀರ ಅಗತ್ಯವಾದಾಗ, ನನಗೆ ಏನಾದರೂ ಅಪಾಯವಾಗುತ್ತದೆ ಎಂದು ಕಂಡಾಗ ಮಾತ್ರ ಸಹಾಯ ಮಾಡುವುದಕ್ಕೆ ಬರುತ್ತಿದ್ದರು. ಇದರಿಂದ ನನಗೆ ತುಂಬ ಉಪಕಾರವಾಯಿತು.’</p>
  <p>‘ಹೇಗೆ?’</p>
  <p>‘ನನಗೆ ತುಂಬ ಧೈರ್ಯ ಬಂತು, ನಾನು ಸ್ವಾವಲಂಬಿ ಆದೆ. ನಾನು ಕಣ್ಣು ಕಾಣದವಳು, ನನಗೆ ಏನೋ ಕೊರತೆಯಿದೆ, ನಾನು ಇತರರ ಸಮಕ್ಕೆ ಬರಲಾರೆ ಎಂಬ ಭಾವನೆಯೇ ಬರಲಿಲ್ಲ.’</p>
  <p>‘ನಿಮ್ಮ ಊಟ ಉಪಚಾರ ನಡೆಯುವುದು ಹೇಗೆ?’</p>
  <p>‘ನಾನೇ ಅಡಿಗೆ ಮಾಡಿಕೊಳ್ಳುತ್ತೇನೆ. ನನಗೆ ಅಡುಗೆ ಮಾಡುವುದು ಎಂದರೆ ಪ್ರೀತಿ. ನನ್ನ ತಾಯಿಗೆ ಆಶ್ಚರ್ಯ ಆಗುವಷ್ಟು ಚೆನ್ನಾಗಿ ಅಡುಗೆ ಮಾಡುತ್ತೇನೆ. ಪದಾರ್ಥಗಳ ಡಬ್ಬಗಳನ್ನು, ಪೊಟ್ಟಣಗಳನ್ನು ಮುಟ್ಟಿಯೇ, ಇಂಥದು ಎಂದು ತಿಳಿದುಕೊಳ್ಳುತ್ತೇನೆ. ಕೈಯ ಅಳತೆಯೇ ಅಳತೆ. ಹಾಲು ಕಾದಿದೆ ಎಂಬುದು ಅದರ “ಸೊಂಯ್​” ಶಬ್ದದಿಂದಲೇ ಗೊತ್ತಾಗುತ್ತದೆ. ಇಂಥದು ಬೇಯೋದಕ್ಕೆ ಇಷ್ಟು ಹೊತ್ತುಬೇಕು ಎಂದೂ ಗೊತ್ತು. ಅಷ್ಟು ಹೊತ್ತಾಯಿತು ಎಂದು ನನಗೆ ಕರಾರುವಾಕ್ಕಾಗಿ ಗೊತ್ತಾಗುತ್ತದೆ. ಅಡುಗೆ ನನಗೆ ಸಮಸ್ಯೆಯೇ ಅಲ್ಲ.’</p>
  <p>‘ಹ್ಯಾರಿಯೆಟ್, ನಿಮ್ಮ ಬಗ್ಗೆ ನನಗೆ ಇನ್ನೊಂದು ಆಶ್ಚರ್ಯ–ಸದಾ ನೀವು ಸಂತೋಷವಾಗಿರು ತ್ತೀರಿ. ಮಹಡಿಯ ಮೇಲೆ ನಿಮ್ಮ ಸ್ನೇಹಿತೆಯು ಮನೆಗೆ ಬಂದಾಗಲಂತೂ ನಿಮ್ಮ ನಗುವಿನಿಂದ ಛಾವಣಿ ಹಾರಿಯೇಹೋಗುತ್ತದೆ–ಎಂಬಂತೆ ಕೇಕೆ ಹಾಕುತ್ತೀರಿ. ಈ ಸಂತೋಷಕ್ಕೆ ಕಾರಣ ಏನು?’</p>
  <p>‘ಬೇಕಾದಷ್ಟು! ಹಾಗೇ ಯೋಚನೆ ಮಾಡಿ. ಪ್ರಪಂಚದಲ್ಲಿ ಎಷ್ಟೋ ಜನಕ್ಕೆ ಊಟ ಇಲ್ಲ. ಬಟ್ಟೆಯಿಲ್ಲ, ಮನೆ ಇಲ್ಲ. ನಮಗೆ ಇವೆಲ್ಲ ಇವೆ. ಜೊತೆಗೆ ವಿದ್ಯೆ ಇದೆ, ಬುದ್ಧಿ ಇದೆ. ಇವೆಲ್ಲ ಕಡಿಮೆ ಸಂಪತ್ತು ಎಂದು ಭಾವಿಸುವಿರಾ? ಇದರಿಂದ ನಾವು ಸಂತೋಷವಾಗಿರದೆ, ಬೇರೆ ಯಾವ ರೀತಿ ಇರುವುದು ಸಾಧ್ಯ?’</p>
  <p>‘ನಿಮಗೆ ಕಣ್ಣು ಕಾಣುವುದಿಲ್ಲವಲ್ಲ. ಬೇಸರ ಇಲ್ಲವೇ?’</p>
</html>
