<?xml version="1.0"?>
<html>
  <div>–ಎನ್ನುತ್ತೀರಿ ನೀವು. ಆಧುನಿಕ ಯುಗದ ಸಂಶೋಧನೆಗಳ ಮೂಲಕ ಬೇರೆ ಬೇರೆ ರಾಸಾಯನಿಕ ದ್ರವ್ಯಗಳು ಶರೀರದ ಮೇಲೆ ಉಂಟುಮಾಡುವ ಪರಿಣಾಮಗಳನ್ನು ಪ್ರಯೋಗಗಳಿಂದ ಕರಾರು ವಾಕ್ಕಾಗಿ ತಿಳಿಯಲಾಗಿದೆ. ಈ ‘ದ್ರವ್ಯಗುಣ’ವನ್ನು ಇಲ್ಲವೆನಿಸುವುದು ಅಸಾಧ್ಯ ಎಂಬ ಸಂಶಯ ಸರಿಯಾದುದೆ. ಆದರೆ ನಂಬಿಕೆಯ ಶಕ್ತಿಯನ್ನು ಕುರಿತ ಸಂಶೋಧನೆಗಳೇ ಇಲ್ಲಿ ನಮ್ಮ ಸಹಾ ಯಕ್ಕೆ ಬರುತ್ತಿವೆ ಎಂಬುದನ್ನು ಮುಂದಿನ ವಾಕ್ಯದಲ್ಲಿ ನೀವು ಕಾಣಬಹುದು.</div>
  <p>ಅಮೇರಿಕದ ಬಾಸ್ಟನ್ ನಗರದ ಡಾ. ಬೆನ್ಸನ್ ನಲವತ್ತು ವರ್ಷಗಳ ಕಾಲ ನಡೆಯಿಸಿದ ಸಂಶೋಧನೆಯ ಸಂಕ್ಷಿಪ್ತ ವರದಿಯನ್ನು 1979ನೆಯ ಜೂನ್ 26ನೇ ದಿನಾಂಕದ ಮದರಾಸಿನ ‘ದಿ ಹಿಂದೂ’ ಪತ್ರಿಕೆಯಲ್ಲಿ ಪ್ರಕಟಿಸಿದ್ದರು. ಡಾಕ್ಟರುಗಳ ವ್ಯಕ್ತಿತ್ವ, ಅವರು ನೀಡುವ ಸಲಹೆ ಸೂಚನೆಗಳ ಪ್ರಭಾವ, ರೋಗಿಗಳು ಡಾಕ್ಟರುಗಳಲ್ಲಿ ಇರಿಸಿದ ವಿಶ್ವಾಸ–ಇವುಗಳ ಮಹತ್ವವನ್ನು ಕುರಿತ ಪ್ರಯೋಗಾತ್ಮಕ ಅಧ್ಯಯನದ ವರದಿ ಅದು. ಯಾವ ದ್ರವ್ಯಗುಣವಿಲ್ಲದ ಔಷಧಿಗಳನ್ನು ಸೇವಿಸಿಯೂ ‘ಆ ಮಾತ್ರೆ ಬಹಳ ಒಳ್ಳೆಯ ಕೆಲಸ ಮಾಡುತ್ತದೆ’ ಎಂಬ ಡಾಕ್ಟರುಗಳ ಮಾತನ್ನೇ ನಂಬಿ ರೋಗಮುಕ್ತರಾದವರು ನೂರರಲ್ಲಿ 80 ಮಂದಿ ಎಂದು ವರದಿ ಹೇಳುತ್ತದೆ. ಈ ನಿರುಪ ಯುಕ್ತ ಔಷಧಿಗಳನ್ನು ಸೇವಿಸಿಯೇ ಎದೆನೋವು, ಹೃದಯ ರೋಗಗಳಿಂದಲೂ ಪಾರಾಗಿದ್ದಾರೆ ಎಂಬುದು ವರದಿ ತಿಳಿಸುವ ಇನ್ನೊಂದು ತಥ್ಯ.</p>
  <p>ವೈದ್ಯಕೀಯ ಉಪಚಾರಗಳಲ್ಲಿ ದೃಢನಂಬಿಕೆಯ ಸತ್ಪರಿಣಾಮವನ್ನು ಕುರಿತ ಉಪಯೋಗ ಉಪಕಾರ ವೈದ್ಯರುಗಳಿಗೆ ಹಿಂದಿನಿಂದಲೂ ತಿಳಿದ ವಿಚಾರವೇ. ಆದರೆ ಸಂಶೋಧಕರು ‘ಈ ನಂಬಿಕೆಯ ಶಕ್ತಿಯಿಂದ ಉಂಟಾಗುವ ಉಪಕಾರ ತಾವು ನಿರೀಕ್ಷಿಸಿದ್ದಕ್ಕಿಂತ ಹೆಚ್ಚಾಗಿದೆ. ತಮ್ಮ ಊಹೆಗೆ ಮೀರಿ ಫಲ ನೀಡಿದೆ’ ಎನ್ನುತ್ತಾರೆ.</p>
  <p>ಬಾಸ್ಟನ್ನಿನ ಬೆತ್ ಇಸ್ರೇಲ್ ಆಸ್ಪತ್ರೆಯ ಡಾ. ಹರ್ಬಟ್R ಬೆನ್ಸನ್ ಅವರ ಸಂಶೋಧನೆ ಯನ್ನು ‘ನ್ಯೂ ಇಂಗ್ಲೆಂಡ್ ಜರ್ನಲ್ ಆಫ್ ಮೆಡಿಸನ್’ನಲ್ಲಿ ಪ್ರಕಟಿಸಲಾಗಿದೆ. ಹೃದಯಕ್ಕೆ ಅತ್ಯಂತ ಕಡಿಮೆ ರಕ್ತ ತಲುಪುವ ಕಾರಣದಿಂದ ಬರುವ ಎದೆ ನೋವು ‘ಅಂಜೈನಾ’ ರೋಗಕ್ಕೆ ಮೊದಲು ಡಾಕ್ಟರುಗಳು ನೀಡುತ್ತಿದ್ದ ಔಷಧಿಗಳನ್ನು ಸಂಶೋಧಕರು ಪುನಃ ಪರಿಶೀಲಿಸಿದರು.</p>
  <p>ಈಗಿನ ವೈದ್ಯಕೀಯ ಉಪಚಾರದ ಕ್ರಮದಂತೆ ಮೂರು ವಿಧದ ಔಷಧಗಳೂ ಎರಡು ಶಸ್ತ್ರ ಚಿಕಿತ್ಸೆಗಳೂ ಈ ರೋಗಕ್ಕೆ ಉಪಕಾರಿಯಾಗಲಿಲ್ಲ. ವ್ಯರ್ಥವೇ ಆಯಿತು. ಆದರೆ ಹಿಂದೆ ವೈದ್ಯರು ಗಳು ನೀಡುತ್ತಿದ್ದ ಔಷಧಗಳ ಪರಿಣಾಮ ಉತ್ತಮವಾಗಿತ್ತು.</p>
  <p>ಒಂದು ಸಾವಿರದ ನೂರ ಹದಿನೇಳು ರೋಗಿಗಳನ್ನು ಕುರಿತ ಅಧ್ಯಯನದಲ್ಲಿ ಸುಮಾರು ನೂರ ಹದಿಮೂರು ಕೇಸುಗಳನ್ನು ವೈದ್ಯರು ಪರಿಶೀಲಿಸಿದ್ದರು. ನಿಷ್ಪ್ರಯೋಜಕ ಔಷಧಗಳನ್ನು ಸೇವಿಸಿ ನೂರರಲ್ಲಿ ಸುಮಾರು ಎಂಬತ್ತೆರಡು ಮಂದಿ ಗುಣಮುಖರಾದರು.</p>
  <p>ಔಷಧಕ್ಕಿಂತಲೂ ವೈದ್ಯರ ಉತ್ಸಾಹ, ಪ್ರೀತಿ ಮತ್ತು ಕಳಕಳಿ, ವಿಶ್ವಾಸಾರ್ಹ ನಡವಳಿಕೆ ರೋಗಿಗಳ ನೋವನ್ನು ಕಡಿಮೆ ಮಾಡಿದ್ದೆಂದು ಸಂಶೋಧಕರು ನಿರ್ಧರಿಸಿದರು. ಡಾ. ಬೆನ್ಸನ್ ಶೇಕಡಾ 82ರಷ್ಟು ನಂಬಿಕೆಯಿಂದಲೇ ಗುಣ ಹೊಂದಿದವರು ಎಂದರೆ ಬಹಳ ಹೆಚ್ಚಿನ ಸಂಖ್ಯೆ ಎಂದು ಆಶ್ಚರ್ಯದಿಂದ ಉದ್ಗರಿಸುತ್ತಾರೆ. ಆದರೆ ನಾಲ್ಕು ದಶಕಗಳಿಂದಲೂ ಬೇರೆ ಬೇರೆ ಕಡೆ ಗಳಲ್ಲಿ ನಡೆದ ಹಲವಾರು ಸಂಶೋಧನೆಗಳಿಂದ ‘ನಂಬಿಕೆಯ ಬಗೆಗಿನ ಈ ಸತ್ಯ’ ಒಂದೇ ರೀತಿ ಯಾಗಿರುವುದು ಕಂಡುಬಂದಿದೆ ಎನ್ನುತ್ತಾರೆ!</p>
  <p>ಹದಿನಾರನೇ ಶತಮಾನದ ಜರ್ಮನ್ ದೇಶದ ಪ್ರಸಿದ್ಧ ವೈದ್ಯ ಪೆರಾಸಲ್ಸಸ್ ಎಂಬಾತ ನಂಬಿಕೆ ಯಿಂದಲೇ ಎಲ್ಲ ರೋಗಗಳನ್ನೂ ಗುಣಪಡಿಸಬಹುದು ಎಂದಿದ್ದನಂತೆ. ಆದರೆ ಎಲ್ಲರಿಗೂ ಈ ದೃಢನಂಬಿಕೆ ಸಾಧ್ಯವೆಂದಲ್ಲ. ಅಭ್ಯಾಸ ತರಬೇತಿಗಳಿಂದ ಅಸಾಧ್ಯವೆಂದೂ ಅಲ್ಲ. ಔಷಧಗಳ ಪ್ರಭಾವ ಇಲ್ಲವೆಂದೂ ಅಲ್ಲ. ಸಂಶಯರಹಿತ ದೃಢನಂಬಿಕೆಯ ಅದ್ಭುತ ಶಕ್ತಿಯನ್ನು ಕುರಿತು ಮಾತ್ರ ಇಲ್ಲಿ ಹೇಳಹೊರಟದ್ದು.</p>
  <div>ವಶ್ಯಸುಪ್ತಿಯಲ್ಲಿ ಮನೋಲೀಲೆ</div>
  <p>ಕೆಲವೊಂದು ಯೋಚನೆಗಳನ್ನು ಮನುಷ್ಯರ ಒಳಮನಸ್ಸು ಸಂಪೂರ್ಣವಾಗಿ ಸ್ವೀಕರಿಸಿದರೆ, ಆ ಯೋಚನೆಗಳಿಗೆ ಸತ್ಯದ ಆಧಾರವಿರದೆ ಅವು ಕೇವಲ ಕಲ್ಪಿತವಾಗಿದ್ದರೂ ಮನಸ್ಸು ಯಥಾರ್ಥ ವನ್ನು ಕಂಡು ಪ್ರತಿಕ್ರಿಯೆ ತೋರಿಸುವಂತೆಯೇ ವರ್ತಿಸುತ್ತದೆ! ಈ ಸಂಗತಿಯನ್ನು ವಶ್ಯಸುಪ್ತಿ ಗೊಳಗಾದವರಲ್ಲೆಲ್ಲ ನಾವು ಸ್ಪಷ್ಟವಾಗಿ ಮನಗಾಣಬಹುದು. ಡಾ. ಸಾಲಿಗ್ಮ್ಯಾನ್ ತಮ್ಮ ಒಂದು ಬರಹದಲ್ಲಿ ಪ್ರಯೋಗಾತ್ಮಕ ಅನುಭವವನ್ನು ನೀಡಿದ್ದಾರೆ. ವಶ್ಯಸುಪ್ತಿಗೊಳಗಾದ ವ್ಯಕ್ತಿಯನ್ನು ಉದ್ದೇಶಿಸಿ ಕಾದ ಕಬ್ಬಿಣದಿಂದ ಅವನ ತೋಳನ್ನು ಮುಟ್ಟಲಾಗುತ್ತಿದೆ ಎಂದೂ, ಬೊಕ್ಕೆ ಏಳುವು ದೆಂದೂ ಹೇಳಿದರು. ನಿಜವಾಗಿಯೂ ಡಾ. ಹೇಡ್ ಫೀಲ್ಡ್ ಆತನನ್ನು ಬೆರಳಿನಿಂದ ಮುಟ್ಟಿದ್ದು, ಕಾದ ಕಬ್ಬಿಣದಿಂದಲ್ಲ. ಆದರೆ ಅವನು ಸುಟ್ಟ ನೋವಿನಿಂದ ನರಳುವಂತೆಯೇ ನರಳಿದ. ಸುಪ್ತಸ್ಥಿತಿಯಲ್ಲಿದ್ದ ಆತನ ತೋಳಿಗೆ ಬ್ಯಾಂಡೇಜ್ ಕಟ್ಟಿದ್ದರು. ಆರು ಘಂಟೆಗಳ ನಂತರ ಬ್ಯಾಂಡೇಜನ್ನು ಬಿಚ್ಚಿದಾಗ ಡಾ. ಹೇಡ್ ಫೀಲ್ಡ್ ಮುಟ್ಟಿದ ಜಾಗದಲ್ಲಿ ಒಂದು ಬೊಕ್ಕೆ ಎದ್ದಿತ್ತು. ಮಧ್ಯೆ ಬಿಳಿಯ ಸತ್ತ ಚರ್ಮ. ಕೆಳಭಾಗದಲ್ಲಿ ಸ್ವಲ್ಪ ದ್ರವ ಕಾಣಿಸಿತು. ಬೊಕ್ಕೆಯು ಬೆಳೆಯುತ್ತ ಹೋಗಿ ಮರು ದಿನದ ಹೊತ್ತಿಗೆ ಬಹಳಷ್ಟು ನೀರಿನಂತಹ ದ್ರವ ಸೇರಿಕೊಂಡು ಶಾಖದಿಂದಲೇ ಉಂಟಾದ ಬೊಕ್ಕೆಯಂತೆ ಕಂಡುಬಂದಿತು. ಈ ಪ್ರಯೋಗವನ್ನೇ ತಜ್ಞರ ಎದುರಿನಲ್ಲಿ ಮತ್ತೊಮ್ಮೆ ಮಾಡಿ ನೋಡಿದಾಗಲೂ ಪರಿಣಾಮ ಒಂದೇ ಆಗಿತ್ತು.</p>
  <p>ಸುಪ್ತಿಗೊಳಗಾದವನ ತೋಳನ್ನು ಕೆಂಪಾಗಿ ಕಾದ ಸ್ಟೀಲಿನ ತುಂಡಿನಿಂದ ಸ್ಪರ್ಶಿಸಿ, ಬೆರಳಿನಿಂದ ಮುಟ್ಟಿದ್ದೆಂದು ಹೇಳಿ ಏನೂ ನೋವಿರುವುದಿಲ್ಲವೆಂದು ಹೇಳಿದರು. ಚರ್ಮವನ್ನು ಮುಟ್ಟಿ ದಾಗಲೂ ಅನಂತರವೂ ನೋವಿನ ಯಾವ ಪ್ರತಿಕ್ರಿಯೆಯನ್ನೂ ಆತ ತೋರಲಿಲ್ಲ. ಹಿಂದಿನ ಬೊಕ್ಕೆಯಲ್ಲಿ ಕಂಡು ಬಂದ ರಕ್ತರಹಿತ ದ್ರವಾಂಶ ಅಲ್ಲಿ ತೋರಿಬರಲಿಲ್ಲ. ಕಾದ ಸ್ಟೀಲಿನ ತುಂಡಿ ನಿಂದ ಮುಟ್ಟಿದ ಜಾಗದಲ್ಲಿ ಒಂದು ಸಣ್ಣ ಕೆಂಪು ವೃತ್ತ ಉಂಟಾಗಿತ್ತು. ಅದು ನೋವನ್ನುಂಟು ಮಾಡಲಿಲ್ಲ. ಮಾತ್ರವಲ್ಲ ಬಹುಬೇಗನೇ ವಾಸಿಯೂ ಆಯಿತು!</p>
  <p>ಭಾರ ಎತ್ತುವ ಪ್ರಸಿದ್ಧ ಚಾಂಪಿಯನ್ ಒಬ್ಬನನ್ನು ಸುಪ್ತ ನಿದ್ರೆಗೊಳಪಡಿಸಿ ‘ಎಷ್ಟು ಪ್ರಯತ್ನಿ ಸಿದರೂ ಮೇಜಿನ ಮೇಲಿರುವ ಪೆನ್ಸಿಲನ್ನು ಎತ್ತಲು ನಿನಗೆ ಸಾಧ್ಯವಿಲ್ಲ’ ಎಂಬ ಸೂಚನೆ ನೀಡಿ ದರು. ನಾನೂರು ಪೌಂಡ್ ಭಾರದ ವಸ್ತುವನ್ನು ಲೀಲಾಜಾಲವಾಗಿ ಎತ್ತುವ ಆತ ಪ್ರಯತ್ನಿಸಿ ಹೋರಾಡಿದರೂ ಈಗ ಒಂದು ಪೆನ್ಸಿಲನ್ನೂ ಎತ್ತಲಾರದಾದ. ಅವನ ಒಳಮನಸ್ಸು ತಜ್ಞನ ಸೂಚನೆಯನ್ನು ಸಂಪೂರ್ಣ ಸ್ವೀಕರಿಸಿ ಅಂತೆಯೇ ವರ್ತಿಸುವಂತೆ ಪ್ರಭಾವ ಬೀರಿತು!</p>
  <p>ಹಾಗಾದರೆ ಸುಪ್ತಾವಸ್ಥೆಯಲ್ಲಿರುವ ಆತನು ದುರ್ಬಲನಾದನೆಂದರ್ಥವೇ? ಅಲ್ಲ. ಅವನಲ್ಲಿ ಮೊದಲಿನಷ್ಟೆ ಬಲ ಇತ್ತು. ಆದರೆ ಅದನ್ನು ಸರಿಯಾಗಿ ಅರಿತುಕೊಳ್ಳದೇ ತನಗೆ ತಾನೇ ವಿರೋಧ ವಾಗಿ ವರ್ತಿಸುವಂತಾಯಿತು! ಇತ್ತ ಸ್ವಶಕ್ತಿಯಿಂದ ನರಗಳನ್ನು ಬಿಗಿಗೊಳಿಸಿ ಪೆನ್ಸಿಲನ್ನು ಎತ್ತಲು ಪ್ರಯತ್ನಿಸುತ್ತಿರುತ್ತಾನೆ, ಆದರೆ ‘ಎತ್ತಲು ಸಾಧ್ಯವಿಲ್ಲ’ ಎಂಬ ಸೂಚನೆ ಪ್ರಬಲ ಪರಿಣಾಮಕಾರಿ ಯಾಗಿ ಕೆಲಸ ಮಾಡಿಬಿಡುತ್ತದೆ. ತನ್ನ ನಿಜವಾದ ಶಕ್ತಿಯನ್ನು ವ್ಯಕ್ತಗೊಳಿಸದಂತೆ ಇಲ್ಲಿ ಆ ನಿಷೇಧಾತ್ಮಕ ಸೂಚನೆ ಕೆಲಸಮಾಡಿ ಸೋಲನ್ನು ತಂದಿತೆಂಬುದನ್ನು ಗಮನಿಸಬೇಕು.</p>
  <p>ಸಭೆಯಲ್ಲಿ ಮಾತನಾಡಲು ಅಂಜುವ, ಸಭಾಕಂಪದಿಂದ ನರಳುವ ವ್ಯಕ್ತಿಯನ್ನು ಸುಪ್ತಾವಸ್ಥೆಗೆ ಕೊಂಡೊಯ್ದು ‘ನೀನು ಚೆನ್ನಾಗಿ ಸಲೀಸಾಗಿ ಮಾತನಾಡುತ್ತಿ’ ಎಂಬ ಸೂಚನೆಯನ್ನು ತಜ್ಞ ನೀಡಿದ. ಸುಪ್ತಾವಸ್ಥೆಯಲ್ಲೇ ಎದ್ದುನಿಂತು ಆತ ನಿರ್ಭೀತಿಯಿಂದ ಮಾತನಾಡಿ ತಾನೂ ಚಕಿತನಾಗಿ ಎಲ್ಲ ರನ್ನೂ ಬೆರಗುಗೊಳಿಸಿದ. ಸಾಮಾನ್ಯ ಸ್ಥಿತಿಯಲ್ಲಿ ಜಟಿಲವಾದ ಗಣಿತದ ಸಮಸ್ಯೆಯೊಂದನ್ನು ಬಿಡಿ ಸಲು ಒಂದು ಗಂಟೆ ಬೇಕಿತ್ತು. ಸೂಚನೆಯ ನಂತರ ಒಬ್ಬಾತ ಅದನ್ನು ಇಪ್ಪತ್ತು ನಿಮಿಷಗಳಲ್ಲೇ ಮುಗಿಸಲು ಸಮರ್ಥನಾದ! ಈ ಮಾತುಗಾರಿಕೆಯಾಗಲಿ, ಗಣಿತಜ್ಞತೆಯಾಗಲಿ ವಶ್ಯಸುಪ್ತಿಯ ತಜ್ಞನನ್ನು ನೋಡುವ ಮೊದಲೇ ಆ ವ್ಯಕ್ತಿಗಳಲ್ಲಿತ್ತು. ಅದು ತಜ್ಞನ ಮಾಂತ್ರಿಕ ಶಕ್ತಿ ಅಥವಾ ಪವಾಡಶಕ್ತಿಯಾಗಿರಲಿಲ್ಲ. ತನ್ನಲ್ಲಡಗಿದೆ ಎಂಬ ನಂಬಿಕೆ ಆ ವ್ಯಕ್ತಿಗಳಲ್ಲಿರಲಿಲ್ಲ ಅಷ್ಟೆ. ನಿಷೇಧಾ ತ್ಮಕ ಭಾವನೆಗಳಿಂದ ಅದನ್ನು ಭದ್ರವಾಗಿ ಮುಚ್ಚಲಾಗಿತ್ತು. ತಜ್ಞನು ಆ ಮುಚ್ಚಳವನ್ನು ದೂರ ಸರಿಯುವಂತೆ ಮಾಡಿದ.</p>
  <p>ಬಾಲ್ಯದಿಂದಲೇ ನಿಷೇಧಮಯ ತರಬೇತಿ, ವಾತಾವರಣಗಳಿದ್ದರೂ ಕೆಲವೇ ಕೆಲವು ಕೈಬೆರಳಣಿ ಕೆಯ ಮೇಧಾವಿಗಳು ಅದನ್ನು ಮೀರಿ ಮೇಲೇಳುವಂಥ ಆತ್ಮವಿಶ್ವಾಸವನ್ನು ಮೈಗೂಡಿಸಿಕೊಂಡಿ ರುತ್ತಾರೆ. ಆ ಆತ್ಮವಿಶ್ವಾಸವೇ ಅಡಗಿರುವ ಅಪಾರ ಶಕ್ತಿಯನ್ನು ವ್ಯಕ್ತಗೊಳಿಸುವ ಕೀಲಿಕೈ.</p>
  <p>ಸುಳ್ಳಾದರೂ ಯಾವುದನ್ನು ಮನಸ್ಸು ಸತ್ಯವೆಂದು ನಿಸ್ಸಂಶಯವಾಗಿ ಸ್ವೀಕರಿಸುವುದೋ, ಅಂತೆಯೇ ವರ್ತಿಸುವುದು ಎಂಬುದು ಮೇಲಿನ ಘಟನೆಯಿಂದ ಸ್ಪಷ್ಟ. ನಮ್ಮ ಹೊರಮನಸ್ಸು ಕೆಲಸ ಮಾಡದೇ ವಶ್ಯಸುಪ್ತಿಯಂಥ ವಿಶ್ರಾಂತ ಸ್ಥಿತಿಯಲ್ಲಿದ್ದಾಗ ನಿಷೇಧಾತ್ಮಕ ಯೋಚನೆಗಳು ಮನಸ್ಸಿನ ಆಳವನ್ನು ಪ್ರವೇಶಿಸಿದರೆ ಅವು ಎಂಥ ಪ್ರಭಾವ ಬೀರಬಲ್ಲವು! ಎಂಥ ಪ್ರಮಾದ ವನ್ನುಂಟುಮಾಡಬಲ್ಲವು! ಎಂಬುದನ್ನು ಮೇಲಿನ ಘಟನೆಯ ಆಧಾರದಿಂದ ಕಲ್ಪಿಸಿಕೊಳ್ಳ ಬಹುದು. ಸಾಮಾನ್ಯವಾಗಿ ಪ್ರಕೃತಿಯ ರಕ್ಷಣೆ ನಮಗಿದೆ. ನಮ್ಮ ಹೊರ ಮನಸ್ಸು ಚಟುವಟಿಕೆ ಯಿಂದಿದ್ದಾಗ ಯಾವುದೇ ನೂತನ ಸೂಚನೆಯನ್ನಾಗಲಿ, ಅಭಿಪ್ರಾಯವನ್ನಾಗಲಿ ಥಟ್ಟನೆ ಸ್ವೀಕರಿ ಸುವುದಿಲ್ಲ. ಯೋಚಿಸಿ, ವಿಮರ್ಶಿಸಿ ತನ್ನ ಹಿಂದಿನ ಅನುಭವಗಳೊಡನೆ ಹೋಲಿಸಿ, ಸಾವಕಾಶ ವಾಗಿ ಸ್ವೀಕರಿಸುತ್ತದೆ. ಇಲ್ಲವಾದರೆ ನಮ್ಮ ಪ್ರತಿಯೊಂದು ಭಯ ಸಂಶಯಗಳೂ ಕಾರ್ಯ ರೂಪಕ್ಕೆ ಬರುತ್ತಿದ್ದವು. ‘ನನಗೆ ಜ್ವರ ಬರುತ್ತಿದೆ’, ‘ನಾನು ದುರ್ಬಲನಾಗುತ್ತಿದ್ದೇನೆ’ ಎಂಬಂಥ ಯೋಚನೆಗಳನ್ನು ಬಹುಬೇಗನೇ ಸುಪ್ತಮನಸ್ಸು ಕಾರ್ಯತಃ ಮಾಡಿ ತೋರಿಸುತ್ತಿತ್ತು. ಆದರೆ ನಮ್ಮ ಎಚ್ಚರದ ಮನಸ್ಸು ಒಂದೇ ಯೋಚನೆಯನ್ನು ತೀವ್ರ ಭಾವೋದ್ವೇಗದಿಂದ, ಭಯದಿಂದ ಮೆಲುಕಾಡುತ್ತಿದ್ದರೆ ಸುಪ್ತಮನಸ್ಸು ಅದನ್ನು ಬಹುಬೇಗನೇ ಕಾರ್ಯಗತಗೊಳಿಸುತ್ತದೆ!</p>
  <p>ಮಕ್ಕಳಲ್ಲಿ ಹೊರಮನಸ್ಸು ಬಲಿಯುವುದಕ್ಕೆ ಮೊದಲೇ ನಿಷೇಧಾತ್ಮಕ ಸೂಚನೆಗಳನ್ನಿತ್ತರೆ ಅವು ವಶ್ಯಸುಪ್ತಿಯಲ್ಲಿ ನೀಡಿದ ಸೂಚನೆಯಂತೆಯೇ ಹೆಚ್ಚು ಕಡಿಮೆ ಕೆಲಸ ಮಾಡಿಯಾವು! ಆದುದ ರಿಂದಲೇ ಮಕ್ಕಳನ್ನು ತಿದ್ದುವವರು ಎಷ್ಟೊಂದು ಜಾಗರೂಕರಾಗಿರಬೇಕು! ಅವರ ಭವಿಷ್ಯದ ಬುನಾದಿಯ ಇಟ್ಟಿಗೆಗಳು ಬಿರುಕು ಬಿಡದಂತೆ ನೋಡಿಕೊಳ್ಳಬೇಕು. ವ್ಯಕ್ತಿಯನ್ನು ಮಾತ್ರವಲ್ಲ, ಒಂದು ಜನಾಂಗವನ್ನೇ ದುರ್ಬಲಗೊಳಿಸುವ ಅಥವಾ ಸಶಕ್ತವನ್ನಾಗಿಸುವ ಮೂಲಸೂತ್ರವಿಲ್ಲಿದೆ ಯಲ್ಲವೇ?</p>
  <p>‘ಹಗಲೂರಾತ್ರಿ ಒಬ್ಬಾತ, ಅಯ್ಯೋ! ನಾನು ದೀನ, ದುಃಖಿ, ಯಾವುದಕ್ಕೂ ಪ್ರಯೋಜನವಿಲ್ಲ ದವನು’ ಎಂದು ಯೋಚಿಸುತ್ತಿದ್ದರೆ ಅವನು ನಿಜವಾಗಿಯೂ ನಿಷ್ಪ್ರಯೋಜಕನೇ ಆಗುತ್ತಾನೆ. ಅಯೋಗ್ಯ ಎಂದು ಭಾವಿಸುತ್ತಿದ್ದರೆ ಅಯೋಗ್ಯನೇ ಆಗುತ್ತಾನೆ. ‘ನಾವೆಲ್ಲ ಭಗವಂತನ ಮಕ್ಕಳು ಅನಂತಾತ್ಮನ ಅಥವಾ ಪರಂಜ್ಯೋತಿಯ ಕಿಡಿಗಳು. ನಾವು ಹೇಗೆ ಅಯೋಗ್ಯರಾಗಬಲ್ಲೆವು? ನಮ್ಮಿಂದ ಯಾವ ಕಾರ್ಯವೂ ಅಸಾಧ್ಯವಲ್ಲ. ಮಾನವನು ಏನನ್ನು ಬೇಕಾದರೂ ಸಾಧಿಸಬಲ್ಲ. ಈ ವಿಷಯವನ್ನು ಎಂದೂ ಮರೆಯಬೇಡಿ’ ಎಂದರು ಸ್ವಾಮಿ ವಿವೇಕಾನಂದರು.</p>
  <p>‘ನಿಮ್ಮಪುರಾಣಗಳಲ್ಲಿ ಬರುವ ಮೂವತ್ತಮೂರು ಕೋಟಿ ದೇವರನ್ನು ನೀವು ನಂಬಿದರೂ ನಿಮ್ಮಲ್ಲಿ ನಿಮಗೆ ವಿಶ್ವಾಸವಿರದಿದ್ದರೆ ನಿಮಗೆ ಮುಕ್ತಿ ಇಲ್ಲ. ನಿಮ್ಮಲ್ಲಿ ನಿಮಗೆ ಶ್ರದ್ಧೆ ಅಥವಾ ವಿಶ್ವಾಸವಿರಲಿ, ಆ ಶ್ರದ್ಧೆಯ ಅಡಿಗಲ್ಲಿನ ಮೇಲೆ ನಿಂತು ಬಲಾಢ್ಯರಾಗಿ. ನಮಗಿಂದು ಬೇಕಾಗಿರು ವುದು ಶ್ರದ್ಧೆ.’</p>
  <p>‘ವ್ಯಕ್ತಿಯೇ ಆಗಲಿ ಜನಾಂಗವೇ ಆಗಲಿ ಶ್ರದ್ಧೆಯನ್ನು ಕಳೆದುಕೊಂಡರೆ ನಾಶ ಸಮೀಪಿಸಿದಂತೆ’ ಎಂದೂ ಹೇಳಿದ್ದರವರು.</p>
  <div>ರಕ್ತದಲ್ಲೇ ರಚನಾತ್ಮಕತೆ!</div>
  <p>ಜಪಾನ್ದೇಶದಲ್ಲಿ ಮಕ್ಕಳಿಗೆ ಪ್ರಾಥಮಿಕ ಶಾಲೆಯನ್ನು ಸೇರಿದ ಮೊದಲ ದಿನದಿಂದಲೇ ತಮ್ಮ ದೇಶದ ಮಹಿಮೆಯನ್ನು ಬೋಧಿಸುತ್ತಾರೆಂದು ಜಪಾನ್ ದೇಶವನ್ನು ಸಂದರ್ಶಿಸಿ ಬಂದ ಹಿರಿಯರು ಹೇಳಿದರು. ತಮ್ಮ ದೇಶದ ಮಹಿಮರ ಮಹಾನುಭಾವರ ಬಗೆಗೆ, ಸಂಸ್ಕೃತಿಯ ಬಗೆಗೆ, ತಮ್ಮ ಪೂರ್ವಜರು ಸಾಧಿಸಿ ಸಂಪಾದಿಸಿದ ದಕ್ಷತೆ, ಶಕ್ತಿ ಸಾಮರ್ಥ್ಯಗಳ ಬಗೆಗೆ ಗೌರವ ಆದರ ಗಳನ್ನು ಉಂಟುಮಾಡುವಂಥ, ಸ್ವಾಭಿಮಾನ, ಸ್ವಜನಾಭಿಮಾನ, ಸ್ವದೇಶಾಭಿಮಾನಗಳನ್ನುಂಟು ಮಾಡುವಂಥ ಸಂಗತಿಗಳನ್ನು ಮಕ್ಕಳು ಚೆನ್ನಾಗಿ ತಿಳಿದುಕೊಳ್ಳುತ್ತಾರೆ. ತಾವು ಎಷ್ಟು ಶ್ರೇಷ್ಠ ಜನಾಂಗಕ್ಕೆ ಸೇರಿದವರೆಂದರೆ ದೇವರೇ ತಮ್ಮನ್ನು ವಿಶೇಷವಾಗಿ ಪ್ರೀತಿಸುತ್ತಾನೆ! ಸೂರ್ಯದೇವನ ಬೆಳಕಿನ ಕಿರಣಗಳು ದಿನವೂ ಮೊತ್ತಮೊದಲು ತಮ್ಮ ದೇಶದ ಮೇಲೇ ಬೀಳುತ್ತಿರುವುದು ಆ ಪ್ರೀತಿಯ ಸಂಕೇತ! ಜಗತ್ತಿನಲ್ಲೇ ತಮ್ಮದು ಅಗ್ರಮಾನ್ಯ ದೇಶ! ತಾವು ಉನ್ನತಮಟ್ಟದ ಜನಾಂಗ! ಉದಯರವಿಯ ನಾಡಿನವರು! ಈ ಭಾವನೆಗಳನ್ನು ಬಾಲ್ಯದಲ್ಲೇ ಮಕ್ಕಳ ಮನಸ್ಸಿನಲ್ಲಿ ಸರಿಯಾಗಿ ಬಿಂಬಿಸುತ್ತಾರೆ. ಅದು ಅವರ ಸ್ವವ್ಯಕ್ತಿತ್ವ ಚಿತ್ರದಲ್ಲಿ ನೆಲೆನಿಂತು ಎಂಥ ರಚನಾತ್ಮಕ ಕಾರ್ಯಕ್ಕೆ ಒಂದು ಜನಾಂಗವನ್ನೇ ಪ್ರೇರಿಸಿದೆ ಎಂಬುದು ಇಂದು ಎಲ್ಲರ ಕಣ್ಣಿಗೂ ಕಾಣಿಸುವ ಸಂಗತಿ. ಕಾಯಕ ಪ್ರೇಮ, ಉದ್ಯಮಶೀಲತೆ, ಸಹಕಾರ ಭಾವನೆ, ಪ್ರತಿಯೊಂದು ಕ್ಷೇತ್ರದಲ್ಲೂ ಪರಿಪೂರ್ಣತೆಯನ್ನು ಮುಟ್ಟುವ ಹಂಬಲ, ಅಪಾರವಾದ ದೇಶಪ್ರೇಮ–ಇವುಗಳನ್ನು ಬಾಲ್ಯ ದಿಂದಲೇ ಮೈಗೂಡಿಸಿಕೊಂಡ ಆ ಪುಟ್ಟದೇಶ ನಾನಾ ತೆರನಾದ ನೈಸರ್ಗಿಕ ಪರಿಮಿತಿಗಳನ್ನು ದಾಟಿ ಜಗತ್ತಿನ ಮುಂದುವರಿದ ಮಹಾರಾಷ್ಟ್ರಗಳಿಗೆ ಎಲ್ಲ ಕ್ಷೇತ್ರಗಳಲ್ಲೂ ಪಂಥಾಹ್ವಾನ ನೀಡಬಲ್ಲ ಅಗ್ರಸ್ಥಾನವನ್ನು ಸಂಪಾದಿಸಿದೆಯಲ್ಲವೆ?</p>
  <div>ದೌರ್ಬಲ್ಯದ ದಾರ್ಶನಿಕರು</div>
  <p>ಕಳೆದ ಶತಮಾನಗಳಲ್ಲಿ ನಮ್ಮ ದೇಶದ ಮಕ್ಕಳು ಪಡೆಯುವ, ಸಾಮ್ರಾಜ್ಯಶಾಹಿಗಳು ರೂಪಿ ಸಿದ ಶಿಕ್ಷಣವನ್ನು ಕುರಿತು ಸ್ವಾಮಿ ವಿವೇಕಾನಂದರು ಹೀಗೆಂದಿದ್ದರು: ‘ನೀವು ಪಡೆಯುವ ಶಿಕ್ಷಣದಲ್ಲಿ ಕೆಲವೊಂದು ಗುಣಗಳಿವೆ. ಆದರೆ ಅದರಿಂದಾಗುವ ಅಪಕಾರದ ಪ್ರಮಾಣ ಎಷ್ಟು ಹೆಚ್ಚಿದೆ ಎಂದರೆ ತಕ್ಕಡಿಯ ಒಂದು ತಟ್ಟೆಯಲ್ಲಿ ಒಳ್ಳೆಯ ಅಂಶದ ಭಾರವೇ ಇಲ್ಲವೆನ್ನುವಂತಾ ಗಿದೆ. ಮಗುವನ್ನು ಶಾಲೆಗೆ ಕರೆದೊಯ್ದಾಗ ಮೊದಲು ಅದು ಕಲಿಯುವುದು ತನ್ನ ತಂದೆ ಒಬ್ಬ ಮೂರ್ಖ ಎಂದು, ಎರಡನೆಯದೇ ತನ್ನ ಅಜ್ಜ ಹುಚ್ಚ ಎಂದು, ಮೂರನೆಯದೆ ತನ್ನ ಗುರುಗಳೆಲ್ಲ ಮೋಸಗಾರರೆಂದು, ನಾಲ್ಕನೆಯದೇ ತನ್ನ ದೇಶದ ಪವಿತ್ರ ಗ್ರಂಥಗಳೆಲ್ಲ ಸುಳ್ಳು, ಮೂಢನಂಬಿಕೆ ಗಳ ಕಂತೆ ಎಂದು. ಐದನೆಯದೇ ತಾವೆಲ್ಲ ಕೆಲಸಕ್ಕೆ ಬಾರದವರು, ತಮ್ಮ ದೇಶದಲ್ಲಿ ಮಹಾವ್ಯಕ್ತಿ ಗಳೇ ಹುಟ್ಟಿಲ್ಲ ಎಂದು. ಹೀಗೆ ಬೆಳೆದ ಹುಡುಗನೊಬ್ಬ 16ನೆ ವಯಸ್ಸಿನ ಹೊತ್ತಿಗೆ ಶಕ್ತಿ ಉತ್ಸಾಹ ಗಳಿಲ್ಲದ ನಿಷೇಧಾತ್ಮಕ ಭಾವನೆಗಳ ಮುದ್ದೆಯಾಗುತ್ತಾನೆ. ನಿಷೇಧಾತ್ಮಕ ವಿದ್ಯಾಭ್ಯಾಸ ಅಥವಾ ನಿಷೇಧಮಯ ಭಾವನೆಗಳ ಮೇಲೆ ನಿಂತ ಯಾವುದೇ ತರಬೇತಿ ಸಾವಿಗಿಂತಲೂ ಭಯಾನಕ.’</p>
  <p>ಭಾರತದ ಪುರಾತನ ಸಂಸ್ಕೃತಿಯ ಪ್ರಬಲ ಬೌದ್ಧಿಕ ಸಾಮರ್ಥ್ಯಕ್ಕೆ ಸಾಕಷ್ಟು ಸಾಕ್ಷ್ಯಗಳಿದ್ದರೂ, ಜಗತ್ತೇ ಅದನ್ನು ಕಂಡು ಗೌರವದಿಂದ ತಲೆಬಾಗಿದರೂ, ಸ್ವಾತಂತ್ರ್ಯಪೂರ್ವದಲ್ಲಿ ಆ ಸಂಸ್ಕೃ ತಿಯ ಸಂದೇಶದಿಂದಲೇ ಸ್ಫೂರ್ತಿಪಡೆದ ಈ ದೇಶದ ದೂರದೃಷ್ಟಿಯ ಧೀಮಂತ ದೇಶಪ್ರೇಮಿ ಗಳು ಗುಲಾಮಗಿರಿಯಿಂದ, ವಿದೇಶೀಯರ ಸುಲಿಗೆಯಿಂದ ದೇಶವನ್ನು ಪಾರುಮಾಡಲು ಪ್ರಾಣ ವನ್ನು ಪಣವಾಗಿಟ್ಟು ಹೋರಾಡಿದ್ದರೂ, ಇಂದಿನ ದಿನಗಳಲ್ಲಿ ಶಾಲಾಕಾಲೇಜುಗಳಿಂದ ಹೊರ ಬರುವ ಲಕ್ಷಲಕ್ಷ ನರನಾರಿಯರಲ್ಲಿ ದೇಶದ ಹಿರಿಮೆ ಗರಿಮೆಗಳ ಬಗೆಗೆ ಕಿಂಚಿತ್ತಾದರೂ ಅಭಿಮಾನ ಕಂಡುಬರುತ್ತಿದೆಯೇ? ಪ್ರಚಾರ ವ್ಯವಸ್ಥೆಯ ಸಂಘಟಿತ ಬಲವಿಲ್ಲದಿದ್ದರೂ ತನ್ನ ಸತ್ವಶಕ್ತಿಗಳಿಂದಲೇ ವಿದೇಶೀ ವಿಚಾರವಂತರ ಮನಸೆಳೆದ ಯೋಗವೇದಾಂತಗಳಾಗಲಿ, ನೃತ್ಯ ಸಂಗೀತಗಳಾಗಲಿ, ವಾಸ್ತುಶಿಲ್ಪಗಳಾಗಲಿ, ತತ್ತ್ವಶಾಸ್ತ್ರ, ಸಂತರ ಜೀವನ, ಮತೀಯ ಸಾಧನೆ ಬೋಧನೆಗಳಾಗಲಿ, ಕುಶಲಕಲೆಗಳಾಗಲಿ ಇಲ್ಲಿನ ಆಧುನಿಕ ವಿದ್ಯಾವಂತರಿಗೆ ಆಪ್ಯಾಯಮಾನವೆನಿ ಸಿಯಾವೇ? ಈ ಸಂಗತಿಗಳನ್ನು ಕುರಿತ ಪ್ರಾಥಮಿಕ ಪರಿಚಯ, ಸ್ವಲ್ಪಮಟ್ಟಿನ ಅಭಿರುಚಿ ಅಭಿಮಾನಗಳನ್ನಾದರೂ ಈ ದೇಶದ ಯುವಕರಲ್ಲಿ ಕಾಣಬಹುದೆ? ಕಾಣುವ ಸಾಧ್ಯತೆಯಾದರೂ ಇದೆಯೆ? ದೇಶದ ಪರಂಪರೆಗೆ ಸಂಬಂಧಿಸಿದ ಎಲ್ಲ ಸಾಧನೆ, ಸಿದ್ಧಿ, ಮೌಲ್ಯಗಳನ್ನೂ ‘ಶೋಷಣೆ ಮತ್ತು ಮೂಢ ನಂಬಿಕೆ’ ಎಂಬ ಎರಡು ಶಬ್ದಗಳಿಂದ ವಿವರಿಸುವುದೇ ನಮ್ಮ ಕ್ರಾಂತಿಕಾರಿಗಳ, ಮಹಾಬುದ್ಧಿ ಜೀವಿಗಳ ಲಕ್ಷಣ ಎಂಬಂತೆ ಆಗಿದೆಯಲ್ಲ! ರಾಷ್ಟ್ರೀಯತಾಭಾವನೆಯಿಂದ ಪ್ರೇರಿತ ರಾಗಿ ಹೋರಾಡಿ, ಅಪಾರ ಬಲಿದಾನ, ತ್ಯಾಗಗಳಿಂದ ಸ್ವಾತಂತ್ರ್ಯವನ್ನು ಪಡೆದು ಸ್ವಾತಂತ್ರ್ಯಾ ನಂತರ ಆ ಭಾವನೆಗೆ ಕುಠಾರಾಘಾತವಾಗುವಂಥ ಕೃತ್ಯ ಇತ್ತೀಚಿನ ವರ್ಷಗಳಲ್ಲಿ ಸರ್ವತ್ರ ಕಂಡುಬರುತ್ತಿದೆಯಲ್ಲ! ಭಾಷಾವಿವಾದ, ಜಾತಿಗಳಲ್ಲಿ ಪರಸ್ಪರ ದ್ವೇಷ, ವ್ಯಕ್ತಿಸ್ವಾರ್ಥ, ಬುದ್ಧಿ ಜೀವಿಗಳ ಪರಾನುಕರಣೆ ಮತ್ತು ಅಸಹಾಯಕತೆ, ಅಪಾರಮಟ್ಟದ ಭ್ರಷ್ಟಾಚಾರ, ನೈತಿಕ ಅವನತಿ –ಇವು ದೇಶವನ್ನು ತರಿದು ತಿನ್ನುತ್ತಿವೆಯಲ್ಲ! ‘ರಾಜಕಾರಣಿ ಅಯೋಗ್ಯ, ಉತ್ಪಾದಕ ಲಾಭ ಬಡುಕ, ವರ್ತಕ ಕಾಳ ಸಂತೆಯ ಪ್ರವರ್ತಕ, ಸರಕಾರಿ ನೌಕರ ಸ್ವಾರ್ಥಿ ಮತ್ತು ಲಂಚಕೋರ, ಕೆಲಸಗಾರ ಮೈಗಳ್ಳ ಮುಷ್ಕರನಿರತ, ವಿದ್ಯಾರ್ಥಿ ಶಿಸ್ತು ಮತ್ತು ವಿದ್ಯಾಸಕ್ತಿ ಇಲ್ಲದವನು.’ ಇದೆಂಥ ಪರಿಸ್ಥಿತಿ! ರಾಜಕೀಯದ ರಾಗದ್ವೇಷಗಳ ದುರ್ಬೀಜವನ್ನು ಬಿತ್ತಿಯೇ ದೇಶದ ಉನ್ನತಿ ಎಂಬ ಸತ್ಫಲವನ್ನು ಬೆಳೆಯಲು ಸಾಧ್ಯವೇ? ರಾಜಕೀಯ ಭ್ರಷ್ಟಾಚಾರಗಳು ಹೆಚ್ಚುತ್ತಲೇ ಹೋಗುತ್ತಿವೆ. ಆದರೆ ತಪ್ಪಿತಸ್ಥರನ್ನು ಶಿಕ್ಷಿಸುವವರು ಯಾರೂ ಇಲ್ಲ. ಬಡ ಪ್ರಜಾಜನರ ಕಷ್ಟಗಳು ಹೆಚ್ಚುತ್ತಲೇ ಇವೆ. ಇದಕ್ಕೆ ಪರಿಹಾರವೇ ಇಲ್ಲ. ಎಲ್ಲರೂ ಬಡವರ ಉದ್ಧಾರಕ್ಕೆ ಕಂಕಣಬದ್ಧರಾದವರೇ. ಸುತ್ತಲೂ ಕತ್ತಲೆ ಕವಿಯುತ್ತಿದ್ದರೂ ಎತ್ತರ ಸ್ಥಾನದಲ್ಲಿರುವವರು ರಾಷ್ಟ್ರದ ಹಿತರಕ್ಷಣೆಯ ಸೂತ್ರವನ್ನು ಹಿಡಿದವರು ‘ಎಲ್ಲ ಕಡೆ ಬೆಳಕೇ ’ ಎಂದು ಪ್ರಚಾರ ಮಾಡಿದರೆ ಸಾಕೇ? ಸರ್ವತ್ರ ದುರಂತದೆಡೆ ಧಾವಿಸುತ್ತಿರುವ ಒಂದು ಜನಾಂಗವನ್ನು ರಕ್ಷಿಸುವ ಯಾವ ಸೂತ್ರವೂ ಇಲ್ಲವೆ? ಎಲ್ಲ ಪಕ್ಷಗಳವರೂ ಎಲ್ಲ ಜಾತಿಮತಗಳ ಜನರೂ ಒಪ್ಪುವ, ಎಲ್ಲರಿಗೂ ಶಕ್ತಿಯನ್ನೀವ ಒಂದು ಶ್ರದ್ಧೆಯ ಕೇಂದ್ರಬಿಂದುವಿಲ್ಲವೆ? ಜನಾಂಗದ ಸ್ವವ್ಯಕ್ತಿತ್ವ ಚಿತ್ರದಲ್ಲಿ ಎಂಥ ನಿಷೇಧಮಯ ಭಾವನೆಗಳು ತುಂಬಿಕೊಂಡಿವೆ! ತತ್ಫಲವಾಗಿ ಎಂಥ ದುರಂತ ಸನ್ನಿವೇಶ ಸನ್ನಿಹಿತವಾಗಿದೆ!</p>
  <div>ಬೇಕಾಗಿದೆ ಕಾಯಕಲ್ಪ</div>
  <p>ಇತ್ತೀಚೆಗೆ ನಮ್ಮ ದೇಶದ ಧೀಮಂತ ವ್ಯಕ್ತಿಗಳಲ್ಲೊಬ್ಬರಾದ ನ್ಯಾಯವಾದಿ ನಾಪಾಲ್ಕೀ ವಾಲರು ಜಪಾನ್ದೇಶದ ಮಂತ್ರಿಗಳೊಬ್ಬರನ್ನು ಭೇಟಿಯಾದಾಗ ಒಂದು ಪ್ರಶ್ನೆಯನ್ನು ಕೇಳಿ ದರು: ‘ನಿಜ ಹೇಳುವುದಾದರೆ, ನಾವು ಜಪಾನ್ ದೇಶದ ಜನರಿಗಿಂತ ಕಡಿಮೆ ಬುದ್ಧಿಶಾಲಿಗಳೇನೂ ಅಲ್ಲ. ನೀವಾದರೋ ಜಗತ್ತಿನ ಉನ್ನತ ರಾಷ್ಟ್ರಗಳಲ್ಲಿ ಅತ್ಯುನ್ನತ ಸ್ಥಾನ ಗಳಿಸಿಕೊಂಡಿದ್ದೀರಿ. ಆದರೆ ನಾವಿನ್ನೂ ಕೊಳೆ ಕೊಂಪೆಯಲ್ಲಿ ನರಳುತ್ತಿದ್ದೇವೆ. ಹೇಳಿ, ಇದಕ್ಕೇನು ಕಾರಣ?’</p>
  <p>ಜಪಾನ್ ದೇಶದ ಮಂತ್ರಿಗಳು ನೀಡಿದ ಅರ್ಥಪೂರ್ಣ ಉತ್ತರ ಹೀಗಿತ್ತು: ‘ನನ್ನ ಸ್ನೇಹಿತರೆ! ಜಪಾನಿನಲ್ಲಿ ನಾವು ಒಂದು ಮಿಲಿಯ ನಾಗರಿಕರಿದ್ದೇವೆ. ನಿಮ್ಮಲ್ಲಿ ಆರುನೂರು ಮಿಲಿಯ ವ್ಯಕ್ತಿ ಗಳಿದ್ದಾರೆ!’</p>
  <p>ನಮ್ಮಪಾಲಿಗೆ ಬಂದ ಶಿಕ್ಷಣ ವಿಧಾನ ನಮ್ಮನ್ನೂ, ನಮ್ಮ ಯುವಕರನ್ನೂ ನಾಗರಿಕರನ್ನಾಗಿ ಮಾಡುವ ಸಂಭವವಿದೆಯೆ? ಅಥವಾ ಸಂಕುಚಿತ ಸ್ವಾರ್ಥಕ್ಕೇ ತನ್ನ ಸರ್ವಸ್ವವನ್ನೂ ಧಾರೆಯೆರೆ ಯುವ ಸ್ವಾರ್ಥಪರಾಯಣ ‘ವ್ಯಕ್ತಿ’ಗಳನ್ನೇ ಆಗಿಸಲು ತರಬೇತಿ ನೀಡೀತೆ? ಪ್ರಾಯಃ ಜಪಾನಿನ ಮಂತ್ರಿಗಳು ‘ವ್ಯಕ್ತಿ’ಗಳೆಂದೇ ಹೇಳಿ ಸುಮ್ಮನಾದರೂ, ಕ್ಷುದ್ರ ಎಂಬ ವಿಶೇಷಣ ಸೇರಿಸಲು ಮರೆತರೇ? ಅಥವಾ ಅದು ಅವರ ಇಂಗಿತವಿದ್ದರೂ ಇರಬಹುದೆ?</p>
  <p>‘ಭಾರತ ಎಂದರೆ ಅತ್ಯಂತ ಹೆಚ್ಚಿನ ಸಂಪನ್ಮೂಲಗಳುಳ್ಳ ಆದರೆ ಬಡವರು ವಾಸವಾಗಿರುವ ಶ್ರೀಮಂತ ದೇಶ’ ಎಂದು ವಿದೇಶೀ ಯಾತ್ರಿಕನೊಬ್ಬ ಹೇಳಿದ. ಎಂಥ ವಿರೋಧಾಭಾಸ! ಇದಕ್ಕೆ ಕಾರಣವೇನಿರಬಹುದು?</p>
  <p>ಇತ್ತೀಚಿನ ದಶಕಗಳಲ್ಲಿ ಒಂದು ರಾಷ್ಟ್ರವಾಗಿ ಎದ್ದು ನಿಂತ ಇಸ್ರೇಲ್ನವರ ದೇಶಪ್ರೇಮ, ಪ್ರತಿಭೆ ಪರಾಕ್ರಮಗಳೂ ಅನನ್ಯವಾದವು. ಎರಡು ಸಾವಿರ ವರುಷಗಳ ಹಿಂದೆ ತಮ್ಮ ಮಾತೃ ಭೂಮಿಯನ್ನು ಕಳೆದುಕೊಂಡು, ಹರಿದು ಹಂಚಿಹೋಗಿದ್ದರು ಅವರು. ಇಂದು ತಮ್ಮ ಅಂಗೈ ಅಗಲದ ಭೂಮಿಯಲ್ಲಿ ದೃಢವಾಗಿ ನಿಂತು ರಕ್ತಪಿಪಾಸು ವಿರೋಧಿಗಳ ಆಕ್ರಮಣವನ್ನು ಎದುರಿಸಿ ಅಪ್ರತಿಮ ಪ್ರಗತಿಯನ್ನು ಸಾಧಿಸಿ ತೋರಿಸಿದ್ದಾರೆ. ಪ್ರತಿಯೊಂದು ಕ್ಷೇತ್ರದಲ್ಲೂ ಅದ್ಭುತ ಪ್ರಗತಿಯ ಜಯಭೇರಿ ಬಾರಿಸಿದ್ದಾರೆ! ಮರುಭೂಮಿಯನ್ನು ನಂದನವನವನ್ನಾಗಿಸಿದ್ದಾರೆ!</p>
  <p>ಇಸ್ರೇಲಿಗಳೂ, ಜಪಾನೀಯರೂ, ಮಾನವ ಕುಟುಂಬಕ್ಕೆ ಸೇರಿದವರೆ! ಆದರೆ ವ್ಯತ್ಯಾಸದ ಮೂಲವೆಲ್ಲಿ?</p>
  <p>ಮೊದಲಿನ ಎರಡು ಜನಾಂಗಗಳಿಗೂ ವೈಯಕ್ತಿಕ ಪ್ರಯತ್ನಗಳನ್ನು ಸಮನ್ವಯಗೊಳಿಸಿ ಸಾರ್ಥಕಗೊಳಿಸುವ ಸ್ವಾಭಿಮಾನ ಸ್ವಜನಾಭಿಮಾನ ಸ್ವದೇಶಾಭಿಮಾನಗಳನ್ನುಂಟುಮಾಡುವ ಆದರ್ಶ ಅಥವಾ ಗುರಿ ಇದೆ. ಭಾರತದ ಜನ ತಮ್ಮ ‘ಸ್ವ’ ಏನೆಂಬುದನ್ನು ತಿಳಿದುಕೊಳ್ಳದೇ ಗೊಂದಲಕ್ಕೊಳಗಾಗಿದ್ದಾರೆ! ರಾಷ್ಟ್ರೀಯತೆ ಉಳಿಯುವುದು ಸಂಸ್ಕೃತಿಯ ಮೂಲತತ್ವಗಳ ಮೇಲೆ. ಆ ಮೂಲತತ್ವಗಳು ವ್ಯಕ್ತಿಯ ಅಭ್ಯುದಯಕ್ಕೂ ರಾಷ್ಟ್ರದ ಕಲ್ಯಾಣಕ್ಕೂ ಕಾರಣವಾಗು ವಂಥವುಗಳು. ಜೀವನದಾಯಿಯಾದ ಆ ತತ್ವಗಳನ್ನು ವಿಜ್ಞಾನದ ಬೆಳಕಿನಲ್ಲಿ ಪರೀಕ್ಷಿಸಿ ನೋಡಿ ಅದರ ಸತ್ಯತೆಯನ್ನು ಜನಮಾನಸಕ್ಕೆ ಮುಟ್ಟಿಸಿದರೆ ವ್ಯಕ್ತಿಯೊಡನೆ ರಾಷ್ಟ್ರವೂ ಎದ್ದು ನಿಲ್ಲುವ ಸಂಭವವಿದೆ.</p>
  <p>ಸಾಮ್ರಾಜ್ಯಶಾಹಿ ಸರಕಾರ ಅಂದು ತನ್ನ ಅಗತ್ಯಕ್ಕಾಗಿ, ಕಾರಕೂನರ ಪಡೆಯ ನಿರ್ಮಾಣಕ್ಕಾಗಿ ರೂಪಿಸಿಕೊಂಡ ಶಿಕ್ಷಣ ಇಂದೂ ಮುಂದುವರಿಯುತ್ತಿದೆ. ನಮ್ಮ ಪರಂಪರೆ ಸಂಸ್ಕೃತಿಗಳ ಮೇಲೆ, ಕೊನೆಗೆ ನಮ್ಮ ಮೇಲೆಯೇ ನಮಗೆ ತಿರಸ್ಕಾರ ಹುಟ್ಟುವಂತೆ, ವಿದೇಶೀಯರ ಜೀವನ ವಿಧಾನಗಳ ಮೇಲೆ ಆದರ ಹುಟ್ಟುವಂತೆ ಮೆಕಾಲೆ ಯೋಜಿಸಿದ ಶಿಕ್ಷಣಪದ್ಧತಿ ತನ್ನ ಪ್ರಭಾವ ಬೀರಿತು. ಈಗ ವೈಜ್ಞಾನಿಕ ತಾಂತ್ರಿಕ ಶಿಕ್ಷಣಗಳೂ ಸೇರಿಕೊಂಡಿವೆಯೆಂಬುದೇನೊ ನಿಜ. ಆದರೆ ಶಿಕ್ಷಣದಲ್ಲಿ ವ್ಯಕ್ತಿತ್ವದ ಪೂರ್ಣ ವಿಕಾಸಕ್ಕೆ ಎಡೆ ಇದೆಯೆ? ಶಿಕ್ಷಿತ ವ್ಯಕ್ತಿ ಉತ್ಪಾದಕ ಘಟಕನಾಗುತ್ತಿದ್ದಾನೆಯೆ? ಸ್ವಾವಲಂಬಿಯಾಗುತ್ತಿದ್ದಾನೆಯೆ? ಪರಾವಲಂಬಿ ಪರೋಪಜೀವಿಯಾಗುತ್ತಿದ್ದಾನಲ್ಲ! ನಮ್ಮ ಶಿಕ್ಷಣ ಓದು ಬರಹ ಮತ್ತು ವಿಚಾರ ಸಂಗ್ರಹಗಳಲ್ಲಿ ಕೆಲವೊಂದು ಯಾಂತ್ರಿಕ ಪರಿಣತಿಯಲ್ಲಿ ತರಬೇತು ನೀಡಿದರೂ ಒಂದು ಜನಾಂಗವಾಗಿ ಬಾಳಲು ಬೇಕಾದ ಸಂಸ್ಕಾರಗಳನ್ನು ಯುವಕರಿಗೆ ಕೊಡಲು ಏಕೆ ಸಮರ್ಥವಾಗಿಲ್ಲ? ಸ್ವತಂತ್ರ ಮನೋವೃತ್ತಿ, ರಚನಾತ್ಮಕ ಪ್ರವೃತ್ತಿ, ಸಮಾಜದ ಒಟ್ಟು ಹಿತದ ಪ್ರಜ್ಞೆ, ಬುದ್ಧಿಪೂರ್ವಕ ಪರಿಶ್ರಮ ಮಾಡುವ ಹಂಬಲ, ಕನಿಷ್ಠ ನೈತಿಕ ಮಟ್ಟ ಇವುಗಳನ್ನು ನೀಡದಿದ್ದರೆ ಶಿಕ್ಷಣ ಯುವಕರನ್ನು ದುರ್ಬಲರನ್ನಾಗಿಸಲು ಯತ್ನಿಸಿದಂತಾಗದೆ?</p>
  <p>ಬ್ರಿಟಿಷರು ಬಿತ್ತಿದ ‘ನೀವು ಗುಲಾಮರಾಗಿರಲು ಯೋಗ್ಯರು’ ಎನ್ನುವ ಭಾವನೆ ಭಾರತೀಯರ ಸ್ವವ್ಯಕ್ತಿತ್ವ ಚಿತ್ರದಲ್ಲಿ ಗಟ್ಟಿಯಾಗಿ ಅಂಟಿಕೊಂಡಿದೆಯೇ? ಅಂಟಿಕೊಂಡಿದ್ದರೂ ಅದನ್ನು ಸರಿ ಪಡಿಸಬಹುದು, ಸರಿಪಡಿಸುವ ವಿಧಾನಗಳಿವೆ. ಜಾತಿಮತ ಭೇದವಿಲ್ಲದೆ ಎಲ್ಲರಿಗೂ ಉಪಕಾರಿ ಯಾದ ಅಪ್ಪಟ ಭಾರತೀಯ ಸುಲಭ ವಿಧಾನವಿದೆ. ಅದೇ ಶ್ರದ್ಧೆಯ ವೃದ್ಧಿ.</p>
  <div>ಶ್ರದ್ಧೆಯಿಂದ ಶಕ್ತಿವೃದ್ಧಿ!</div>
  <p>ಸಂಶಯರಹಿತ ದೃಢ ನಂಬಿಕೆಯ ಪ್ರಭಾವ ಪರಿಣಾಮಗಳು ರೋಗರುಜಿನಗಳ ಪರಿಹಾರದಲ್ಲಿ ಮಾತ್ರ ಉಪಯೋಗಕ್ಕೆ ಬರುವಂಥವುಗಳೇ? ಜೀವನದ ವಿಭಿನ್ನ ಕ್ಷೇತ್ರಗಳಲ್ಲಿ ವ್ಯಕ್ತಿಯ ಅಭ್ಯು ದಯಕ್ಕೆ ನಂಬಿಕೆ ಹೇಗೆ ಸಹಕಾರಿಯಾಗಬಲ್ಲುದು ಎಂಬುದನ್ನು ನಾವು ತಿಳಿಯಲೇಬೇಕು. ನಂಬಿಕೆ ಅಥವಾ ಶ್ರದ್ಧೆ ಕೆಲಸ ಮಾಡುವ ಕ್ರಮ, ನಿಯಮ ಯಾವುದು? ಅದು ಬದುಕನ್ನು ಬೆಳಗುವ ವಿಧಾನ ವೈವಿಧ್ಯಗಳೇನು? ಅದರ ಸತ್ವಶಕ್ತಿಗಳೇನು? ತತ್ವ ರಹಸ್ಯಗಳೇನು?</p>
  <p>ಶ್ರದ್ಧೆ ಎನ್ನುವುದು ಕೇವಲ ಧರ್ಮಕ್ಕೆ ಸೀಮಿತವೇ? ಶ್ರದ್ಧೆಯನ್ನು ಅದು ಧರ್ಮಸಂಬಂಧಿ ಯಾದುದರಿಂದ ಅಂಧಶ್ರದ್ಧೆ ಎಂದು ಹೆಸರಿಸಿ ಅಪಹಾಸ್ಯ ಮಾಡುವುದು ಬುದ್ಧಿವಂತರೆನಿಸಿ ಕೊಂಡವರ ಒಂದು ಚಟ. ಈ ಚಟದ ಮೂಲ ಪಶ್ಚಿಮದಲ್ಲಿ ಧಾರ್ಮಿಕರಿಗೂ ವೈಜ್ಞಾನಿಕರಿಗೂ ನಡೆದ ಚಕಮಕಿಯ ಅಂಧಾನುಕರಣೆಯಲ್ಲಿದೆ ಎಂಬುದನ್ನು ಈ ವಿಚಾರವಂತರಲ್ಲಿ ಹಲವರು ತಿಳಿದಿಲ್ಲ. ಶ್ರದ್ಧೆಗೆ ‘ಅಂಧ’ ಎನ್ನುವ ವಿಶೇಷಣ ಸೇರಿಸುವುದು, ಸಂಶಯಗ್ರಸ್ತತೆಯೇ ವೈಚಾರಿಕತೆ ಎನ್ನುವುದು ಆಧುನಿಕರಲ್ಲಿ ಹಲವರ ಒಂದು ಅವಿಚಾರಿತ ಫ್ಯಾಷನ್ ಆಗಿಬಿಟ್ಟಿದೆ. ಧರ್ಮದ ಹೆಸರಿನಲ್ಲಿ ಅಸಂಖ್ಯ ಅರ್ಥಹೀನ ಆಚಾರಗಳು ಇಲ್ಲವೆಂದಲ್ಲ. ಮೂಢನಂಬಿಕೆ ಮಾನವನ ಪ್ರಗತಿಗೆ ಮಹಾವೈರಿ ಎಂಬುದೂ ಸತ್ಯವೇ. ಆದರೆ ತನ್ನ ಕುದುರೆಗೆ ಮೂರೇ ಕಾಲು ಎಂದು ವಾದಿಸುವ ಮನೋವೃತ್ತಿಯ ಮತಾಂಧತೆ ಮೂಢನಂಬಿಕೆಗಿಂತಲೂ ಬಲವಾದ ಶತ್ರು. ಶ್ರದ್ಧೆ ಯನ್ನು ಟೀಕಿಸುವ ಜನರು ಶ್ರದ್ಧೆಯ ಅರ್ಥ ಮಹತ್ವಗಳನ್ನು ತಿಳಿಯಲು ಯತ್ನಿಸುತ್ತಾರೆಯೆ? ಅದನ್ನು ಸರಿಯಾಗಿ ತಿಳಿಯುವ ಪ್ರಯತ್ನ ಮಾಡದೆ ಅದನ್ನು ನಿಂದಿಸಹೊರಟರೆ ಅದೊಂದು ಅಂಧ ವಿಮರ್ಶೆಯಾಗದೆ? ನಿಜವಾದ ಶ್ರದ್ಧೆಯು ಮಾಡುವ ಉಪಕಾರಕ ಪ್ರಭಾವವನ್ನು ತಿಳಿಯು ವಷ್ಟು ಅವರು ತಮ್ಮ ಬುದ್ಧಿಶಕ್ತಿಯನ್ನು ಉಪಯೋಗಿಸಿದ್ದಾರೆಯೇ? ಶ್ರದ್ಧೆ ನೀಡುವ ಶಕ್ತಿಯ ಬದಲು ಅವರು ಜನರಿಗೆ ಬೇರಾವ ಶಕ್ತಿಯನ್ನು ನೀಡಲಾಪರು? ಶ್ರದ್ಧೆ ಜೀವನದ ಒಂದು ಪ್ರಮುಖ ಆವಶ್ಯಕತೆ. ಪ್ರಕೃತಿಯು ಒಂದು ನಿಯಮವನ್ನನುಸರಿಸಿ ನಡೆಯುತ್ತದೆ ಎಂಬ ಶ್ರದ್ಧೆ ಯಿಂದಲೇ ವಿಜ್ಞಾನಿ ಕೂಡ ಸಂಶೋಧನೆಗೆ ತೊಡಗುತ್ತಾನಷ್ಟೆ. ನಮ್ಮ ಆಸೆ ಆಸಕ್ತಿ ಆಕಾಂಕ್ಷೆಗಳು ಕಾರ್ಯಗತವಾಗಲೂ, ರೂಪುಗೊಳ್ಳಲೂ ಈ ಶ್ರದ್ಧೆಯ ಆಧಾರ ಅಡಿಪಾಯಗಳಿಲ್ಲದೆ ಸಾಧ್ಯವೇ? ಮೂಢನಂಬಿಕೆಯನ್ನೂ, ಅಂಧಶ್ರದ್ಧೆಯನ್ನೂ ನಿಂದಿಸುವುದು ಒಳ್ಳೆಯ ಕೆಲಸವೆ. ಆದರೆ ಮೂಢ ವಲ್ಲದ ನಿಜವಾದ ನಂಬಿಕೆ ಏನೆಂಬುದನ್ನು ತಿಳಿಸುವುದು ಇನ್ನೂ ಒಳ್ಳೆಯ ಕೆಲಸ. ಕತ್ತಲೆ ಕತ್ತಲೆ ಎಂದು ಕೂಗಾಡುತ್ತ ಸತ್ಯಾಗ್ರಹ ಕೈಗೊಳ್ಳುವುದಕ್ಕಿಂತ ಬೆಳಕನ್ನು ನೀಡಿದರೆ ಕತ್ತಲೆ ಪಲಾಯನ ಸೂತ್ರ ಪಠಿಸುವುದಲ್ಲವೆ? ಕತ್ತಲೆಯನ್ನು ದ್ವೇಷಿಸಿದರೆ ಸಾಲದು. ಬೆಳಕನ್ನೂ ಪ್ರೀತಿಸಬೇಕು. ಅಸತ್ಯವನ್ನು ಅಲ್ಲಗಳೆಯುವುದು ಶ್ಲಾಘ್ಯವೇ. ಆದರೆ ಸತ್ಯವನ್ನು ತೋರಿಸಿಕೊಡುವುದು ಬಹಳ ಉಪಯುಕ್ತವಾದ ಕೆಲಸ. ಕತ್ತಲನ್ನು ದ್ವೇಷಿಸುವವರು ಕತ್ತಲನ್ನೆ ತೀವ್ರವಾಗಿ ಚಿಂತಿಸುತ್ತ ಧ್ಯಾನಿ ಸುತ್ತ ಕತ್ತಲೆಡೆಗೇ ಹೆಚ್ಚು ಆಕರ್ಷಿತರಾಗುವ ಸಂಭವವಿದೆ. ಅಜ್ಞಾತವಾಗಿ ಕತ್ತಲಿನ ಪ್ರವಾದಿಗಳೂ ಆಗಿ ಪರಿವರ್ತಿತರಾಗಿ ಬಿಡಬಹುದು. ಆದ್ದರಿಂದ ಬೆಳಕಿನೆಡೆಗೇ ನಮ್ಮ ಗಮನ ಹರಿಸುವುದು ಲೇಸು.</p>
  <p>ಶ್ರದ್ಧೆ ಒಂದು ಆತ್ಮಗುಣ. ಮನಸ್ಸಿನ ಒಂದು ಮಹಾಶಕ್ತಿ. ಅದರ ಉಪಯೋಗವನ್ನು ಎಲ್ಲರೂ ಎಲ್ಲ ಕಾಲದಲ್ಲೂ ಪಡೆಯಬಹುದು. ನಮ್ಮ ಆಯುಸ್ಸು, ಆರೋಗ್ಯ, ಉದ್ಯಮ, ಆನಂದ –ಈ ಎಲ್ಲವುಗಳ ಮೇಲೆ ಶ್ರದ್ಧೆಯ ಸತ್ಪರಿಣಾಮ ಶತಃಸಿದ್ಧ. ವಿಶ್ವದಲ್ಲಿರುವ ಎಲ್ಲ ರಹಸ್ಯದ ಬಾಗಿಲುಗಳನ್ನು ತೆರೆಯುವ ಕೀಲಿಕೈ ಶ್ರದ್ಧೆ. ಪ್ರಪಂಚದ ಎಲ್ಲ ಶಕ್ತಿಗಳೂ ಹೊರ ಹೊಮ್ಮುವ ಮೂಲಸ್ರೋತವಾದ ಪರಮಾರ್ಥಕ್ಕೂ ಅದು ಪರಿಪೂರ್ಣವಾದ ಮಾರ್ಗ. ಅಪಾರ ಶಕ್ತಿಯನ್ನು ಸಂಪಾದಿಸಲು ಇರುವ ರಾಜಮಾರ್ಗ ಈ ಶ್ರದ್ಧೆಯೇ. ಸರ್ವನಾಶದ ಮಧ್ಯೆ ಆಶಾ ವಾದಿಯಾಗಿ ಅಲುಗಾಡದೇ ನಿಲ್ಲುವ ಸ್ಥೈರ್ಯವನ್ನು ನೀಡುವುದೂ ಈ ಶ್ರದ್ಧೆಯೇ! ನಿಜವಾದ ಶ್ರದ್ಧೆ ಇತ್ತೆಂದರೆ ದಿವ್ಯಜ್ಞಾನವನ್ನೂ ಪಡೆಯಬಹುದೆಂಬುದು ಭಗವದ್ಗೀತೆಯ ಒಂದು ಉಕ್ತಿ.</p>
  <p>ಶ್ರದ್ಧೆಯ ಶಕ್ತಿಸ್ವರೂಪಗಳನ್ನು ತಿಳಿಸಿಕೊಡುವ ನೈಜ ಘಟನೆಗಳನ್ನು ಈಗ ಪರಿಶೀಲಿಸೋಣ. ಶ್ರದ್ಧೆಯ ಶಕ್ತಿಯಿಂದ ಶಕ್ತರಾಗಿ ಮೇಲಕ್ಕೇರಿದ ಶ್ರೀಸಾಮಾನ್ಯರನ್ನು ಕುರಿತ ಸ್ವಾಮಿ ವಿವೇಕಾ ನಂದರ ಸ್ವಂತ ಅನುಭವದ ಕಥನ ಇಲ್ಲಿದೆ : “ನಾನು ನ್ಯೂಯಾಕ್Rನಲ್ಲಿದ್ದಾಗ ಐರ್ಲೆಂಡಿನಿಂದ ಬರುವ ಪ್ಯಾಟ್ನನ್ನು ನೋಡಿದ್ದೆ. ದಬ್ಬಾಳಿಕೆಗೆ ತುತ್ತಾಗಿ ಜೋಲುಮುಖದಿಂದ, ಮನೆಯಲ್ಲಿ ತನ್ನದೆಂಬ ಒಂದು ಸಾಮಾನೂ ಇಲ್ಲದೆ ತಲೆಗೊಂದು ಟೋಪಿಯೂ ಇಲ್ಲದ ನಿರ್ಗತಿಕನಾಗಿದ್ದ ಆತ. ಅವನ ದೇಹ ದುರ್ಬಲವಾಗಿ ಕಣ್ಣಿನಲ್ಲಿ ಭೀತಿ ಕಾಣಿಸುತ್ತಿತ್ತು. ಆದರೆ ಆರು ತಿಂಗಳಲ್ಲಿ ದೃಶ್ಯ ಸಂಪೂರ್ಣ ಬದಲಾಯಿಸಿತು. ಅಮೇರಿಕಾದಲ್ಲಿ ಅವನನ್ನು ಭೇಟಿಯಾದಾಗ ಆತನ ಕಣ್ಣಿ ನಲ್ಲಿ ಅಂಜಿಕೆಯ ಸುಳಿವೇ ಇಲ್ಲ. ಆತ ಧೈರ್ಯದಿಂದ ನಡೆದಾಡುತ್ತಿದ್ದ. ಇದಕ್ಕೇನು ಕಾರಣ? ಐರ್ಲೆಂಡಿನಲ್ಲಿದ್ದಾಗ ಸುತ್ತಲೂ ಅನಾದರಣೀಯ ವಾತಾವರಣ ಆವರಿಸಿತ್ತು. ಪ್ರಕೃತಿಯೆಲ್ಲ ಒಂದೇ ಧ್ವನಿಯಿಂದ, ‘ಪ್ಯಾಟ್, ನಿನಗೇನೂ ಗತಿಯಿಲ್ಲ. ನೀನು ಹುಟ್ಟು ಗುಲಾಮ. ನಿನಗೆ ಯಾವ ಅಭಿವೃದ್ಧಿಯೂ ಸಾಧ್ಯವಿಲ್ಲ’ ಎಂದು ಹೇಳುತ್ತಿತ್ತು. ಹುಟ್ಟಿದಾಗಿನಿಂದಲೇ ಅಂಥ ಮಾತುಗಳನ್ನು ಕೇಳಿದ ಪ್ಯಾಟನ ಮನಸ್ಸು ಅದನ್ನು ಸಂಪೂರ್ಣವಾಗಿ ಸ್ವೀಕರಿಸಿತು; ತಾನೊಬ್ಬ ಅತ್ಯಂತ ಹೀನ ನೆಂದು ತಿಳಿಯತೊಡಗಿದನಾತ. ಆದರೆ ಅಮೇರಿಕಾ ದೇಶಕ್ಕೆ ಬಂದೊಡನೆಯೇ ‘ಪ್ಯಾಟ್ ನಮ್ಮಂ ತೆಯೇ ಒಬ್ಬ ಮನುಷ್ಯ. ಇದನ್ನೆಲ್ಲ ಮಾಡಿದವನು ಮನುಷ್ಯ. ನಿನ್ನಂತಹ ಮನುಷ್ಯರು ಏನನ್ನು ಬೇಕಾದರೂ ಸಾಧಿಸಬಹುದು’ ಎಂಬ ಧ್ವನಿ ಸುತ್ತಲೂ ಅನುರಣಿತವಾಗಿತ್ತು. ಪ್ಯಾಟನು ತಲೆ ಎತ್ತಿ ನೋಡಿದ. ಅದು ನಿಜವಾಗಿತ್ತು. ಪ್ರಕೃತಿ ‘ಏಳು ಜಾಗ್ರತನಾಗು, ಗುರಿಯು ದೊರಕುವವರೆಗೂ ನಿಲ್ಲಬೇಡ’ ಎನ್ನುವಂತೆ ತೋರಿತು.</p>
  <p>“ಹಿಂದೆ ಪ್ಯಾಟ್ ದೀನ ಹೀನ ದಯನೀಯ ಸ್ಥಿತಿಯಲ್ಲಿದ್ದ. ಅವನ ಹೃದಯವನ್ನು ಆತ್ಮಶ್ರದ್ಧೆ ಪ್ರವೇಶಿಸಿತು. ಅವನೊಬ್ಬ ಬೇರೆಯೇ ವ್ಯಕ್ತಿಯಾದ!</p>
  <p>“ಅಮೇರಿಕದಲ್ಲಿ ನಡೆದ ಸರ್ವಧರ್ಮಸಮ್ಮೇಳನದಲ್ಲಿ ನೀಗ್ರೋ ಯುವಕನೊಬ್ಬ ಸುಂದರ ವಾದ ಭಾಷಣಮಾಡಿದ. ಅವನಲ್ಲಿ ಆಸಕ್ತನಾಗಿ ಹಲವು ವೇಳೆ ಅವನ ವಿಚಾರವನ್ನು ಕುರಿತು ಕೇಳಿದೆ. ಆದರೆ ಆತ ಏನನ್ನೂ ಹೇಳಲಿಲ್ಲ. ಮುಂದೆ ಇಂಗ್ಲೆಂಡಿಗೆ ಹೋದಾಗ ಕೆಲವು ಮಂದಿ ಆಫ್ರಿಕದ ಪ್ರಮುಖರು ಅವನ ವಿಚಾರ ತಿಳಿಸಿದರು. ಆ ಯುವಕ ನೀಗ್ರೋ ಮುಖಂಡನೊಬ್ಬನ ಮಗನಾಗಿದ್ದ. ಇನ್ನೊಂದು ಪಂಗಡದ ಮುಖಂಡನಿಗೂ ಈತನ ತಂದೆಗೂ ಜಗಳವಾಗಿ ಯುವಕನ ತಾಯಿಯನ್ನು ವಿರೋಧಿಗಳು ಕೊಂದು ಮಾಂಸ ಬೇಯಿಸಿ ತಿಂದೇಬಿಟ್ಟರು. ಈ ಯುವಕನನ್ನೂ ಕೊಲ್ಲುವಂತೆ ಆಜ್ಞಾಪಿಸಿದ್ದರು. ಆದರೆ ಆತ ಹೇಗೋ ತಪ್ಪಿಸಿಕೊಂಡು ನೂರಾರು ಮೈಲಿ ಓಡಿ ಕಡಲಕರೆಯನ್ನು ಸೇರಿದ. ಅಲ್ಲಿ ಒಂದು ಹಡಗಿನಲ್ಲಿ ಆಶ್ರಯ ಪಡೆದು ಅಮೇರಿಕಾ ದೇಶ ತಲುಪಿದ. ಅಲ್ಲಿ ವಿದ್ಯಾಭ್ಯಾಸ ಮಾಡಿ ಆತ ಅಂಥ ವಿದ್ವತ್ಪೂರ್ಣ ಉಪನ್ಯಾಸ ನೀಡುವ ಸಾಮರ್ಥ್ಯವನ್ನು ಸಂಪಾದಿಸಿದ್ದ!”</p>
  <p>ತಲೆತಲಾಂತರದಿಂದ ಓದುಬರಹದ ಗಂಧಗಾಳಿ ಇಲ್ಲದ ಕುಟುಂಬದಿಂದ ಬಂದವನು ಆತ. ಅಧ್ಯಯನದ ಹೊಸ ಸಾಹಸಕ್ಕೆ ಬೇಕಾಗುವ ಆತ್ಮಶ್ರದ್ಧೆ ಅವನಿಗೆ ಆ ನೂತನ ವಾತಾವರಣದಲ್ಲಿ ದೊರೆತಿತ್ತು. ತನ್ನಿಂದ ಓದು ಖಂಡಿತ ಸಾಧ್ಯ ಎನ್ನುವ ಶ್ರದ್ಧೆ ಅವನನ್ನು ಓದಿನಲ್ಲಿ ಮುನ್ನಡೆಯಿ ಸಿತು. ಅವನ ಪ್ರತಿಭೆಯನ್ನು ಅರಳಿಸಿತು. ಅಂತರಂಗದ ಆಳದಲ್ಲಿ ಪ್ರತಿಯೊಬ್ಬರಲ್ಲೂ ಮಹಾ ಘನ ಇದೆ, ಅಪಾರ ಶಕ್ತಿ ಇದೆ. ಶ್ರದ್ಧೆ ಅದನ್ನು ಎಚ್ಚರಗೊಳಿಸುತ್ತದೆ.</p>
  <div>ಪರಂಪರೆಯ ಪರಿಮಿತಿಯಿಂದ ಪಾರಾಗಲು</div>
  <p>ಪರಂಪರೆ ಅಥವಾ ವಂಶವಾಹಿಗಳ ಮೂಲಕ ಎಲ್ಲ ಗುಣಗಳನ್ನೂ ಪಡೆದುಕೊಂಡು ಬಂದಿರ ಬೇಕು; ಇಲ್ಲವಾದರೆ ಯಾವುದೇ ಕ್ಷೇತ್ರದಲ್ಲಿ ಅತ್ಯುನ್ನತ ಮಟ್ಟದ ಸಿದ್ಧಿಯನ್ನು ಪಡೆಯಲು ಅಸಾಧ್ಯ ಎನ್ನುವ ನಂಬಿಕೆ ನಮ್ಮ ದೇಶದ ಹೆಚ್ಚಿನ ಜನರಲ್ಲಿ ಅಜ್ಞಾತವಾಗಿ ಹುಟ್ಟುಗಟ್ಟಿದಂತಿದೆ. ಮನೆಯಲ್ಲಿ ತಂದೆತಾಯಿಗಳೂ, ಶಾಲೆಯಲ್ಲಿ ಅಧ್ಯಾಪಕರೂ ತಿಳಿದೋ, ತಿಳಿಯದೆಯೋ ಈ ಒಂದು ವಿಚಾರವನ್ನು ಮಕ್ಕಳ ಮನಸ್ಸಿನಲ್ಲಿ ಪ್ರತ್ಯಕ್ಷವಾಗಿ ಪರೋಕ್ಷವಾಗಿ ಬಾಲ್ಯದಿಂದಲೇ ಬಿತ್ತುತ್ತ ಬರುತ್ತಾರೆ. ಕೆಲವರೇನೋ ಇದು ಮೂಢನಂಬಿಕೆ ಎಂದು ಭಾಷಣ ಹೊಡೆದರೂ ಈ ಮೂಢನಂಬಿಕೆಯ ಬಿಗಿಹಿಡಿತಗಳಿಂದ ಬಿಡಿಸಿಕೊಳ್ಳುವ ರಚನಾತ್ಮಕ ವಿಧಾನವನ್ನು ತೋರ ಲಾರರು. ಆದರೆ ಸತ್ಯ ಇದು: ಒಳ್ಳೆಯ ಆರೋಗ್ಯವಿರುವ ಮತ್ತು ಸಾಮಾನ್ಯ ಬುದ್ಧಿಶಕ್ತಿಯುಳ್ಳ ಮಕ್ಕಳೂ ಅತ್ಯುತ್ತಮ ಮಾರ್ಗದರ್ಶಕರ ಕೈಯಲ್ಲಿ ಶೈಶವದಿಂದಲೇ ಪಳಗಿದರೆ ಯಾವ ಕ್ಷೇತ್ರ ದಲ್ಲೇ ಆಗಲಿ ಜಗತ್ಪ್ರಸಿದ್ಧ ಮಹಾ ಮೇಧಾವಿಗಳಾಗದಿದ್ದರೂ ಉನ್ನತಮಟ್ಟವನ್ನು ಏರಬಲ್ಲರು. ಇಲ್ಲಿ ಅತ್ಯುತ್ತಮ ಮಾರ್ಗದರ್ಶಕರೆಂದರೆ ಮಹಾಮೇಧಾವಿಗಳೆಂದಾಗಲೀ ಅತಿಹೆಚ್ಚಿನ ಡಾಕ್ಟ ರೇಟುಗಳನ್ನು ಪಡೆದವರೆಂದಾಗಲಿ ಅಲ್ಲ. ಮಕ್ಕಳನ್ನು ತಿದ್ದುವಲ್ಲಿ ದಕ್ಷಳಾದ ತಾಯಿಯೊಬ್ಬಳ ಪ್ರೀತಿ ಮತ್ತು ತಾಳ್ಮೆಯನ್ನು ತೋರಬಲ್ಲ, ತಮ್ಮ ಅಧ್ಯಯನದ ವಿಷಯದಲ್ಲಿ ಅಭ್ಯಾಸಶೀಲರಾದ ಪರಿಣತರು ಅವರಾಗಿದ್ದರೆ ಸಾಕು. ಮಾತುಮಾತಿಗೆ ಸಿಟ್ಟಿಗೆದ್ದು ಬೈದು ಭಂಗಿಸುವ ತಾಳ್ಮೆಗೆಟ್ಟ ಅಧ್ಯಾಪಕರ ಕೈಯಲ್ಲಿ ಮಕ್ಕಳು ಸಿಕ್ಕಿಕೊಂಡರೆ ಅವರ ಪರಿಸ್ಥಿತಿ ಎಂತಾಗಬಹುದು? ಮಗುವಿನ ಭವಿಷ್ಯದ ಬುನಾದಿ ಎಂಥ ನಿಷೇಧಾತ್ಮಕ ಇಟ್ಟಿಗೆಗಳಿಂದ ಕಟ್ಟಿದಂತಾಗಬಹುದು?–ಎಂಬು ದನ್ನು ವಿವರಿಸುವುದಕ್ಕಿಂತ ಕಲ್ಪಿಸಿಕೊಳ್ಳುವುದೇ ಲೇಸು. ಈ ದಿಸೆಯಲ್ಲಿ ಪ್ರಯೋಗಾತ್ಮಕ ಸಂಶೋಧನೆ ಗಳನ್ನು ಕೈಗೊಂಡು ಮಕ್ಕಳ ಪ್ರತಿಭೆಯನ್ನು ನಿರ್ದಿಷ್ಟ ಕ್ಷೇತ್ರದಲ್ಲಿ ಪರಿಪೂರ್ಣವಾಗಿ ಅರಳುವಂತೆ ಮಾಡಿದ ಮದರಾಸು ಆಕಾಶವಾಣಿಯ ಕಲಾವಿದ, ಗೋಟುವಾದ್ಯ ಪ್ರವೀಣ ಶ್ರೀ ನರಸಿಂಹನ್ ಅವರ ಪ್ರಯೋಗಾತ್ಮಕ ಅನುಭವ ಗಮನಾರ್ಹ. ಸಂಗೀತದ ಗಂಧಗಾಳಿ ಇಲ್ಲದ ಸಂಗೀತದ ದ್ವೇಷಿಗಳ ಮನೆಯಿಂದ ಬರುವ ಮಗುವನ್ನೂ ‘ಪ್ರತಿಭಾವಂತ ಗಾನಕಲಾಪರಿಣತ’ ನನ್ನಾಗಿ ಮಾಡಬಹುದು ಎನ್ನುತ್ತಾರವರು. ಆ ಮಗುವನ್ನು ಇನ್ನೂ ಮೂರು ತಿಂಗಳ ಶಿಶುವಾಗಿರು ವಾಗಲೇ ಅವರ ಹತ್ತಿರ ತರಬೇತಿಗಾಗಿ ಬಿಡಬೇಕು. ‘ಹನ್ನೆರಡು ವರ್ಷಗಳ ಕಾಲ ಆಳವಾದ ಸಂಶೋಧನೆ ನಡೆಯಿಸಿ ಒಂದು ವಿಧಾನವನ್ನು ಕಂಡುಹಿಡಿದಿದ್ದೇನೆ. ಅದನ್ನು ಪ್ರಾಮಾಣಿಕವಾಗಿ ಕಾರ್ಯರೂಪಕ್ಕೆ ತರಲು ಯತ್ನಿಸಿದರೆ ಯಾವುದೇ ಕುಟುಂಬದಲ್ಲಿ ಮನೆಯಲ್ಲಿದ್ದುಕೊಂಡೇ ಸಂಗೀತದ ಮಹಾಪ್ರತಿಭೆ ಅರಳುವಂತೆ ಮಾಡಬಹುದು’ ಎನ್ನುತ್ತಾರೆ ನರಸಿಂಹನ್. ಅವರು ಹೇಳಿರುವ ಸೂಚನೆಗಳನ್ನು ಗಮನಿಸಿ:</p>
  <p>‘ಪರಿಸರವು ಶಾಂತವೂ ಸಂತೋಷದಾಯಕವೂ ಆಗಿರಬೇಕು. ಮಗುವಿನ ಕೋಮಲವಾದ ಶ್ರವಣೇಂದ್ರಿಯಕ್ಕೆ ಕರ್ಕಶ ಶಬ್ದ ಬೀಳದಂತೆ ಜಾಗರೂಕತೆ ವಹಿಸಬೇಕು. ತನ್ನನ್ನು ಅತ್ಯಂತ ಪ್ರೀತಿಯಿಂದ ನೋಡಿಕೊಳ್ಳುತ್ತಿದ್ದಾರೆ ಎಂದು ಮಗುವಿಗೆ ಅನುಭವವಾಗಬೇಕು. ಕಟುನುಡಿ ಗಳಿಂದ ಬೈದುಭಂಗಿಸುವುದಾಗಲೀ, ಸಣ್ಣ ಪುಟ್ಟ ತಪ್ಪುಗಳನ್ನು ಎತ್ತಿತೋರಿ ಅಪಹಾಸ್ಯ ನಿಂದೆ ಯನ್ನಾಗಲಿ ಮಾಡಬಾರದು. ಮಗುವು ನಿದ್ರೆಯಿಂದ ಎದ್ದಾಗ, ಆಹಾರ ಸೇವಿಸುವಾಗ, ನಿದ್ರಿಸ ಹೊರಟಾಗ ಮೆಲ್ಲಮೆಲ್ಲನೆ ಸರಳವಾದ ರಾಗಗಳನ್ನು ಉಸುರಬೇಕು. ಆದರೆ ಒತ್ತಾಯ, ಬಲ ವಂತ ಕೂಡದು. ವೇಗವನ್ನೆಂದಿಗೂ ತೀವ್ರಗೊಳಿಸಬಾರದು. ಮೂರು ತಿಂಗಳಲ್ಲಿ ಮಗುವು ಸಾಮಾನ್ಯ ರಾಗಗಳಿಗೆ ಪ್ರತಿಕ್ರಿಯೆ ವ್ಯಕ್ತಪಡಿಸತೊಡಗುತ್ತದೆ. ಆಗಾಗ ಒಳ್ಳೆಯ ಸಂಗೀತವನ್ನು ಕೇಳಿಸಬೇಕು. ಒಮ್ಮೊಮ್ಮೆ ಮಗು ಆಟವಾಡುತ್ತಿದ್ದಾಗ ಹಾಸ್ಯಗಾರರಂತೆ ಹೊಸ ರಾಗವನ್ನು ಸ್ವಲ್ಪ ವಿಚಿತ್ರವಾಗಿ ಹಾಡಬಹುದು. ಮಗು ಆಸಕ್ತಿಯನ್ನು ತೋರಿ ನಗುತ್ತದೆ. ಮತ್ತೆ ಮತ್ತೆ ಅದೇ ರಾಗ ವನ್ನು ಹಾಗೆಯೇ ಹಾಡಿ ತೋರಿಸುವಂತೆ ಹೇಳುತ್ತದೆ. ಅಭ್ಯಾಸವೇನೋ ಆವಶ್ಯಕ. ಆದರೆ ಗದರಿಸಿ ಒತ್ತಾಯದಿಂದ ಮಾಡಿಸುವ ಯಾಂತ್ರಿಕ ಕೆಲಸವಾಗಬಾರದು. ಈ ವಿಧಾನದಿಂದ ನಿಜವಾಗಿಯೂ ಬಾಲಕನು ಸಂಗೀತ ಕಲೆಯಲ್ಲಿ ಬಹಳ ಉನ್ನತಮಟ್ಟವನ್ನು ತಲುಪಲು ಸಾಧ್ಯ.’</p>
  <p>ಚೈತನ್ಯದ ಚಿಲುಮೆಯಾದ ಯುವಜನರ ಉತ್ಸಾಹ ಕಾರ್ಯಶಕ್ತಿಗಳನ್ನು ಯೋಗ್ಯ ಮತ್ತು ಉಪಕಾರವಾದ ಮಾರ್ಗದಲ್ಲಿ ಹರಿಯುವಂತೆ ಮಾಡಿ ಅವರಲ್ಲಿ ಅಪಾರ ಆತ್ಮವಿಶ್ವಾಸವನ್ನು ಮೂಡಿಸುವ ರಹಸ್ಯ ಕಲೆ ಇಲ್ಲಿದೆಯಲ್ಲವೆ?</p>
  <p>ಪ್ರತಿಯೊಬ್ಬ ವ್ಯಕ್ತಿಯಲ್ಲೂ ಅಡಗಿರುವ ಶಕ್ತಿಯನ್ನು ಎಚ್ಚರಿಸುವ ವಿಧಾನದ ರಹಸ್ಯ ಇಲ್ಲಿ ಬಯಲಾಗಿದೆಯಲ್ಲವೆ?</p>
  <p>ಯಾವುದೇ ಒಂದು ವಿಶಿಷ್ಟ ಕ್ಷೇತ್ರದಲ್ಲಿ ಸಿದ್ಧಿ ಅಥವಾ ಪರಿಣತಿಯನ್ನು ಪಡೆಯಲು ಈ ವಿಧಾನ ಉಪಯುಕ್ತವಲ್ಲವೆ?</p>
  <p>ಶ್ರದ್ಧೆಯ ಚಿಕಿತ್ಸೆ ಎಲ್ಲರಿಗೂ ಬೇಕು. ಬೆಳೆಯುತ್ತಿರುವ ಮಕ್ಕಳಿಗೆ, ಹಿಂದುಳಿದವರಿಗೆ ವಿಶೇಷ ವಾಗಿ ಬೇಕು. ಎಲ್ಲರೂ ಅದರ ಬಲದಿಂದ ಎತ್ತರವನ್ನು ಏರಬಲ್ಲರು, ಸರ್ವತೋಮುಖವಾದ ಪ್ರಗತಿಯನ್ನು ಹೊಂದಬಲ್ಲರು. ಆದರೆ ಅದನ್ನು ಪಡೆಯಲು ಡಾ. ತಾಳ್ಮೆ, ಡಾ. ಒಲ್ಮೆ–ಇವರಿ ಬ್ಬರ ಹೃತ್ಪೂರ್ವಕ ಸಹಕಾರ ಬೇಕು. ಅಷ್ಟೇ ಅಲ್ಲ, ಡಾ. ಶಾಂತಮ್ಮ ವಾತಾವರಣ್ ಅವರ ನಿರಂ ತರ ಸಾನ್ನಿಧ್ಯವಿರಬೇಕು. ಇವರ ಮೂಲಕ ಬಾಲ್ಯದಿಂದಲೇ ಈ ಚಿಕಿತ್ಸೆ ಪಡೆಯುವಂತಾದರೆ ವ್ಯಕ್ತಿತ್ವ ಪೂರ್ಣರೀತಿಯಿಂದ ವಿಕಸಿತವಾಗುವ ಸಾಧ್ಯತೆಯಿದೆ ಎಂಬುದರಲ್ಲಿ ಸ್ವಲ್ಪವೂ ಸಂದೇಹ ವಿಲ್ಲ.</p>
  <div>ಮಕ್ಕಳ ಲಾಲನೆ ಪಾಲನೆ</div>
  <p>ಮಕ್ಕಳ ಬೆಳವಣಿಗೆಯ ಬಗೆಗೆ (ಅವರ ಜೊತೆಯಲ್ಲೇ ಇದ್ದುಕೊಂಡು) ಪ್ರಯೋಗಾತ್ಮಕ ಅಧ್ಯಯನ ಮಾಡಿ ಸಹಸ್ರಾರು ಮಕ್ಕಳ ಬದುಕನ್ನು ಬೆಳಗಿದ ರಷ್ಯಾದೇಶದ ಬಾಲಶಿಕ್ಷಣತಜ್ಞ ಸುಖೋಮ್ಲಿಂಸ್ಕಿ ಅವರ ಆಳ ಅನುಭವದ ಮಾತುಗಳಲ್ಲಿ ಕೆಲವನ್ನು ಇಲ್ಲಿ ಸಂಗ್ರಹಿಸಿದ್ದೇನೆ. ತಮ್ಮ ಮಕ್ಕಳ ಅಭ್ಯುದಯಾಕಾಂಕ್ಷಿಗಳು ಗಮನಿಸಬೇಕಾದ ಉಪಯುಕ್ತ ವಿಚಾರಗಳು ಇವು–</p>
  <p>‘ತಾನು ಕೈಗೊಂಡ ಕೆಲಸದಲ್ಲಿ ಗೆಲುವಿನ ಆಸೆ ಕಂಡುಬರದಿದ್ದರೆ ಮಗುವಿನ ಜ್ಞಾನದ ಹಂಬಲ ವನ್ನು ಹತ್ತಿಕ್ಕಿದಂತಾಗುತ್ತದೆ. ತೀವ್ರತರದ ಕಟುಮನೋಭಾವ, ನೋವು ಅದರ ಹೃದಯವನ್ನು ಆವರಿಸುತ್ತದೆ. ತಿರುಗಿ ಅಭಿರುಚಿ ಉತ್ಸಾಹಗಳುಂಟಾದರೆ ಮಾತ್ರ ಆ ಕಟು ಮನೋಭಾವ ದೂರ ವಾಗಬಹುದು. ಆದರೆ ಪುನಃ ಅಭಿರುಚಿ, ಉತ್ಸಾಹ ಅಧ್ಯಯನದ ಹಂಬಲ–ಇವುಗಳನ್ನುಂಟು ಮಾಡುವುದು ಅತಿ ಕಷ್ಟದ ಕೆಲಸ.*</p>
  <p>‘ತನ್ನ ಶಕ್ತಿ ಸಾಮರ್ಥ್ಯಗಳಲ್ಲಿ ಮಗುವು ಒಮ್ಮೆ ಶ್ರದ್ಧೆಯನ್ನು ಕಳೆದುಕೊಂಡರೆ ಅದು ತನ್ನ ಮನಸ್ಸಿನ ಬಾಗಿಲುಗಳನ್ನು ಮುಚ್ಚಿಕೊಳ್ಳುತ್ತದೆ. ಅತಿ ನಾಜೂಕು ಮನೋಭಾವನೆಯನ್ನು ತಳೆಯು ತ್ತದೆ. ಅಧ್ಯಾಪಕರ ಸೂಚನೆ ಬುದ್ಧಿವಾದ ಭರ್ತ್ಸನೆಗಳಿಗೆ ದುರಭಿಮಾನ ಮತ್ತು ಕೋಪಗಳಿಂದ ಪ್ರತಿಕ್ರಿಯೆ ತೋರುತ್ತದೆ.’</p>
  <p>‘ನೀವು ಮಗುವಿನಲ್ಲಿ ಹೆಚ್ಚು ಹೆಚ್ಚು ಅಪನಂಬಿಕೆಯನ್ನು ತೋರಿಸಿದಂತೆ ಅದು ಮೋಸ ಮತ್ತು ವಂಚನೆಯ ಕಲೆಗಳಲ್ಲಿ ಇನ್ನೂ ದಕ್ಷನಾಗುತ್ತದೆ. ಅದರ ಮನಸ್ಸು ಆಲಸ್ಯ ಮತ್ತು ಪ್ರತಿ ಯೊಂದನ್ನು ಅಲಕ್ಷ್ಯದಿಂದ ನೋಡುವ ಪ್ರವೃತ್ತಿಯ ತಾಣವಾಗುತ್ತದೆ. ಮಕ್ಕಳಲ್ಲಿ ಅಪನಂಬಿಕೆ ಯಿಂದ ನೇರವಾಗಿ ಹೊರಹೊಮ್ಮುವ ಫಲವೇ ಆಲಸ್ಯ.’</p>
  <p>‘ತಿರಸ್ಕಾರವು ಮನುಷ್ಯರ ಸುಪ್ತಮನಸ್ಸಿನ ಆಳದಿಂದ ಒರಟಾದ, ಕೆಲವೊಮ್ಮೆ ಅತ್ಯಂತ ಪಾಶವಿಕ ಪ್ರವೃತ್ತಿಗಳನ್ನು ಹೊರತರುತ್ತದೆ.’</p>
  <p>‘ಅಧ್ಯಾಪಕರು ಒಮ್ಮೆ ಮಗುವಿನ ನಿಜವಾದ ಸ್ನೇಹಿತರಾದರೆ ಮತ್ತು ಆ ಸ್ನೇಹವು ಉದಾತ್ತ ಹಾಗೂ ಮನಸೆಳೆಯುವ ಅಭಿರುಚಿಯ ವಿಷಯದಲ್ಲಿ ರಚನಾತ್ಮಕ ಕಾರ್ಯಕ್ಕೆ ಪ್ರೇರಕವಾದರೆ ಮಗುವಿನ ಮನಸ್ಸು ಕೆಟ್ಟ ಯೋಚನೆಗಳಿಂದ ದೂರವಾಗುತ್ತದೆ.’</p>
  <p>ಕಲಿಯಬೇಕು ಎಂಬ ಹಂಬಲ ಮಗುವಿನ ಮನಸ್ಸಿನಲ್ಲಿ ಉದಿಸದಿದ್ದರೆ, ಉತ್ಸಾಹ ಉಂಟಾಗ ದಿದ್ದರೆ ವಿದ್ಯಾಭ್ಯಾಸದ, ಏಕೆ, ನಮ್ಮ ಸಮಸ್ತ ಯೋಜನೆಗಳೂ ನಿಷ್ಫಲವಲ್ಲವೆ?</p>
  <p>ಚೆನ್ನಾಗಿ ಓದಿ ಬರೆದು ಎಸ್.ಎಸ್.ಎಲ್.ಸಿ.ಯಲ್ಲಿ ಪ್ರಥಮ ದರ್ಜೆಯಲ್ಲಿ ಪಾಸಾಗಿ ಕಾಲೇ ಜನ್ನು ಸೇರಿ ಪದವಿ ಪರೀಕ್ಷೆಗೆ ವಾಣಿಜ್ಯೋದ್ಯಮ ವಿಷಯವನ್ನು ಆರಿಸಿಕೊಂಡ ವಿದ್ಯಾರ್ಥಿಯ ಪರಿಚಯ ನನಗಿತ್ತು. ಒಮ್ಮೆ ‘ನಿನ್ನ ಓದು ಹೇಗಿದೆ?’ ಎಂದು ಕೇಳಿದಾಗ ಆತ ‘ಬಹಳ ಬೇಜಾರು, ಬೋರು, ಸ್ವಾಮೀಜಿ. ಉಳಿದ ನನ್ನ ಕ್ಲಾಸಿನ ವಿದ್ಯಾರ್ಥಿಗಳು ಬೇಗಬೇಗನೇ ಬ್ಯಾಲೆನ್ಸ್ಶೀಟ್ ತಯಾರುಮಾಡುತ್ತಾರೆ. ನನಗೋ ತಲೆಚಿಟ್ಟು ಹಿಡಿದು ಹೋಗುತ್ತದೆ. ನನ್ನ ಮೇಲೇ ನನಗೆ ಬೇಸರ ಬಂದು, ಏಕಪ್ಪಾ ಈ ವಿಷಯ ತೆಗೆದುಕೊಂಡೆ. ಸತ್ತೇ ಹೋದರೂ ವಾಸಿ ಎನ್ನಿಸುತ್ತದೆ’ ಎಂದು ತನ್ನ ಆಂತರ್ಯದ ಅಳಲನ್ನು ನೇರವಾಗಿ ತೋಡಿಕೊಂಡಿದ್ದ. ‘ನೀನು ಪ್ರಥಮ ದರ್ಜೆಯ ವಿದ್ಯಾರ್ಥಿಯಾಗಿದ್ದಿ ಎಂಬುದನ್ನು ಮರೆಯಬೇಡ. ಇತರ ವಿದ್ಯಾರ್ಥಿಗಳ ಹಿನ್ನೆಲೆ, ಪರಂಪರೆ, ತರಬೇತಿ ಏನೆಂದು ನಿನಗೆ ತಿಳಿಯದು. ಸುಮ್ಮನೆ ಅವರ ಈಗಿನ ದಕ್ಷತೆಯನ್ನು ಮಾತ್ರ ನೋಡಿ ನಿನ್ನ ಸದ್ಯದ ಸ್ಥಿತಿಯನ್ನು ಹೋಲಿಸಿ ಹೆದರಿ ಆತ್ಮವಿಶ್ವಾಸ ಕಳೆದುಕೊಳ್ಳಬೇಡ. ಸುಲಭದಿಂದ ಕಠಿಣದೆಡೆಗೆ ಹೆಜ್ಜೆಹೆಜ್ಜೆಯಾಗಿ ಮೇಲೇರಬೇಕು, ಪ್ರಯತ್ನಿಸಿ ನೋಡು,’ ಎಂದು ಧೈರ್ಯ ಹೇಳಿದೆ. ಅವನು ಮುಂದೆ ಪದವಿ ಪರೀಕ್ಷೆಯಲ್ಲಿ ಎರಡನೇ ದರ್ಜೆಯಲ್ಲಿ ಹೆಚ್ಚು ಅಂಕಗಳನ್ನೇ ಪಡೆದು ಪಾಸಾದ. ಆದರೆ ಇತರ ವಿದ್ಯಾರ್ಥಿಗಳ ಯಶಸ್ಸು ದಕ್ಷತೆಗಳನ್ನು ಕಂಡು ಮೊದಲು ಹೆದರಿ ಕೊಂಡಿದ್ದ. ಪರೀಕ್ಷೆಯ ಭೂತವನ್ನು ಹೇಗೆ ಎದುರಿಸಬೇಕೆಂಬುದನ್ನು ನಮ್ಮ ವಿದ್ಯಾರ್ಥಿಗಳಿಗೆ ತಿಳಿಸಿಕೊಡುವವರಾರು? ಇದನ್ನು ಪ್ರಾರಂಭದಿಂದಲೇ ತಿಳಿಸಿಕೊಡಬೇಕಲ್ಲವೇ?</p>
  <div>ಶ್ರದ್ಧಾವಾನ್ ಲಭತೇ ಜ್ಞಾನಮ್</div>
  <p>ಇಂದು ಭಾರತದ ಎಲ್ಲ ರಂಗಗಳಲ್ಲೂ ನೇರದಾರಿಗಿಂತ ಒಳದಾರಿಗಳೇ ಹೆಚ್ಚಾಗಲು ಕಾರಣ ವೇನು? ವಿದ್ಯಾವಂತರೆನಿಸಿಕೊಂಡ ಜನರಲ್ಲಿ ಅವಿದ್ಯಾವಂತರೆನಿಸಿಕೊಂಡ ಜನರಿಗಿಂತ ಹೆಚ್ಚಿನ ಪ್ರಾಮಾಣಿಕತೆ ಕಾಣಿಸುತ್ತದೆ ಎನ್ನಬಲ್ಲೆವೆ? ಇದಕ್ಕೆ ಮೂಲಕಾರಣವೇನಿರಬಹುದು? ಬಾಲ್ಯ ದಿಂದಲೇ, ಪ್ರಾಥಮಿಕ ತರಗತಿಗಳಿಂದಲೇ ನಮ್ಮ ಯುವಕರು ಬೆಳೆಸಿಕೊಂಡು ಬಂದ ಸಣ್ಣ ಪುಟ್ಟ ವಿಜಯವನ್ನು ಪಡೆಯದ ಸೋಲಿನ ಮನೋಭಾವ, ಆತ್ಮವಿಶ್ವಾಸಹೀನತೆ, ಭವಿಷ್ಯದ ಭಯ, ಸುರಕ್ಷಿತತೆಯ ಅಭಾವ, ದುಡಿಮೆಯಿಲ್ಲದ ಸಿನೆಮಾ ಕಲ್ಪನೆಯ ವಿಲಾಸ ಜೀವನಾಕಾಂಕ್ಷೆ–ಇವು ಒಂದು ಕಾರಣವಂತೂ ಹೌದು. ಈ ಆತ್ಮಶ್ರದ್ಧೆಯ ಅಭಾವ ನಮ್ಮನ್ನು ಅಧಃಪತನದೆಡೆಗೆ ಹೇಗೆ ಕೊಂಡೊಯ್ಯುತ್ತಿದೆ ಎಂಬುದನ್ನು ಯೋಚಿಸಲೂ ಅಸಾಧ್ಯವಾಗಿದೆ ನಮಗೆ!</p>
  <p>ಸ್ವಾಮಿ ವಿವೇಕಾನಂದರು ಆತ್ಮಶ್ರದ್ಧೆಯನ್ನು ರೂಢಿಸಿಕೊಳ್ಳುವ ಆವಶ್ಯಕತೆಯನ್ನು ಮತ್ತೆ ಮತ್ತೆ ಬೋಧಿಸಿದ್ದರು: ‘ಆತ್ಮಶ್ರದ್ಧೆಯ ಆದರ್ಶ ನಮ್ಮ ಬದುಕಿಗೆ ಅತ್ಯಂತ ಉಪಕಾರಿಯಾ ದದ್ದು. ನಮ್ಮಲ್ಲಿ ನಮಗೆ ಶ್ರದ್ಧೆಯುಂಟಾಗುವಂತೆ ಬೋಧಿಸಿ ಅನುಷ್ಠಾನ ಮಾಡಿಸಿದ್ದರೆ ಪ್ರಪಂಚದಲ್ಲಿ ಕಾಣಬರುವ ದುಷ್ಟತನ, ದುರಂತಗಳು ದೂರವಾಗುತ್ತಿದ್ದವು ಎಂಬುದರಲ್ಲಿ ನನಗೆ ಸ್ವಲ್ಪವೂ ಸಂದೇಹವಿಲ್ಲ. ಮಾನವನ ಇತಿಹಾಸದಲ್ಲೆಲ್ಲಾ ಕಂಗೊಳಿಸುವ ಮಹಾಪುರುಷರ ಜೀವನದಲ್ಲಿ ಎಲ್ಲಕ್ಕಿಂತ ಮಿಗಿಲಾಗಿ ಅವರ ಅದ್ಭುತ ಕಾರ್ಯಶಕ್ತಿಗೆ ಪ್ರೇರಣೆಯಾಗಿ ಕೆಲಸ ಮಾಡಿದುದು ಈ ಆತ್ಮಶ್ರದ್ಧೆಯೇ. ಮಹತ್ತಾದುದೇನನ್ನಾದರೂ ಸಾಧಿಸಬೇಕೆಂಬ ಪ್ರಜ್ಞೆಯಿಂ ದಲೇ ಉದಿಸಿದ ಅವರು ಮಹತ್ವಿಕೆಯನ್ನೇರಿದರು. ಒಬ್ಬ ಮನುಷ್ಯನು ನೀಚತೆಯ ರಸಾತಳಕ್ಕೆ ಬೇಕಾದರೆ ಹೋಗಲಿ, ಅವನ ಬದುಕಿನಲ್ಲಿ ಒಂದಲ್ಲ ಒಂದು ದಿನ ಬರುವುದು–ಆಗ ಇನ್ನೂ ಆಳಕ್ಕೆ ಇಳಿಯಲಾರದ ಹತಾಶೆಯಿಂದಲೇ ಅವನು ಹಿಂದಿರುಗಿ ಮೇಲಕ್ಕೇರಿ ತನ್ನಲ್ಲಿ ತಾನು ಶ್ರದ್ಧೆಯನ್ನಿಡಲು ಕಲಿಯುವನು. ಆದರೆ ಇದನ್ನು ಮೊದಲೇ ತಿಳಿದುಕೊಂಡಿದ್ದರೆ ಬಹಳಷ್ಟು ಉಪಕಾರವಾಗುವುದು. ಶ್ರದ್ಧೆಯ ಈ ಮಹಾಶಕ್ತಿಯನ್ನು ತಿಳಿದು ಅದನ್ನು ನಮ್ಮದಾಗಿ ಮಾಡಿ ಕೊಳ್ಳಲು ದುಃಖಕ್ಲೇಶಗಳಿಂದ ಕೂಡಿದ ಅನುಭವಗಳನ್ನು ಪಡೆಯುತ್ತ ಹೋಗಬೇಕೇ? ಮನುಷ್ಯ ಮನುಷ್ಯರಲ್ಲಿರುವ ವ್ಯತ್ಯಾಸಕ್ಕೆ ಶ್ರದ್ಧೆಯ ತಾರತಮ್ಯವೇ ಕಾರಣ. ಜನರ ಹೃದಯದಲ್ಲಿ ಪುನಃ ಈ ಶ್ರದ್ಧೆಯನ್ನು ಪ್ರತಿಷ್ಠಾಪಿಸಬೇಕು.’</p>
  <p>ನಮ್ಮಲ್ಲಿ ಪ್ರತಿಯೊಬ್ಬರಲ್ಲೂ ಅಪಾರಶಕ್ತಿ ಅಡಗಿದೆ. ಆದರೆ ನಾವೇ ನಮ್ಮ ಸೀಮಿತ ಕಲ್ಪನೆ ಗಳಿಂದ ನಮ್ಮ ಮೇಲೆ ವಶೀಕರಣ ಸುಪ್ತಿಯ ಪ್ರಭಾವವನ್ನು ಬೀರಿಕೊಂಡಂತಾಗಿದೆ. ಆತ್ಮಶ್ರದ್ಧೆ ಅಥವಾ ನಮ್ಮಲ್ಲಿ ನಮಗಿರುವ ಶ್ರದ್ಧೆಯೇ ಆ ಶಕ್ತಿಯನ್ನು ಚಿಮ್ಮಿಸಿ ಮಹತ್ಕಾರ್ಯದ ಸಾಧಕರು ನಾವಾಗುವಂತೆ ಮಾಡುತ್ತದೆ.</p>
  <div>ಬದುಕಿಗೊಂದು ಬೆಳಕು</div>
  <p>ನಮ್ಮ ನೈಜಸ್ವರೂಪ ಸ್ವಭಾವಗಳ ತಿಳಿವು ಹೆಚ್ಚು ಸ್ಪಷ್ಟವಾಗಿ ಮನವರಿಕೆಯಾಗುವವರೆಗೆ ನಮ್ಮ ಬೆಳವಣಿಗೆಗೆ ನಾವೇ ತೊಂದರೆಗಳನ್ನು ಹೇಗೆ ತಂದುಕೊಳ್ಳುತ್ತೇವೆಂಬುದು ಈ ಅಧ್ಯಾಯ ವನ್ನು ಓದಿದವರಿಗೆ ತಿಳಿಯುತ್ತದೆ.</p>
  <p>ದಿವ್ಯತೆ ನಮ್ಮ ಆಂತರ್ಯದ ಆಳದಲ್ಲೇ ಇದೆ. ಅದರ ಅನುಭವ ಪಡೆಯುವುದಕ್ಕಾಗಿ ಮಾಡುವ ಪ್ರಯತ್ನ ಮತ್ತು ಪಾಲಿಸುವ ನಿಯಮಗಳಲ್ಲಿಯೇ ಮನುಷ್ಯನ ಮನಸ್ಸಿನ ಪುನರ್ ವ್ಯವಸ್ಥೆ ಮತ್ತು ಸಮಾಜದ ವಿಭಿನ್ನ ವ್ಯಕ್ತಿಗಳ ಮಧುರ ಸಂಬಂಧದ ರಹಸ್ಯ ಅಡಗಿದೆ. ಎಲ್ಲ ಧರ್ಮಗಳ ಮೂಲವಿರುವುದೂ ಅಲ್ಲಿಯೆ. ಸೌಧವೇರುವವನು ಕೆಳಗಿನ ಮೆಟ್ಟಲುಗಳನ್ನು ದಾಟಿಯೇ ಮೇಲೇರಿ ತುತ್ತತುದಿಯನ್ನು ಸೇರುವಂತೆ ಉದಾತ್ತ ಗುರಿಯ ಸಾಧನೆಗಾಗಿ ಸಾಮಾನ್ಯ ಆಸೆ ಆಸಕ್ತಿಗಳನ್ನು ಕ್ರಮವಾಗಿ ತೊರೆಯುವುದೇ ತ್ಯಾಗ. ಸತ್ಯವನ್ನು ತಿಳಿಯಬೇಕಾದರೆ ಅಸತ್ಯ ವನ್ನು ತ್ಯಜಿಸಬೇಕು. ಒಳ್ಳೆಯದು ಬೇಕಾದರೆ ಕೆಟ್ಟದ್ದನ್ನು ತ್ಯಜಿಸಬೇಕು. ನಿತ್ಯವು ಬೇಕಾದರೆ ಅನಿತ್ಯ ವನ್ನು ತ್ಯಜಿಸಬೇಕು. ನಮ್ಮೆಲ್ಲರ ನಿಜದ ನೆಲೆಯೂ ಸ್ವರೂಪವೂ ಆದ ದಿವ್ಯತೆಯನ್ನು ಪಡೆಯ ಲಿಚ್ಛಿಸುವವನು ಅಂತರ್ಮುಖಿಯಾಗಲೇಬೇಕಾಗುವುದು. ಬಹಿರ್ವ್ಯಾಪಾರಗಳನ್ನು ಸಾವಕಾಶವಾಗಿ ಯಾದರೂ ಕಡಿಮೆಮಾಡಿಕೊಳ್ಳಬೇಕಾಗುವುದು. ದಿವ್ಯತೆಯ ಗುರಿಯನ್ನು ಮರೆಯದೆ ಮನಸ್ಸಿನ ಎದುರಲ್ಲಿ ಇರಿಸಿಕೊಂಡು ಎಲ್ಲ ಲೌಕಿಕ ಕಾರ್ಯಗಳನ್ನು ಅನಾಸಕ್ತಿಯಿಂದ ನೆರವೇರಿಸಲು ಸಾಧ್ಯ. ಬಹುಪಾಲು ಮಾನವರು ಸೋಪಾನಕ್ರಮದಿಂದ ಮೇಲೇರಲು ಈ ದಾರಿಯಲ್ಲೇ ಮುನ್ನಡೆಯ ಬೇಕು. ಸ್ವಾಮಿ ವಿವೇಕಾನಂದರನ್ನು ಒಮ್ಮೆ ಸನಾತನ ಧರ್ಮವನ್ನು ಅತ್ಯಂತ ಸಂಕ್ಷೇಪವಾಗಿ ವಿವರಿಸಿ ಎಂದಾಗ ಅವರು ಎರಡು ಶಬ್ದಗಳನ್ನು ಉಚ್ಚರಿಸಿದರು. ಅವು ಇಂತಿವೆ: ‘ಪ್ರವೃತ್ತಿ ಮತ್ತು ನಿವೃತ್ತಿ.’ ಭಗವಂತನ ರಾಜ್ಯದಲ್ಲಿ ಆತನ ನಿಯಮಗಳನ್ನುಲ್ಲಂಘಿಸದೆ ಜಗತ್ತು ನೀಡುವ ವೈಭವ ಗಳನ್ನೂ ಸುಖಭೋಗಗಳನ್ನೂ ಅನುಭವಿಸಬಹುದು ಅಥವಾ ನೇರವಾಗಿ ಅನಂತ ಶಾಂತಿ- ಆನಂದಗಳ ಆಗರವಾದ ಆತನನ್ನೇ ತ್ಯಾಗಪಥವನ್ನು ಅನುಸರಿಸಿ ಸೇರಬಹುದು ಎಂಬುದು ಆ ಮಾತಿನ ಅರ್ಥ.</p>
  <p>ಅವರೆನ್ನುವಂತೆ, ‘ಮನುಷ್ಯರಲ್ಲಿ ಅಡಗಿರುವ ಅಪಾರ ಶಕ್ತಿಯನ್ನು ಹೊರಜಗತ್ತಿನೆಡೆಗೆ ಕ್ರಮ ವರಿತು ಹರಿಯಿಸಿದರೆ ವೈಜ್ಞಾನಿಕ, ಭೌತಿಕ ಬೆಳವಣಿಗೆ ಸಾಧ್ಯವಾಗುತ್ತದೆ. ಅದೇ ಶಕ್ತಿಯನ್ನು ಭಾವನೆ ಯೋಚನೆಗಳೆಡೆ ಹರಿಯಿಸಿದರೆ ಸಾಹಿತ್ಯ ಕಲೆ, ಮತ್ತು ತತ್ತ್ವಶಾಸ್ತ್ರ ಮೊದಲಾದ ಬೌದ್ಧಿಕ ಬೆಳವಣಿಗೆಗೆ ಕಾರಣವಾಗುತ್ತದೆ. ಅದೇ ಶಕ್ತಿಯನ್ನು ಪೂರ್ಣರೀತಿಯಿಂದ ಮೂಲಸ್ರೋತದೆಡೆಗೇ ಹಿಂದಿರುಗಿಸಿದರೆ ಮಾನವನು ದೇವಾತ್ಮನಾಗುತ್ತಾನೆ.’* ಸರ್ವಬಂಧನಗಳಿಂದ ಬಿಡುಗಡೆ ಹೊಂದಿ ಮುಕ್ತನಾಗುತ್ತಾನೆ.<span class="en"/></p>
  <p>ದಿವ್ಯತ್ವದಲ್ಲಿ ವಿಶ್ವಾಸವಿಟ್ಟು ಮುನ್ನಡೆಯಲು ಯತ್ನಿಸುವವನ ದೃಷ್ಟಿಕೋನ ಹೇಗಿರುತ್ತದೆ? ಎಲ್ಲರ ಶುಭವನ್ನೂ ಅವನು ಹಾರೈಸುತ್ತಾನೆ, ಕಾರಣ ಪ್ರತಿಯೊಬ್ಬ ವ್ಯಕ್ತಿಯೂ ತತ್ತ್ವಶಃ ಸಚ್ಚಿದಾ ನಂದದಿಂದಲೇ ಸಿಡಿದು ಬಂದವನು. ಅದು ಆತನಲ್ಲಿ ಇನ್ನೂ ಪ್ರಕಟವಾಗದಿದ್ದಿರಬಹುದು. ಆದರೆ ಎಲ್ಲರೂ ದಿವ್ಯ ಜ್ಯೋತಿ ಸಾಗರದಿಂದಲೇ ಬಂದವರೆಂಬುದು ಸತ್ಯ. ಮನುಷ್ಯನಾಗಲೀ ಪ್ರಾಣಿಯಾಗಲೀ ಯಾವುದೇ ವಸ್ತುವಾಗಲೀ ಅದು ನಮ್ಮಷ್ಟೇ ಮೂಲತಃ ದೈವೀಚೇತನ. ಪ್ರತಿ ಯೊಬ್ಬ ವ್ಯಕ್ತಿಯೂ ಆತನ ಸದ್ಯದ ಪರಿಸ್ಥಿತಿ ಹೇಗೇ ಇರಲಿ, ಗೌರವಕ್ಕೆ ಪಾತ್ರ, ವಿಶ್ವಾಸಕ್ಕೆ ಅರ್ಹ, ಪ್ರೀತಿಗೆ ಯೋಗ್ಯ. ಜನರು ತಮ್ಮ ದೈವೀ ಮೂಲ ಹಾಗೂ ಸ್ವಭಾವವನ್ನು ಮರೆತಿರಬಹುದು. ಅವರ ವರ್ತನೆ ಹೇಯವೂ, ಪಾಶವಿಕವೂ ಆಗಿರಬಹುದು. ಆದರೆ ಅವರು ಅಜ್ಞಾನದಿಂದ ಹಾಗೆ ಮಾಡುತ್ತಾರೆಂಬುದು ಮರೆಯತಕ್ಕ ಸಂಗತಿಯಲ್ಲ.</p>
  <p>ಇತರರಿಗೆ ನಮ್ಮಿಂದಾದ ಸಹಾಯವನ್ನು ಮಾಡುವ ಪ್ರವೃತ್ತಿಯನ್ನು ಬೆಳೆಸಿಕೊಳ್ಳುವ ಉತ್ತಮ ಉಪಾಯ ಯಾವುದು? ಅವರ ಹೊರಗಿನ ರೂಪ, ಬಣ್ಣ, ಜಾತಿ, ಮತ–ಇವುಗಳು ಏನೇ ಇರಲಿ, ಅವರಲ್ಲಿ ದೈವತ್ವವಿದೆ ಎಂಬ ದೃಢವಿಶ್ವಾಸ ನಮ್ಮಲ್ಲಿ ಉದಿಸಿರಬೇಕು. ಪ್ರತಿಯೊಬ್ಬನಲ್ಲೂ ಅಡಗಿರುವ ಈ ದೈವತ್ವದ ವಿಚಾರವನ್ನು ಸ್ವಲ್ಪವೂ ಅರಿತಿರದ ಜನರನ್ನೂ ಕೂಡ ಶುಭ ಅಥವಾ ಲೇಸನ್ನು ಬಯಸುವ ದೃಷ್ಟಿಯಿಂದ ನೋಡಬೇಕು. ಅವನು ಕೊಲೆಗಡುಕನೂ, ಕಳ್ಳನೂ ಆಗಿರ ಬಹುದು. ಸಂತನೋ, ಮಹಾತ್ಮನೋ ಇರಬಹುದು. ನಿಜವಾದ ಧಾರ್ಮಿಕ ಭಾವನೆಯ ವ್ಯಕ್ತ ರೂಪವೆ ಶುಭಾಕಾಂಕ್ಷೆ ಅಥವಾ ಇತರರಿಗೆ ಲೇಸಬಯಸುವುದು. ಇದನ್ನು ಒಳ್ಳೆಯವರಿಗೆ ಮಾತ್ರ ತೋರಿಸಿ ದುಷ್ಟರಿಂದ ಬಚ್ಚಿಡಬಾರದು. ಹಾಗೆಂದು ದುಷ್ಟರ ಸಂಚಿಗೆ ಬಲಿಬಿದ್ದು ನರಳಬೇಕೆಂ ದಲ್ಲ. ದುಷ್ಕೃತ್ಯ ಎಸಗಿದವನನ್ನು ಶಿಕ್ಷಿಸಬಾರದೆಂದೂ ಅಲ್ಲ. ಅವರ ಮೇಲೆ ದ್ವೇಷ ಸಾಧಿಸುವುದ ಕ್ಕಿಂತ ಅವನ ದುಷ್ಟತನದ ಹಿನ್ನೆಲೆಯಲ್ಲಿ ಅಜ್ಞಾನ ಮತ್ತು ಅವನಿಗೆ ಸಿಕ್ಕಿದ ತರಬೇತಿ ಹೇಗೆ ಕೆಲಸ ಮಾಡುತ್ತಿದೆ, ಅದನ್ನು ಹೇಗೆ ಬದಲಿಸಬಹುದು ಎಂಬುದನ್ನು ಯೋಚಿಸಲು ಈ ದೃಷ್ಟಿಕೋನ ಪ್ರೇರಣೆ ನೀಡುವುದು.</p>
  <p>ದೇವರನ್ನು ಅಥವಾ ದಿವ್ಯತೆಯನ್ನು ಪ್ರೀತಿಸುತ್ತೇನೆ ಎಂದುಕೊಳ್ಳುವ ವ್ಯಕ್ತಿ ತನ್ನ ಸಹೋದರ ರನ್ನೂ, ನೆರೆಕೆರೆಯವರನ್ನೂ ದ್ವೇಷಿಸಲಾರ. ಏಕೆಂದರೆ ಯಾವ ದಿವ್ಯತೆ ತನ್ನಲ್ಲಡಗಿದೆಯೋ ಅದೇ ತತ್ತ್ವ ಅಥವಾ ಭಗವಂತನ ಅಂಶ ನೆರೆಕೆರೆಯವರಲ್ಲೂ ಇದೆ. ಸಮಸ್ತ ಜೀವಿಗಳೆಡೆಗೆ ಪ್ರೀತಿ ಮತ್ತು ಸಹೋದರಭಾವ ನಮ್ಮಲ್ಲಿ ವ್ಯಕ್ತವಾಗುತ್ತಿದ್ದರೆ ದೇವರಲ್ಲಿ ನಾವಿಟ್ಟ ಶ್ರದ್ಧಾಭಕ್ತಿಗಳು ಸತ್ಯ ಎಂದಾಗುತ್ತದೆ.</p>
  <div>ಬಹುಜನ ಹಿತಾಯ</div>
  <p>ಇತ್ತೀಚೆಗೆ ಮಿತ್ರರೊಬ್ಬರು ನಡೆದ ಘಟನೆಯೊಂದನ್ನು ಹೇಳಿದರು. ಸುಮಾರು ಐದು ಸಾವಿರ ಜನಸಂಖ್ಯೆ ಸಣ್ಣ ಪೇಟೆಯಂತಿರುವ ಬಡಾವಣೆಯಲ್ಲಿ ಒಂದು ಎಮ್ಮೆಯ ಕರು ಬಾವಿಗೆ ಬಿತ್ತು. ಬಾವಿಗೆ ಕಲ್ಲು ಮಣ್ಣು ಅಥವಾ ಸಿಮೆಂಟಿನಿಂದ ಮಾಡಿದ ಆವರಣವಿದ್ದಿರಲಿಲ್ಲ. ಮರದ ಗೂಟ ಹಾಕಿದ್ದರು. ಮನೆಯಲ್ಲಿ ಹೆಂಗಸರು ಮಕ್ಕಳು ಮಾತ್ರ ಇದ್ದರು. ಕರು ಬಾವಿಗೆ ಬಿದ್ದುದನ್ನು ಕಂಡು ಅವರು ಗಟ್ಟಿಯಾಗಿ ಕೂಗಿಕೊಂಡರು. ಆಚೀಚಿನ ವಿದ್ಯಾವಂತರೆನಿಸಿಕೊಂಡ ಉದ್ಯೋಗಸ್ಥ ಜನ ಅಲ್ಲಿ ಸೇರಿದರು. ‘ನೀವು ಎಮ್ಮೆ ತಂದದ್ದು ಯಾವಾಗ? ಎಲ್ಲಿಂದ ತಂದಿರಿ? ಬೆಲೆ ಎಷ್ಟು? ಬಾವಿಯ ಸುತ್ತಲೂ ಗೂಟಗಳನ್ನು ಹಾಕಿರುವಾಗ ಕರು ಬಾವಿಗೆ ಬಿದ್ದುದಾದರೂ ಹೇಗೆ? ಯಾರಾ ದರೂ ಕರುವನ್ನು ಬಾವಿಗೆ ದೂಡಿದರೇ? ಹೇಗೆ?’ ಎಂದೆಲ್ಲ ಪ್ರಶ್ನಿಸತೊಡಗಿದರು. ಕೆಲವರು ಆ ಮನೆಯವರು ಯಾವ ರಾಜಕೀಯ ಪಕ್ಷಕ್ಕೆ ಸೇರಿದವರು, ಅವರ ಜಾತಿಮತಕುಲಗೋತ್ರ ಯಾವುದು ಎನ್ನುವ ಬಗೆಗೆ ಯೋಚಿಸತೊಡಗಿದರು. ಸಣ್ಣ ಪುಟ್ಟ ಚಿಲ್ಲರೆ ಉಪಕಾರಗಳಿಂದೇನು? ಒಟ್ಟು ಸಾಮಾಜಿಕ ಕ್ರಾಂತಿಯಾಗದೆ ನಮ್ಮ ಜನಾಂಗದ ಅಭಿವೃದ್ಧಿಯಾಗದು ಎನ್ನುವ ತೀವ್ರ ವಾದಿಗಳಾದ ಯುವಕರೂ ಅಲ್ಲಿದ್ದರು. ಆದರೆ ಯಾರೂ ಕರುವನ್ನು ಬಾವಿಯಿಂದ ಮೇಲೆತ್ತುವ ಗೋಜಿಗೇ ಹೋಗಲಿಲ್ಲ. ಜನಸ್ತೋಮವನ್ನು ನೋಡಿ ಹಳ್ಳಿಯ ರೈತನೊಬ್ಬ ಅತ್ತ ಬಂದವನು ನೇರವಾಗಿ ಬಾವಿಯಲ್ಲಿ ಇಳಿದು ಕರುವನ್ನು ಮೇಲಕ್ಕೆತ್ತಿ ಜೀವದಾನ ಮಾಡಿ ಅಲ್ಲಿಂದ ಕಣ್ಮರೆ ಯಾದ. ಚರ್ಚೆಯಲ್ಲಿ ನಿರತರಾದವರು ಸ್ವರ ಏರಿಸಿ ಚರ್ಚೆಯನ್ನು ಮುಂದುವರಿಸುತ್ತಲೇ ಇದ್ದರು.</p>
  <p>ಈ ಘಟನೆ ಏನು ಹೇಳುತ್ತದೆಂಬುದನ್ನು ವಿವರಿಸಬೇಕಿಲ್ಲವಷ್ಟೆ ?</p>
  <p>ಕಷ್ಟಕಾಲದಲ್ಲಿ ನೆರವಾಗುವ ಗುಣವನ್ನು ನಾವು ಬೆಳೆಸಿಕೊಳ್ಳಬೇಕು. ಒಂದೆಡೆ ಸ್ವಾಮಿ ವಿವೇಕಾ ನಂದರು ‘ವ್ಯಕ್ತಿಯು ಯಾವುದೇ ಸಾಮಾಜಿಕ ವ್ಯವಸ್ಥೆಯಲ್ಲಿರಲಿ ಅವನ ಅಪೂರ್ಣತೆಯನ್ನು ದೂರಗೊಳಿಸಲು ನೆರವಾಗುವವನೇ ಮಾನವ ಜನಾಂಗದ ನಿಜವಾದ ಉಪಕಾರಿ’ ಎಂದಿದ್ದರು. ‘ಕೆಟ್ಟ ರೂಢಿಗಳನ್ನು ಕಾನೂನುಗಳನ್ನು ಸತ್ಪುರುಷರು ಲೆಕ್ಕಿಸುವುದಿಲ್ಲ. ಅವುಗಳ ಜಾಗದಲ್ಲಿ ಆತ್ಮೀ ಯತೆ, ಸಹಿಷ್ಣುತೆ ಮತ್ತು ಒಗ್ಗಟ್ಟಿನ ಲಿಖಿತ ಸಂವಿಧಾನವಿರದಿದ್ದರೂ ಅತ್ಯಂತ ಪ್ರಭಾವಶಾಲಿ ಯಾದ ಪರಂಪರೆಯನ್ನು ಅವರು ಬೆಳೆಸುತ್ತಾರೆ. ಸತ್ಪುರುಷರು ಎಲ್ಲ ಕಾನೂನು ಕಾಯಿದೆಗಳನ್ನೂ ದಾಟಿ ತಮ್ಮ ಬಾಂಧವರು ಯಾವುದೇ ಪರಿಸ್ಥಿತಿಯಲ್ಲಿರಲಿ ಅವರ ಉದ್ಧಾರಕ್ಕಾಗಿ ಶ್ರಮಿಸು ತ್ತಾರೆ.’ ಬಹು ಜನರ ಹಿತಕ್ಕಾಗಿ, ಸುಖಕ್ಕಾಗಿ ಶ್ರಮಿಸುವುದೇ ಅವರ ಧ್ಯೇಯ.</p>
  <div>ಜೀವ ಶಿವ ಸೇವೆ</div>
  <p>ದಿವ್ಯತೆಯಲ್ಲಿನ ದೃಢವಿಶ್ವಾಸದಿಂದ ಉದ್ಭವಿಸುವ ಇನ್ನೊಂದು ಮನೋವೃತ್ತಿಯೇ ಸೇವಾ ಪರಾಯಣತೆ. ಸೇವೆ ಎನ್ನುವ ಶಬ್ದ ಇಂದು ಸವಕಲು ನಾಣ್ಯವಾಗಿರಬಹುದು. ಸ್ವಾರ್ಥಿ ಮತ್ತು ದುರ್ಬಲ ವ್ಯಕ್ತಿಗಳು ಯಾವ ಕ್ಷೇತ್ರವನ್ನು ಪ್ರವೇಶಿಸಿದರೂ ಅಲ್ಲಿ ಮಸಿ ಬಳಿಯುತ್ತಾರೆ. ಕೊಳೆತ ಹಣ್ಣನ್ನು ನೋಡಿ ಮರದ ನಿಜವಾದ ಸ್ಥಿತಿಗತಿಯ ಬಗೆಗೆ ತೀರ್ಮಾನ ನೀಡಬಾರದೆಂದು ಕ್ರಿಸ್ತ ವಾಣಿ. ಅಂತೆಯೇ ಸೇವಾಧರ್ಮದ ಅರ್ಥ ಮಹತ್ವಗಳನ್ನು ಅದರ ದುರ್ಬಲ ಅನುಯಾಯಿಗಳ ಮೂಲಕ ನಿರ್ಣಯಿಸಬಾರದು. ಎಲ್ಲರೆಡೆಗಿನ ಶುಭಾಶಯ ಮತ್ತು ಪರಿಶುದ್ಧ ಪ್ರೀತಿ ಇವುಗಳಿಂದ ಪ್ರೇರಿತವಾಗಿರಬೇಕು ಸೇವೆ. ವಿಕಾಸದ ಮೇಲಿನ ಹಂತದಲ್ಲಿರುವವರು ತಮಗಿಂತ ಕೆಳಗಿನ ಮೆಟ್ಟಲುಗಳಲ್ಲಿರುವವರಿಗೆ ಅಯಾಚಿತವಾಗಿ ಸಹಾಯ ಹಸ್ತ ನೀಡುವಲ್ಲಿ ಈ ಸೇವೆಯ ಭಾವನೆ ವ್ಯಕ್ತವಾಗುವುದು. ಒಳಿತನ್ನು ಇತರರಿಗೆ ಹಂಚಲೂ, ಹತ್ತು ಮಂದಿ ಸೇರಿ ಮಾಡುವ ಕೆಲಸದಲ್ಲಿ ತಾನೊಂದು ನಿಮಿತ್ತವಾಗಲು ನೀಡುವ ಸಹಕಾರದಲ್ಲೂ ಇದು ವ್ಯಕ್ತವಾಗುವುದು. ಪರಿಶುದ್ಧ ಪ್ರೀತಿ ಪ್ರತಿಯೊಬ್ಬರಲ್ಲೂ ಹುದುಗಿರುವ ದಿವ್ಯತೆಯ ಒಂದು ಪ್ರಕಾಶ. ಇತರರಿಂದ ಏನನ್ನೂ ಪ್ರತಿಫಲವಾಗಿ ಬಯಸದೆ ಅವರಿಗೆ ಒಳಿತನ್ನು ಮಾಡುವಲ್ಲಿ ಅದು ವ್ಯಕ್ತವಾಗುವುದು. ಲೋಕ ಲೋಚನಕ್ಕೆ ಗೋಚರವಾಗುವುದಕ್ಕಾಗಿ ಜಾಹೀರಾತಿನ ಪ್ರಸಿದ್ಧಿ ತರುವಂಥ ‘ಜಗದ ಪೊಗಳಿಕೆಗೆ ಬಾಯಬಿಡುವಂಥ’ ಕೆಲಸ ಸೇವೆಯಲ್ಲ. ತಾನು ಹುಟ್ಟಿ ಬೆಳೆದು ಬಂದ ತಾಣದಲ್ಲಿ ತನ್ನ ಪಾಲಿಗೆ ಸಾಧ್ಯವಾಗುವ ಬಹುಜನ ಹಿತದಲ್ಲಿ ನೆರವಾಗುವ ಪುಟ್ಟ ಕೆಲಸವೂ ಸೇವೆಯಾಗುವುದು. ದೃಷ್ಟಿ ಕೋನ ಮನೋಭಾವನೆಗಳು ಮುಖ್ಯ, ಮಾಡುವ ಕೆಲಸವಲ್ಲ. ಕೆಲಸವನ್ನು ಮಾಡುವ ವಿಧಾನ ಮುಖ್ಯ. ಕೆಲಸದ ಹಿನ್ನೆಲೆಯಲ್ಲಿ ಅಡಗಿರುವ ಉದ್ದೇಶ ಮುಖ್ಯ.</p>
  <p>‘ಅಷ್ಟೊಂದು ತಪಸ್ಸಿನ ನಂತರ ನಾನು ನಿಜವಾದ ಈ ಪರಮ ಸತ್ಯವನ್ನು ಕಂಡುಕೊಂಡಿದ್ದೇನೆ. ಪ್ರತಿಯೊಂದು ಜೀವಿಯಲ್ಲೂ ಭಗವಂತನಿದ್ದಾನೆ. ನರರ ಸೇವೆಯನ್ನು ಮಾಡುವವನು ನಾರಾ ಯಣನ ಸೇವೆಯನ್ನು ಮಾಡುತ್ತಾನೆ. ನಿಮ್ಮ ಸಹೋದರರ ಸೇವೆ ಮಾಡದ ನೀವು, ಕಣ್ಣಿಗೆ ಕಾಣಿ ಸುವ ವ್ಯಕ್ತದೇವತೆಯ ಸೇವೆ ಮಾಡದ ನೀವು, ಇಂದ್ರಿಯಗಳಿಗೆ ಅಗೋಚರನಾದ, ವ್ಯಕ್ತನಲ್ಲದ ಭಗವಂತನ ಸೇವೆಯನ್ನು ಹೇಗೆ ಮಾಡಬಲ್ಲಿರಿ? ನೀವು ಪೂಜೆ ಸಲ್ಲಿಸಲು ಒಂದು ದೇವಾಲಯ ವನ್ನು ನಿರ್ಮಿಸಬಹುದು. ಅದು ಚೆನ್ನಾಗಿಯೂ ಇರಬಹುದು. ಆದರೆ ಇನ್ನೂ ಶ್ರೇಷ್ಠವಾದುದು ಉತ್ಕೃಷ್ಟವಾದುದು ಆಗಲೇ ಇದೆ. ಅದೇ ಮಾನವ ದೇಹ’ ಎಂದರು ಸ್ವಾಮಿ ವಿವೇಕಾನಂದರು.</p>
  <p>ದೇವಸ್ಥಾನದಲ್ಲಿ ಮಾತ್ರ ದೇವರನ್ನು ಪೂಜಿಸಿ, ತನ್ನಂತೆಯೇ ಇತರರೂ ಕೂಡ ದೇವರ ಮಕ್ಕಳು ಎಂಬುದನ್ನು ಅರಿಯದೆ, ಅವರ ಹಿತಾಕಾಂಕ್ಷೆಯಿಂದ ಸಹಾಯ ಸಹಕಾರ ನೀಡದವನು ನಿಜವಾದ ಧಾರ್ಮಿಕನೆನಿಸಲಾರ. ದೇವರ ಸೇವೆಯನ್ನು ಮಾಡಲಿಚ್ಛಿಸುವವನು ದೇವರ ಮಕ್ಕಳ ಸೇವೆಯನ್ನು ಮೊದಲು ಮಾಡಬೇಕು ಎನ್ನುತ್ತಾರೆ. ‘ಯಾರು ದೀನರಲ್ಲಿ, ದುರ್ಬಲರಲ್ಲಿ, ರೋಗಿ ಗಳಲ್ಲಿ ಶಿವನನ್ನು ನೋಡುವರೋ ಅವರು ನಿಜವಾಗಿ ಶಿವನನ್ನು ಪೂಜಿಸುವರು. ಜಾತಿ ಮತ ಕುಲ ಗೋತ್ರಗಳನ್ನು ಲೆಕ್ಕಿಸದೆ ಯಾರು ಒಬ್ಬ ಬಡವನಲ್ಲಿ ಶಿವನನ್ನು ನೋಡಿ ಅವನ ಸೇವೆ ಮಾಡು ವರೋ ಅವನಿಗೆ ಸಹಾಯ ನೀಡಿರುವರೋ ಅಂಥವರ ಮೇಲೆ ಶಿವನಿಗೆ ತನ್ನನ್ನು ಕೇವಲ ವಿಗ್ರಹ ದಲ್ಲೇ ನೋಡುವವರಿಗಿಂತ ಹೆಚ್ಚು ಪ್ರೀತಿ’ ಎನ್ನುವ ವಿವೇಕಾನಂದರ ವಾಣಿಯಲ್ಲಿ ಸೇವಾ ಧರ್ಮದ ಸಾರ, ಮಹತ್ವ ಅಡಗಿದೆ.</p>
  <p>ದಿವ್ಯತೆಯಲ್ಲಿಡುವ ದೃಢ ವಿಶ್ವಾಸದಿಂದ ಮತ್ತು ಒಳಗಿರುವ ಅಪಾರ ಶಕ್ತಿಯ ಬಲದಿಂದ ಪ್ರತಿಯೊಬ್ಬ ವ್ಯಕ್ತಿಯಲ್ಲೂ ಉದಿಸುವ ಸದ್ಗುಣಗಳಾದ ಸರ್ವರೆಡೆಗೆ ಶುಭಾಕಾಂಕ್ಷೆ, ತಾಳ್ಮೆ, ಆಶಾ ವಾದ, ಪ್ರಯತ್ನಶೀಲತೆ ಮತ್ತು ಸೇವಾಪರಾಯಣತೆ ಇವು ವ್ಯಕ್ತಿಯ ಸರ್ವತೋಮುಖ ಅಭ್ಯು ದಯ ಮತ್ತು ಸಮಾಜದ ಸಮಗ್ರ ಪ್ರಗತಿಗೆ ಕಾರಣವಾಗಬಲ್ಲಂಥವುಗಳು ಎಂಬುದು ಸಂಶಯ ರಹಿತ ಸತ್ಯ.</p>
  <p>ನಮ್ಮ ಓದು, ಪರಿಸರ, ಶಿಕ್ಷಣ–ಇವು ವ್ಯಕ್ತಿಯಲ್ಲಿ ಈ ಗುಣಗಳನ್ನೇ ಬೆಳೆಸುವಂತಾದರೆ ನಮ್ಮಸಮಾಜ ಎದ್ದು ನಿಲ್ಲುವುದು. ನಮ್ಮಲ್ಲಿರುವ ಅಪಾರ ಶಕ್ತಿಯನ್ನು ನಾವು ಮನಗಂಡಾಗಲೇ ಭಾಗ್ಯೋದಯದ ಹೊಸಬೆಳಕು ಹರಿಯುವುದು.</p>
</html>
