<?xml version="1.0"?>
<html>
  <div>ಯನ್ನು ಒಂದು ಮಾತಿನಿಂದ ಅಥವಾ ಬಹಳ ದೃಢವಾದ ಶ್ರದ್ಧೆಯಿಂದ ‘ನೀನು ರಾಜಪುತ್ರ’ ಎಂದು ಗಟ್ಟಿಯಾಗಿ ಉಚ್ಚರಿಸಿದ ಮಾತ್ರಕ್ಕೆ ಅವನು ಅದನ್ನು ಅರ್ಥವಿಸಿಕೊಂಡು ಸ್ವವ್ಯಕ್ತಿತ್ವ ಚಿತ್ರವನ್ನು ಬದಲಾಯಿಸಿಕೊಳ್ಳಲು ಸಾಧ್ಯವೆ? ಮಹಾಭಾರತದ ಕರ್ಣನ ಅಂತರ್ದ್ವಂದ್ವವನ್ನು ನಾವಿಲ್ಲಿ ನೆನಪಿಸಿಕೊಳ್ಳಬಹುದು. ದೀರ್ಘಕಾಲದಿಂದ ತನ್ನನ್ನು ತಾನು ಕುರಿಯೆಂದೇ ತಿಳಿದು ಕೊಂಡಿದ್ದ ಕತೆಯಲ್ಲಿ ಬರುವ ‘ಕುರಿಹುಲಿ’ಗೆ ‘ನೀನು ನಿಜವಾಗಿಯೂ ಹುಲಿ’ ಎಂದು ಕಾಡಿನ ಹುಲಿ ಹೇಳಿದ ಮಾತ್ರದಿಂದ ಅದಕ್ಕೆ ತನ್ನ ವ್ಯಕ್ತಿತ್ವ ಚಿತ್ರವನ್ನು ಬದಲಿಸಲು ಸಾಧ್ಯವಾಯಿತೆ?</div>
  <div/>
  <div>ಉದ್ಧಾರದ ಹೆದ್ದಾರಿ</div>
  <p>ಸ್ವವ್ಯಕ್ತಿತ್ವ ಚಿತ್ರವನ್ನು ಖಂಡಿತವಾಗಿಯೂ ಬದಲಿಸಲು ಸಾಧ್ಯ. ದೀರ್ಘಕಾಲದಿಂದ ಯುವಕ ನಲ್ಲಿ ಹುಟ್ಟುಗಟ್ಟಿದ ಭಾವನೆಯನ್ನು ಹಂತಹಂತವಾಗಿ ತಪ್ಪು ಎಂಬುದನ್ನು ತಿಳಿಸಿಕೊಡಬೇಕು. ಯಾವುದನ್ನು ಅನುಭವ ಸಾಕ್ಷ್ಯಾಧಾರಗಳಿಂದ ಸತ್ಯವೆಂದು ತಿಳಿದುಕೊಂಡಿದ್ದನೊ ಅದನ್ನು ಇನ್ನೊಂದು ಅನುಭವ ಮತ್ತು ಸಾಕ್ಷ್ಯಾಧಾರಗಳಿಂದ ಸರಿಯಲ್ಲವೆಂದು ಸ್ಪಷ್ಟಪಡಿಸಬೇಕು.</p>
  <p>ವಿದ್ಯಾರ್ಥಿಗಳಲ್ಲಿ ಬಹಳ ಮಂದಿ ತಪ್ಪಾಗಿ ಸ್ವವ್ಯಕ್ತಿತ್ವ ಚಿತ್ರವನ್ನು ನಿರ್ಮಿಸಿಕೊಳ್ಳುತ್ತಾರೆ. ತಮಗಿಂತ ಹೆಚ್ಚು ಬೇಗನೇ ವಿಷಯಗಳನ್ನು ಗ್ರಹಿಸುವ ಶಕ್ತಿ ಇರುವ ವಿದ್ಯಾರ್ಥಿಗಳೊಂದಿಗೆ ತಮ್ಮನ್ನು ಹೋಲಿಸಿಕೊಂಡು ತಾವು ಅಪ್ರಯೋಜಕ ವ್ಯಕ್ತಿಗಳು, ಕಲಿಕೆಯಲ್ಲಿ ತಮಗೆ ಅಂಥ ಬುದ್ಧಿ ಇಲ್ಲ ಎಂದು ತಿಳಿದುಕೊಳ್ಳಲು ಶುರುಮಾಡುತ್ತಾರೆ. ಪ್ರಾರಂಭದ ಸಣ್ಣಪುಟ್ಟ ತಪ್ಪುಗಳಾ ದಾಗ ಅಧ್ಯಾಪಕರ ನಿರುತ್ಸಾಹದಾಯಕ ಬೈಗುಳು ಭರ್ತ್ಸನೆಗಳಿಂದ ಹೆದರಿ ಆತ್ಮವಿಶ್ವಾಸ ಕಳೆದು ಕೊಳ್ಳುತ್ತಾರೆ. ಚೆನ್ನಾಗಿ ಕಲಿಯುವುದಿಲ್ಲ ಈತ–‘ತಲೆ ಇಲ್ಲ’ ಎಂಬ ಹಿರಿಯರ ಕಟು ನುಡಿಯೂ ಆಗಾಗ ಅವರ ಮನಸ್ಸಿನೊಳಗೆ ಪ್ರವೇಶಿಸಿರುತ್ತದೆ. ಬುದ್ಧಿವಂತನಾದ ಹಿರಿಯಣ್ಣನನ್ನೊ, ಚುರುಕುಬುದ್ಧಿಯ ಕಿರಿಯ ತಂಗಿಯನ್ನೊ ಹೋಲಿಸಿ ತನ್ನನ್ನು ಮೂಢನೆಂದು ಜರೆದ ತಮ್ಮ ತಂದೆಯ ಮಾತುಗಳು ಅವರ ಕಿವಿಯಲ್ಲಿ ಹಲವು ಬಾರಿ ಮೊಳಗಿ ನೋಯಿಸಿವೆ. ಹೀಗೆ ತಮ್ಮ ಬುದ್ಧಿಶಕ್ತಿ ಮತ್ತು ಅಧ್ಯಯನ ಸಾಮರ್ಥ್ಯದ ಬಗೆಗೆ ನಿಷೇಧಾತ್ಮಕ ಭಾವನೆಗಳನ್ನು ಮನಸ್ಸಿನೊಳಗೆ ಹರಿಯಗೊಡುತ್ತಾರೆ. ಒಮ್ಮೆ ಸ್ವವ್ಯಕ್ತಿತ್ವ ಚಿತ್ರದಲ್ಲಿ ನಿಷೇಧಾತ್ಮಕ ಭಾವನೆಗಳು ಸೇರಿಕೊಂಡ ವೆಂದರೆ ಅವರು ಎಷ್ಟೇ ಪ್ರಯತ್ನಪಟ್ಟರೂ, ಹೋರಾಟ ನಡೆಯಿಸಿದರೂ ಯಶಸ್ಸು ದೊರಕುವು ದಿಲ್ಲ. ಹುಟ್ಟು ಆಶಾವಾದಿಗಳಾದ ಯುವಕರ ಮನಸ್ಸು ಸೋಲಿನಿಂದ ಎಷ್ಟೊಂದು ಸಂಕಟಗ್ರಸ್ತ ವಾಗುತ್ತದೆ! ಬಹುಮಾನದ ಆಸೆ ತೋರಿಸಿದರೂ, ಧೈರ್ಯ ನೀಡಿದರೂ, ಆತ್ಮವಿಶ್ವಾಸ ಬೇಕು ಎಂದು ಸ್ಫೂರ್ತಿ ನೀಡಿದರೂ ಅವರಲ್ಲಿ ಬದಲಾವಣೆ ಸಾಧ್ಯವಿಲ್ಲ. ‘ನನಗೆ ಓದು ಬಾರದು. ನನ್ನ ಮನಸ್ಸಿಗೆ ಹಿಡಿಸುವುದಿಲ್ಲ’ ಎಂಬ ಮಾತಿನಲ್ಲಿ ‘ಇನ್ನೂ ಓದಲು ಯತ್ನಿಸಿ ವಿಫಲನಾಗಿ ಎಲ್ಲ ರಿಂದಲೂ ಅಪಹಾಸ್ಯಕ್ಕೆ ಗುರಿಯಾಗಲು ಸಾಧ್ಯವಿಲ್ಲ’ ಎಂಬ ನೋವೇ ಅಡಗಿರುತ್ತದೆ. ಆದರೆ ಇಂಥ ವ್ಯಕ್ತಿಗಳ ಸ್ವವ್ಯಕ್ತಿತ್ವ ಚಿತ್ರ ಬದಲಿಸಿದರೆ ಅವರು ಪ್ರಥಮ ಶ್ರೇಣಿಯಲ್ಲಿ ಪಾಸಾಗಬಲ್ಲರು. ಅವರ ‘ಅಹಂ’ಗೆ ಸ್ವಲ್ಪವೂ ಆಘಾತವಾಗದಂತೆ ತಾಳ್ಮೆ ಮತ್ತು ಪ್ರೀತಿಯಿಂದ ಮಾರ್ಗದರ್ಶನ ಮಾಡಬೇಕು. ಎಲ್ಲವನ್ನೂ ಪ್ರಾರಂಭದಿಂದಲೇ ಪ್ರಾರಂಭಿಸಬೇಕು. ಮೊದಲು ಸಣ್ಣಪುಟ್ಟ ಸಮಸ್ಯೆಗಳನ್ನು ಬಿಡಿಸಲು ಪ್ರೇರಣೆ ನೀಡಿ ಅದರಲ್ಲಿ ಅವರಿಗೆ ಜಯ ದೊರಕುವಂತೆ ಮಾಡಬೇಕು. ಜಯ ದೊರಕಿದಾಗಲೆಲ್ಲ ಪ್ರೋತ್ಸಾಹದ ಮಾತುಗಳನ್ನು ಹೇಳಬೇಕು. ಅಂಥ ನೂರಾರು ಸಣ್ಣ ಪುಟ್ಟ ವಿಜಯಗಳನ್ನು ಪಡೆಯುತ್ತಲೇ ದೀರ್ಘಕಾಲದಿಂದ ಮನೆಮಾಡಿಕೊಂಡಿದ್ದ ಅವರ ಅಪ ಜಯದ ನಿಷೇಧಾತ್ಮಕ ಭಾವನೆ ಮೆಲ್ಲನೆ ಮಾಯವಾಗತೊಡಗಿ ಸ್ವವ್ಯಕ್ತಿತ್ವ ಚಿತ್ರ ಬದಲಾಗುತ್ತದೆ. ಆತ್ಮವಿಶ್ವಾಸ ಮರಳುತ್ತದೆ. ನಿಜವಾಗಿಯೂ ಅವರು ಹೊಸ ವ್ಯಕ್ತಿಗಳಾಗುತ್ತಾರೆ.</p>
  <p>ಸ್ವವ್ಯಕ್ತಿತ್ವ ಚಿತ್ರ ಅನುಭವಗಳಿಂದ ಸ್ಥಿರೀಕೃತವಾದುದು. ಅದನ್ನು ಇನ್ನಿತರ ರಚನಾತ್ಮಕ ಅನುಭವಗಳಿಂದ ಸರಿಪಡಿಸಲು ಸಾಧ್ಯ. ಒಟ್ಟಿನಲ್ಲಿ ‘ನಾನು’ ಚಿತ್ರವನ್ನು ಅನುಸರಿಸಿ ಬದುಕಿನ ವಿವಿಧ ಗುರಿಯ ನಿರ್ಧಾರ ನಡೆಯುತ್ತದೆ. ನಮ್ಮ ಆಸೆ ಆಕಾಂಕ್ಷೆಗಳು, ರಾಗದ್ವೇಷಗಳು, ನಡೆ ನುಡಿಗಳು ಆ ಚಿತ್ರವನ್ನು ಹೊಂದಿಕೊಂಡಿರುತ್ತವೆ.*</p>
  <div>ನಾನಾ ಬಣ್ಣಗಳಲ್ಲಿ ‘ನಾನು’</div>
  <p>‘ನಾನು’ವಿನ ಬಗೆಗಿನ ಹುಟ್ಟುಗಟ್ಟಿದ ಕಲ್ಪನೆ ಅಥವಾ ರೂಢಮೂಲ ಭಾವನೆಗಳನ್ನು ಅನು ಸರಿಸಿ ಮನುಷ್ಯರ ನಡವಳಿಕೆಯಲ್ಲಿ, ಪ್ರವೃತ್ತಿಯಲ್ಲಿ ಹೇಗೆ ಬದಲಾವಣೆಯಾಗಬಹುದು ಎಂಬು ದನ್ನು ಪರಿಶೀಲಿಸಿ. ಇದೇ ತಾದಾತ್ಮ್ಯ ಸಂಬಂಧ <span class="en">(Identification Orientation)</span>. ಅವರವರ ಸ್ವವ್ಯಕ್ತಿತ್ವಚಿತ್ರಕ್ಕನುಗುಣವಾಗಿ ಪ್ರತಿಯೊಂದು ತಾದಾತ್ಮ್ಯವೂ ಬೇರೆ ಬೇರೆ ಪ್ರತಿಕ್ರಿಯೆಗಳನ್ನು ವ್ಯಕ್ತಿಯಲ್ಲಿ ಉಂಟುಮಾಡುತ್ತದೆ ಎಂಬುದನ್ನು ಕೆಳಗೆ ಸೂಚಿಸಿದ ಉದಾಹರಣೆಗಳಲ್ಲಿ ನೋಡ ಬಹುದು. ‘ನಾನು ಆರೋಗ್ಯವಾಗಿದ್ದೇನೆ’ ಎಂದುಕೊಳ್ಳುವ ವ್ಯಕ್ತಿ ತನ್ನ ಆರೋಗ್ಯವನ್ನು ಕುರಿತು ಮಾತ್ರ ಚಿಂತಿಸಿ ಸುಮ್ಮನಾಗುತ್ತಾನೆಯೇ? ತನ್ನ ಆರೋಗ್ಯದ ಬಗೆಗೆ ಅಭಿಮಾನವನ್ನು ಬೆಳೆಸಿ ಕೊಂಡ ಆತ, ವಿದ್ಯಾವಂತ, ಧನವಂತ ಜನಗಳಂತೆ ಗುಪ್ತವಾಗಿಯೋ ವ್ಯಕ್ತವಾಗಿಯೋ ಜಂಭ ವನ್ನು ಪ್ರದರ್ಶಿಸಬಹುದು. ತನ್ನ ಆರೋಗ್ಯದ ಬಗೆಗೆ ಯಾವುದೋ ಕಾರಣಗಳನ್ನು ಕೊಡಹೊರಡ ಬಹುದು. ನಾನಾ ತೆರನಾದ ರೋಗ ರುಜಿನಗಳಿಂದ ನರಳುವ ಜನರನ್ನು ಕೊಂಚ ತಿರಸ್ಕಾರಪೂರಿತ ದೃಷ್ಟಿಯಿಂದ ನೋಡಬಹುದು. ‘ನಾನು ಒಂದು ದಿನ ಮಾತ್ರೆ ಬಾಯಿಯಲ್ಲಿ ಹಾಕಿಕೊಂಡವ ನಲ್ಲ. ಡಾಕ್ಟರಿಗೆ ಸಲಾಮು ಹೊಡೆದವನಲ್ಲ’ ಎಂದು ಅಸೌಖ್ಯದಿಂದ ನರಳುವವನೆದುರೇ ಹೇಳಿಕೊಂಡು ಆತ್ಮತೃಪ್ತಿಯ ಕಿರುನಗೆಯನ್ನು ಬೀರಬಹುದು. ಈ ವ್ಯಕ್ತಿ ಆರೋಗ್ಯದೊಂದಿಗೆ ಸ್ವಲ್ಪ ಶ್ರಮವಹಿಸಿ ದುಡಿಯುವವನಾಗಿದ್ದು ಯಶಸ್ಸೂ ದೊರಕಿದರೆ ಸುತ್ತಮುತ್ತಲಿನ ಜನರನ್ನು ‘ಕೆಲಸಗಳ್ಳರು, ಸೋಮಾರಿಗಳು’ ಎಂದೂ ಕರೆಯತೊಡಗಬಹುದು. ‘ಚೆನ್ನಾಗಿ ಕೆಲಸ ಮಾಡಿದರೆ ರೋಗವೆಲ್ಲ ಓಟಕೀಳುತ್ತದೆ’ಎಂದೂ ಉಪದೇಶಿಸಬಹುದು. ಈ ನಡವಳಿಕೆಗಳೆಲ್ಲ ವ್ಯಕ್ತಿತ್ವ ನಿರ್ಮಾಣದ ಸಮಯದಲ್ಲಿ ಅಜ್ಞಾತವಾಗಿ ಸಂಗ್ರಹವಾದ ಯಾರದೋ ಅನುಕರಣೆಯೂ ಆಗಿರ ಬಹುದು. ಒಟ್ಟಿನಲ್ಲಿ ಸ್ವವ್ಯಕ್ತಿತ್ವದ ಚಿತ್ರಕ್ಕನುಗುಣವಾಗಿ ಅವನ ಯೋಚನಾಲಹರಿ, ವರ್ತನೆ, ವರ್ತನೆಯನ್ನು ಸಮರ್ಥಿಸಿಕೊಳ್ಳುವ ವಿಧಾನಗಳು ಪ್ರಕಟವಾಗುತ್ತವೆ.</p>
  <p>ಮೂರ್ತಿಪೂಜಾ ವಿಧಾನವನ್ನು ಬಾಲ್ಯದಿಂದಲೇ ಅರ್ಥಹೀನ, ಮೂಢನಂಬಿಕೆ ಎಂದು ದ್ವೇಷಿ ಸುವಂತೆ ತರಬೇತಿಯನ್ನು ಪಡೆದು ಬಂದ ಮಗುವನ್ನೋ ಯುವಕನನ್ನೋ ಪರಿಶೀಲಿಸಿ. ತನ್ನ ನಂಬಿಕೆಯ, ತಾನು ಅನುಸರಿಸುವ ಧರ್ಮ ಮಾತ್ರ ಅತ್ಯಂತ ಶ್ರೇಷ್ಠ, ತನ್ನ ಧರ್ಮದ ಪೂಜಾ ವಿಧಾನಗಳು ಮಾತ್ರ ಸತ್ಯ, ಇತರರದು ಅರ್ಥಹೀನ ಎಂಬ ಭಾವನೆ ರೂಢಮೂಲವಾದರೆ ಮೂರ್ತಿ ಪೂಜಕರ ದೇವತಾ ಮೂರ್ತಿಗಳನ್ನು ಕಂಡಾಗ ಅವನಲ್ಲಿ ಗೌರವ ಮತ್ತು ಭಕ್ತಿಭಾವ ಉಂಟಾಗಲು ಸಾಧ್ಯವಾಗುವುದೇ? ಮೂರ್ತಿಪೂಜೆಯ ಅರ್ಥ, ಉಪಾಸನೆಯಲ್ಲಿ ಸಂಕೇತಗಳ ಪಾತ್ರ, ಸಾಧಕನ ಬದುಕಿನಲ್ಲಿ ಅವುಗಳ ಆವಶ್ಯಕತೆ, ಸರ್ವತ್ರ ಸರ್ವವ್ಯಾಪಿಯಾಗಿರುವ ಸರ್ವಶಕ್ತ ನಾದ ದೇವರು ಭಕ್ತನಿಗಾಗಿ ಮೂರ್ತಿಯಲ್ಲಿ ಆವಿರ್ಭವಿಸುವ ಸಾಧ್ಯತೆ–ಇವುಗಳನ್ನು ಕುರಿತು ನೀವು ವಿಶದವಾಗಿ ತಿಳಿಸಲು ಯತ್ನಿಸಿದರೂ ಆತನ ‘ನಾನು’ ಅದನ್ನು ಹೃತ್ಪೂರ್ವಕವಾಗಿ ಸ್ವೀಕರಿ ಸಲು ಸಾಧ್ಯವೇ? ಅವಕಾಶ ದೊರೆತರೆ ಮೂರ್ತಿಯನ್ನು ಕೆಡಹಿಬಿಡೋಣವೆಂದೂ ಆತನಿಗೆ ತೋರಬಹುದು. ಜನರ ನಿಂದೆ, ಟೀಕೆ, ಕೋಪ, ಪೋಲೀಸರ ಭರ್ತ್ಸನೆ ಅವನನ್ನು ಹಾಗೆ ಮಾಡದಂತೆ ತಡೆಯಬಹುದು. ಆದರೆ ಅವರ ಕಣ್ಣು ತಪ್ಪಿಸಿ ಮೂರ್ತಿಭಂಜನೆ ಮಾಡಿದಾಗ ಯಾವುದೋ ಪುಣ್ಯಕಾರ್ಯದಿಂದೊದಗುವ ಧನ್ಯತೆಯ ಭಾವವನ್ನು ಅವನು ಅನುಭವಿಸಬಹು ದಲ್ಲವೇ?</p>
  <p>ಅವನ ‘ಅಹಂ’ಗೆ ಬಲವಾಗಿ ಅಂಟಿಕೊಂಡ ಭಾವನೆಗಳು ಅವನನ್ನು ಆ ವಿಧ್ವಂಸಕ ಕಾರ್ಯ ಕ್ಕೆಳಸುವುವು. ಅವನು ಬೆಳೆದು ಬಂದ ವಾತಾವರಣದ ಪ್ರಭಾವ, ಅವನಿಗೆ ದೀರ್ಘಕಾಲದಿಂದ ಸಿಕ್ಕಿದ ತರಬೇತಿ ಪ್ರೇರಣೆ ಪ್ರೋತ್ಸಾಹಗಳ ಪರಿಧಿಯನ್ನು ದಾಟುವುದು ಅವನ ಪಾಲಿಗೆ ಸಾಧ್ಯವೇ? ಅವನು ದ್ವೇಷಕ್ಕೆ ಪಾತ್ರನೆ? ಕನಿಕರಕ್ಕೆ ಪಾತ್ರನೆ? ಸಾವಕಾಶವಾಗಿ ಅವನ ಸ್ವವ್ಯಕ್ತಿತ್ವ ಚಿತ್ರವನ್ನು ಬದಲಿಸಲು ಸಾಧ್ಯವಿಲ್ಲವೆ? ಯೋಚಿಸಿ ನೋಡಿ.</p>
  <div>ಸುಧಾರಣೆಯ ಸೋಪಾನ</div>
  <p>ಸಮಸ್ಯೆಯ ಸಂಕೀರ್ಣತೆಯನ್ನಾಗಲೀ ರಚನಾತ್ಮಕವಾಗಿ ಏನು ಮಾಡಬೇಕೆಂಬುದನ್ನು ಕುರಿತು ಯಾವ ಯೋಜನೆ ಅಥವಾ ಸಿದ್ಧತೆಯನ್ನಾಗಲೀ ಮಾಡದೆ, ಪರಿಣತರ ಸಲಹೆಯನ್ನು ಪಡೆಯದೆ, ನಿಜವಾಗಿ ಆ ಕ್ಷೇತ್ರದಲ್ಲಿ ಪ್ರಾಮಾಣಿಕರಾಗಿ ದುಡಿದವರಿದ್ದಾರೆಂದೂ ಅರಿತುಕೊಳ್ಳದೆ, ನಮ್ಮಲ್ಲಿ ಕ್ರಾಂತಿ ಮನೋಭಾವದವರೆನ್ನಿಸಿಕೊಂಡ ಜನ ವೇದಿಕೆಯ ಮೇಲೆ ನಿಂತು ಜಾತೀಯತೆಯನ್ನು ನಾಶಮಾಡಿ ಎಂದು ಭಾಷಣ ಬಿಗಿಯುತ್ತಾರೆ. ಹಾಗೆ ಭಾಷಣ ಮಾಡುವವರು ತಾವು ಯಾವ ಜಾತಿಯವರೆಂಬುದನ್ನು ನೇರವಾಗಿ ಹೇಳದಿದ್ದರೂ ತಮ್ಮ ಮಾತಿನಿಂದ ಅಪ್ರತ್ಯಕ್ಷವಾಗಿ ತಮಗರಿ ವಿಲ್ಲದೆ ಕ್ಷಣ ಕ್ಷಣವೂ ವ್ಯಕ್ತಗೊಳಿಸುತ್ತಾರಷ್ಟೆ. ತಾವು ನಿಜವಾಗಿ ಜಾತ್ಯತೀತರಾಗಿ ಅವರು ‘ಜಾತಿ ಯನ್ನು ನಿರ್ಮೂಲಿಸಿ’, ಎಂದು ಹೇಳುತ್ತಿದ್ದಾರೆಯೆ? ಅವರು ತಮ್ಮ ವೈಯಕ್ತಿಕ ಅಹಂಕಾರ ದಿಂದ ಮೇಲೆದ್ದು ಎಲ್ಲ ಜಾತಿಯ ಜನರ ಸಮಸ್ಯೆಗಳನ್ನು ತಲಸ್ಪರ್ಶಿಯಾಗಿ, ಪೂರ್ವಾಗ್ರಹ ವಿಲ್ಲದೆ ಅರಿತು ಉದಾರ ಭಾವನೆಯಿಂದ ಮಾರ್ಗದರ್ಶನ ಮಾಡುವ ದಕ್ಷತೆಯನ್ನು ಸಂಪಾದಿಸಿ ದ್ದಾರೆಯೆ? ಹಾಗೆ ಮಾಡದಿದ್ದರೆ ಕ್ರಾಂತಿ ಮತ್ತು ವಿಮರ್ಶೆಯ ಹೆಸರಲ್ಲಿ ದ್ವೇಷ ಮತ್ತು ದೋಷಾ ರೋಪಣೆಯ ಬೀಜವನ್ನೇ ಬಿತ್ತಿದಂತಾಗುತ್ತದಲ್ಲವೆ? ಕತ್ತಲನ್ನು ಕುರಿತು ಉಗ್ರವಾಗಿ ಖಂಡಿಸಿದ ಮಾತ್ರಕ್ಕೆ ಕೆಲಸ ನಡೆಯಲಿಲ್ಲ. ಬೆಳಕನ್ನು ತರುವ ಕೆಲಸ ನಡೆಯಬೇಕು. ಬೆಳಕನ್ನು ತರುವವರು ಎಂತಿರಬೇಕು? ತಾವು ಕತ್ತಲೆಯಲ್ಲಿ ತಡಕಾಡುವವರು, ಇತರರಿಗೆ ಬೆಳಕನ್ನು ನೀಡಲು ಸಾಧ್ಯವೆ? ತಾವೇ ಪ್ರವಾಹದಲ್ಲಿ ಕೊಚ್ಚಿಕೊಂಡು ಹೋಗುತ್ತಿರುವವರು ಇತರರನ್ನು ಎತ್ತಿಹಿಡಿದು ದಡಕ್ಕೆ ಎಸೆಯಬಲ್ಲರೇ? ಬಂಡೆಯ ಮೇಲೆ ದೃಢವಾಗಿ ನಿಲ್ಲಲು ಸಾಧ್ಯವಿದ್ದವರು ಪ್ರವಾಹದ ವೇಗವನ್ನು ತಡೆದುಕೊಂಡು ತೇಲುತ್ತಿರುವವರಿಗೆ ಆಸರೆಯಾಗಬಲ್ಲರು.</p>
  <p>ನಿಜವಾಗಿ ಮೂಲ ‘ನಾನು’ವಿಗೆ ಯಾವ ಜಾತಿಯೂ ಇಲ್ಲ. ನಿಜ ‘ನಾನು’ವಿನ ಬಗೆಗೆ ತಿಳಿವಳಿಕೆಯಾಗುವವರೆಗೂ ಅದಕ್ಕಂಟಿಕೊಂಡ ಬೇರೆ ಬೇರೆ ಭಾವನೆಗಳನ್ನು ದೂರಕ್ಕೋಡಿಸು ವುದು ಸುಲಭವಲ್ಲ. ಇದನ್ನು ಸರಿಯಾಗಿ ತಿಳಿದುಕೊಂಡವನು ಮಾತ್ರ–ಹೇಗೆ ‘ನಾನು’ವಿನಲ್ಲಿ ಬಾಲ್ಯದಿಂದಲೇ ನಾನಾ ತೆರನಾದ ಜಾತಿಮತ ಕುಲಗೋತ್ರ ಭಾವನೆಗಳ ಬಾಲಗ್ರಹ ಅಂಟಿ ಕೊಂಡು ಬೆಳೆದಿರುತ್ತದೆ, ಅದು ಸ್ವವ್ಯಕ್ತಿತ್ವ ಚಿತ್ರದಲ್ಲಿ ಹೇಗೆ ಸೇರಿಕೊಂಡಿರುತ್ತದೆ, ವ್ಯಕ್ತಿಯನ್ನು ಸ್ವತಂತ್ರವಾಗಿ ವಿಚಾರ ಮಾಡಲು ಹೇಗೆ ತಡೆಯುತ್ತದೆ–ಎಂಬುದನ್ನು ಕುರಿತ ಸಮಸ್ಯೆಯನ್ನು ಪರಿಹರಿಸಬಲ್ಲ. ಯಾರಿಗೂ ಕೆಡುಕಾಗದ, ಎಲ್ಲರನ್ನೂ ನಿಂತ ಸ್ಥಾನದಿಂದ ಮೇಲಕ್ಕೇರಿಸುವ ಸೂತ್ರವನ್ನು ಕಂಡುಹಿಡಿಯಲು ತಾಳ್ಮೆಯಿಂದ ಆತ ಮಾತ್ರ ದುಡಿಯಬಲ್ಲ.</p>
  <p>ಮನುಷ್ಯನ ಅರಿವಿನ ಪರಿಧಿಯನ್ನು ವಿಸ್ತರಿಸಿದಾಗ ತನ್ನ ಸಂಸ್ಕಾರಗಳನ್ನು ಸಂಸ್ಕರಿಸುವ ರಹಸ್ಯ ವನ್ನು ತಿಳಿಸಿಕೊಟ್ಟು ತನ್ನನ್ನು ಮೇಲೆತ್ತಿಕೊಳ್ಳುವ ಆಸರೆ ಆಧಾರವನ್ನು ತೋರಿಸಿದಾಗ ಸಮಸ್ಯೆಯು ಪೂರ್ಣ ಪ್ರಮಾಣದಲ್ಲಿ ಪರಿಹಾರವಾಗದಿದ್ದರೂ ಸಮಸ್ಯೆಯ ಉಲ್ಬಣತೆ ಬಹುಮಟ್ಟಿಗೆ ಮಾಯ ವಾಗುತ್ತದೆ–ಎಂಬುದು ದಿಟ. ಮಾತ್ರವಲ್ಲ ಅದು ನಿಜವಾದ ಪ್ರಗತಿಗೆ ಸಾಧಕ. ಸಂಕುಚಿತತೆಗೆ ಬಾಧಕ.</p>
  <div>ಸತ್ಯಾನ್ವೇಷಣೆ</div>
  <p>ತನ್ನನ್ನು ತಾನು ವೈಜ್ಞಾನಿಕ ಮನೋಭಾವದವನು ಎಂದು ತಿಳಿದುಕೊಂಡವನಿಗೂ ಸತ್ಯಾ ನ್ವೇಷಿಗೂ ವ್ಯತ್ಯಾಸವಿದೆ ಎಂಬುದನ್ನು ನಾನು ತಿಳಿದುಕೊಳ್ಳಲೇಬೇಕಾದಂಥ ಒಂದು ಘಟನೆ ನಡೆಯಿತು. ವೈಜ್ಞಾನಿಕ ಗ್ರಂಥಗಳನ್ನು ಅಧ್ಯಯನ ಮಾಡಿ, ತುಂಬ ಓದಿಕೊಂಡ ನನ್ನ ಮಿತ್ರ ಆಗಾಗ ‘ದೇವರು, ಮತ–ಇವು ಭೀತಿಯಿಂದ ಹುಟ್ಟಿದ ಮನೋಧರ್ಮ ಅಷ್ಟೆ’ ಎಂದೇ ಹೇಳು ತ್ತಿದ್ದ. ಪಶ್ಚಿಮದ ಯಾರೋ ಪ್ರತಿಭಾಶಾಲಿ ಎಂಬ ಬಿರುದಾಂಕಿತನ ಅಭಿಪ್ರಾಯವನ್ನು ಅವನು ತನ್ನದಾಗಿ ಮಾಡಿಕೊಂಡಿದ್ದನೆಂದು ನನಗನ್ನಿಸಿತ್ತು. ಪುಣ್ಯವಿಶೇಷದಿಂದ ಶೋಷಣೆಯೇ ಧರ್ಮ ಮೂಲವೆಂದು ಆತ ಹೇಳಲಿಲ್ಲ. ‘ಕೆಲವೊಂದು ಆದಿಮ ಜನಾಂಗಗಳಲ್ಲಿ ದೇವರು ಧರ್ಮಗಳಿಗೆ ಭೀತಿಮೂಲವಿರಬಹುದು ಎಂದಷ್ಟೆ ಹೇಳಬಹುದು. ಆದರೆ ಸುಸಂಸ್ಕೃತ ನಾಗರಿಕ ಜನಾಂಗಗಳ ಧಾರ್ಮಿಕ ಭಾವನೆಗಳಲ್ಲಿ ಧರ್ಮ-ದೇವರು ಭೀತಿಮೂಲವಲ್ಲ. ಕವಲು ದಾರಿಯ ಸಮೀಪದಲ್ಲಿ ನಿಂತವನು ಯಾವ ದಾರಿ ಹಿಡಿಯಬೇಕು ಎಂದು ಯೋಚಿಸಿದಂತೆ ಕೆಲವೊಂದು ಮೂಲಭೂತ ಸಮಸ್ಯೆಗಳಿಗೆ ಉತ್ತರಗಳನ್ನು ಹುಡುಕುವಲ್ಲಿ ಇವುಗಳ ಮೂಲ ಅಡಗಿದೆ ಎಂಬುದು ಸುಸಂಗತ ಅಭಿಪ್ರಾಯ. ಗೌತಮ ಬುದ್ಧನಿಗೇನು ಭೀತಿ ಇತ್ತು? ಶಂಕರಾಚಾರ್ಯರಿಗೇನು ಹೆದರಿಕೆ ಇತ್ತು? ಉಪನಿಷತ್ತುಗಳ ದ್ರಷ್ಟಾರರನ್ನು ಸತ್ಯಾನ್ವೇಷಿಗಳೆನ್ನದೆ ಪಲಾಯನವಾದಿಗಳೆನ್ನಬೇಕೆ? ಭಾರತ ದಲ್ಲಂತೂ ಸಂಕಟಮಯ ಸನ್ನಿವೇಶದಲ್ಲೇ ತತ್ತ್ವಜ್ಞಾನ ಧರ್ಮಗಳ ಉದಯ ಎಂದರೆ ತಪ್ಪಾ ಗದು. ಮಹಾವೀರನಾದ ಅರ್ಜುನನಿಗೆ ಸಂಕಟಮಯ ಅಂತರ್ದ್ವಂದ್ವ ಉಂಟಾದಾಗ ಗೀತೋಪ ದೇಶವಾಯಿತು. ಭಾರತೀಯ ತತ್ತ್ವಶಾಸ್ತ್ರಕ್ಕೆ ಮೌಲಿಕವಾದ ಕಾಣಿಕೆಯನ್ನಿತ್ತ ಸಾಂಖ್ಯರು ದುಃಖ ಕ್ಲೇಶ ಪರಿಮಿತಿಗಳಿಂದ ಪಾರಾಗುವ ವಿಧಾನವನ್ನು ಹುಡುಕುತ್ತಾ ವಿಚಾರವಾದಕ್ಕೆ ನಾಂದಿ ಹಾಕಿ ದರು. ಒಟ್ಟಿನಲ್ಲಿ ಧರ್ಮಮೂಲದಲ್ಲಿ, ಪರಿಮಿತಿಗಳಿಂದ ಪಾರಾಗುವ ಅನುಭೂತಿಯಲ್ಲಿ ಕೊನೆ ಗೊಳ್ಳುವ ವಿಚಾರ ಯುಕ್ತಿಗಳೇ ಕಂಡುಬರುತ್ತವೆ; ಸತ್ಯಾನ್ವೇಷಣೆಯ ತೀವ್ರ ಹಂಬಲವೇ ಕಂಡು ಬರುತ್ತದೆ. ಸತ್ಯಾನ್ವೇಷಣೆ ಅಂತರ್ಮುಖಿಯಾದದ್ದು ಅಷ್ಟೆ’ ಎಂದೆಲ್ಲ ಹೇಳಿದೆ. ಆದರೆ ನನ್ನ ಗೆಳೆಯ ಮಹಾತ್ಮರ ನಡವಳಿಕೆಯನ್ನು ‘ಸೈಕಲಾಜಿಕಲ್ ಒಬ್ಸೆಶ್ಶನ್​’ ಎಂದು ಹೇಳಹೊರಟ : ‘ಅದು ಯಾವ ಶತಮಾನದ ‘ಸೈಕಾಲಜಿ’ ಹೇಳುವ ಸಿದ್ಧಾಂತ?’ ಎಂದು ನಾನು ಕೇಳಬೇಕಾಯಿತು. ಏಕೆಂದರೆ, ಇತ್ತೀಚಿನ ಸಂಶೋಧನೆಗಳು ಕೆಲವು ವರ್ಷಗಳ ಹಿಂದಿನ ಸಂಶೋಧನೆಗಳನ್ನು ಅಲ್ಲಗಳೆಯುತ್ತವಷ್ಟೆ!</p>
  <p>ಜೀವನದ ಅರ್ಥ ಉದ್ದೇಶಗಳನ್ನು ಕಂಡುಕೊಳ್ಳುವ ಪ್ರಯತ್ನ ಹೆದರಿಕೆಯಿಂದ ಉದ್ಭವಿಸು ತ್ತದೆಯೇ? ಗಭೀರ ಕುತೂಹಲ, ಸತ್ಯವನ್ನು ತಿಳಿಯುವ ತೀವ್ರ ಹಂಬಲ ಭಯದಿಂದ ಉದ್ಭವಿಸು ತ್ತವೆಯೇ? ಸತ್ಯಾನ್ವೇಷಣೆಯ ತೀವ್ರ ಹಂಬಲ ‘ಒಬ್ಸೆಶ್ಶನ್​’ ಎಂದಾದರೆ ವೈಜ್ಞಾನಿಕ ಸಂಶೋಧನೆ ಯಲ್ಲಿರುವ ಹಂಬಲವೂ ಒಬ್ಸೆಶ್ಶನ್ ಅಲ್ಲವೇ?</p>
  <p>ಈ ಗೆಳೆಯನ ದೃಷ್ಟಿಕೋನದ ಹಿನ್ನೆಲೆಯಲ್ಲಿ ಕೆಲಸಮಾಡುತ್ತಿರುವ, ಆಗಲೇ ಮನಸ್ಸಿನಲ್ಲಿ ಸ್ವೀಕೃತವಾಗಿ ಹೆಪ್ಪುಗಟ್ಟಿದ ನಂಬಿಕೆಗಳು ಹೀಗಿರಬಹುದು:</p>
  <p>ಬುದ್ಧಿವಂತರೂ, ತೀಕ್ಷ ್ಣಮೇಧಾಸಂಪನ್ನ ವ್ಯಕ್ತಿಗಳೂ ವಿಜ್ಞಾನದ ಪ್ರಾದುರ್ಭಾವಕ್ಕೆ ಮೊದಲು ಹುಟ್ಟಿರಲು ಸಾಧ್ಯವಿಲ್ಲ.</p>
  <p>ಧರ್ಮವಿರೋಧ ಭಾವನೆಯೇ ವೈಜ್ಞಾನಿಕ ಮನೋವೃತ್ತಿಯ ಲಕ್ಷಣ ಎನ್ನುವ ಅಪಕ್ವ ಸಿದ್ಧಾಂತ ಪ್ರಾಯಃ ಬಾಲ್ಯದಲ್ಲೇ ಅವನ ಸುಪ್ತಮನಸ್ಸನ್ನು ಅಜ್ಞಾತವಾಗಿ ಪ್ರವೇಶಿಸಿರಬಹುದು.</p>
  <p>ಧಾರ್ಮಿಕ ಒಳಜಗಳ, ಕ್ಷುದ್ರತನ, ಧರ್ಮದ ಹೆಸರಲ್ಲಿ ನಡೆಯುವ ಶೋಷಣೆ ವೈರ ವಿದ್ವೇಷ ಗಳು ಜುಗುಪ್ಸೆಯನ್ನುಂಟುಮಾಡಿ ಧರ್ಮವನ್ನು ಮತ್ತು ಧಾರ್ಮಿಕ ಪವಿತ್ರ ಗ್ರಂಥಗಳನ್ನು ಸರಿ ಯಾಗಿ ಅಧ್ಯಯನ ಮಾಡದಂತೆ ಅವನನ್ನು ಪ್ರೇರಿಸಿರಬಹುದು.</p>
  <p>ಮನೋರೋಗಿಗಳನ್ನು ಅಧ್ಯಯನ ಮಾಡಿ ಕಂಡುಕೊಂಡ ಅರೆಬೆಂದ ಮನೋವೈಜ್ಞಾನಿಕ ಸಿದ್ಧಾಂತಗಳನ್ನು ಸರಿಯಾಗಿ ಅರಗಿಸಿಕೊಳ್ಳದೆ ಆ ನೆಲೆಯಲ್ಲಿ ಮಹಾತ್ಮರ ಬಗೆಗೂ ತನ್ನ ತೀರ್ಮಾನಗಳನ್ನು ರೂಪಿಸಿಕೊಂಡಿರಬಹುದು.</p>
  <p>ತಮ್ಮ ಅಧ್ಯಯನದ ಕ್ಷೇತ್ರದಲ್ಲಿ ಉನ್ನತಮಟ್ಟದ ಸಿದ್ಧಿ ಅಥವಾ ಯಶಸ್ಸನ್ನು ಪಡೆದ ವ್ಯಕ್ತಿ ಗಳಿಗೆ ತಮಗೆ ಪ್ರವೇಶವಿರದ ಇತರ ವಿಷಯಗಳ ಮೇಲೂ ಅಧಿಕಾರಯುತ ತೀರ್ಮಾನ ನೀಡುವ ಸಾಮರ್ಥ್ಯ ಬಂದುಬಿಡುತ್ತದೆಂಬ ಅಜ್ಞಾತ ಅವಿಚಾರಿತ ಆತ್ಮವಿಶ್ವಾಸ ಉಂಟಾಗುವುದು ಅಸ್ವಾ ಭಾವಿಕವಲ್ಲ. ಸುಪ್ರಸಿದ್ಧ ಮನೋವಿಜ್ಞಾನಿ ಪ್ರೊ. ಐಸೆಂಕ್ ಒಂದೆಡೆ ಹೀಗೆನ್ನುತ್ತಾರೆ: * ‘ತಾವು ವಿಶೇಷ ರೀತಿಯಿಂದ ಅಧ್ಯಯನ ಮಾಡಿದ ಕ್ಷೇತ್ರವನ್ನು ಬಿಟ್ಟು ಇತರ ವಿಷಯಗಳ ಬಗೆಗೆ ವಿಜ್ಞಾನಿಗಳೂ ಸಾಮಾನ್ಯರಷ್ಟೇ ಮೂಢರೂ ವಿಚಾರಹೀನರೂ ಆಗಿರುತ್ತಾರೆ. ಮಾತ್ರವಲ್ಲ ಅವರ ಅಸಾಮಾನ್ಯವೆನಿಸುವ ಬುದ್ಧಿಶಕ್ತಿಯು ಅವರ ಪೂರ್ವಾಗ್ರಹಗಳನ್ನೂ ದ್ವೇಷಗಳನ್ನೂ ಇನ್ನಷ್ಟು ಅಪಾಯಕಾರಿಯಾಗಿ ಮಾಡುತ್ತದೆ.’</p>
  <div>ಶೋಷಣೆಯ ಇತಿಮಿತಿ</div>
  <p>ದಬ್ಬಾಳಿಕೆ ಮತ್ತು ದಾಸ್ಯಕ್ಕೊಳಗಾದ ಜನಾಂಗಗಳಲ್ಲಿ ಆಳುವವರು ನೀಡುವ ದುರ್ಭಾವನೆಗಳು ಶೋಷಿತರ ಮನಸ್ಸಿನ ಆಳದಲ್ಲಿ ಉಳಿದುಬಿಡುತ್ತವೆ ಎಂದು ಮನೋವಿಜ್ಞಾನಿಗಳೂ ಸಮಾಜ ಶಾಸ್ತ್ರಜ್ಞರೂ ಹೇಳುತ್ತಾರೆ.</p>
  <p>“ಅನಾಥಾಶ್ರಮ ಎಂದು ಹೆಸರಿಸುವುದು ಬೇಡ. ಅದು ಮಕ್ಕಳಲ್ಲಿ ತಾವು ‘ಅನಾಥ’ ಮಕ್ಕಳು ಎನ್ನುವ ಭಾವನೆಯನ್ನು ಬೇರೂರುವಂತೆ ಮಾಡುತ್ತದೆ. ಬಾಲಕಾಶ್ರಮ ಎಂದು ಹೆಸರಿಡಿ” ಎಂದು ಶ್ರೀರಾಮಕೃಷ್ಣರ ಪ್ರಮುಖ ಶಿಷ್ಯರಲ್ಲೊಬ್ಬರಾದ ಸ್ವಾಮಿ ಶಾರದಾನಂದರು ಒಮ್ಮೆ ಮಕ್ಕಳ ಸಂಸ್ಥೆಯ ಮೇಲ್ವಿಚಾರಣೆ ನೋಡಿಕೊಳ್ಳುವ ಸ್ವಾಮಿಗಳೊಬ್ಬರಿಗೆ ಹೇಳಿದ್ದರು.</p>
  <p>ಸ್ವಾಮಿ ಶಾರದಾನಂದರನ್ನು ‘ದಲಿತರ ಉನ್ನತಿಯ ಮಾರ್ಗವೇನು?’ ಎಂದು ಸ್ವಾಮಿಗಳೊ ಬ್ಬರು ಹಿಂದುಳಿದ ಜನಗಳ ಬಗೆಗೆ ಕಳಕಳಿಯಿಂದ ಪ್ರಶ್ನಿಸಿದ್ದರು. ಶಾರದಾನಂದರ ಉತ್ತರ: ‘ದಲಿತ, ತುಳಿತಕ್ಕೊಳಗಾದವನು ಎಂಬ ಭಾವನೆಯನ್ನು ಮನಸ್ಸಿನೊಳಗೆ ಪ್ರವೇಶಿಸಬಿಡುವುದು ಉಚಿತವಲ್ಲ. ಅದರಿಂದ ಉನ್ನತಿಯನ್ನು ಹೊಂದದ ವ್ಯಕ್ತಿಗೆ ಇನ್ನಷ್ಟು ಕೆಡುಕೇ ಆಗುತ್ತದೆ. ತಾವು ಶಕ್ತಿಹೀನರು, ಮುಂದುವರಿದವರೆಲ್ಲರೂ ತಮ್ಮನ್ನು ಕೆಳಗೇ ಇರುವಂತೆ ಮಾಡಿದ್ದರೆಂದೇ ತಿಳಿಯ ತೊಡಗುತ್ತಾರೆ. ಇದರಿಂದ ಅವರ ಸ್ವಾಭಾವಿಕ ಶಕ್ತಿಯ ಜಾಗರಣವಾಗಲು ವಿಳಂಬವಾಗುತ್ತದೆ. ಅಷ್ಟೇ ಅಲ್ಲ, ಈ ಭಾವನೆ ಮನಸ್ಸಿನ ಆಳವನ್ನು ಪ್ರವೇಶಿಸಿದರೆ ನಿಮ್ನ ಶ್ರೇಣಿಯಲ್ಲಿರುವ ಜನರಿಗೆ ಸದಾ ಸರ್ವದಾ ಮುಂದುವರಿದವರ ಮೇಲೆ ತೀವ್ರತರದ ಅಪನಂಬಿಕೆ ಮತ್ತು ವಿದ್ವೇಷಭಾವನೆ ಜಾಗರೂಕವಾಗಿರುತ್ತದೆ. ಇದರಿಂದ ಉನ್ನತಸ್ಥಾನದಲ್ಲಿರುವವರಿಗೂ ಕೇಡು. ಕೆಳಗಿರುವವರ ಉನ್ನತಿಗೂ ಬಹಳ ಬಾಧಕ. ಪರಸ್ಪರ ಅಪನಂಬಿಕೆ, ಸಂಶಯಗಳಿಂದ ಯಾವ ಒಳ್ಳೆಯ ಕಾರ್ಯ ವನ್ನೇ ಆಗಲಿ ಯಶಸ್ವಿಯಾಗಿ ಪೂರೈಸಲು ಸಾಧ್ಯವೇ?’ ಒಬ್ಬ ತಾಯಿಯ ಮಕ್ಕಳಲ್ಲಿ ಕೆಲವರು ಕೊಂಚ ಪ್ರಗತಿ ಹೊಂದಿದ್ದಾರೆ, ಕೆಲವರು ಅಷ್ಟೊಂದು ಪ್ರಗತಿ ಹೊಂದಿಲ್ಲ ಎನ್ನುವುದು ಉಚಿತ ವಾದ ರೀತಿ. ಪ್ರಗತಿಪಥದಲ್ಲಿ ಅಷ್ಟೊಂದು ಮುನ್ನಡೆಯದಿದ್ದವರು ಪಾಲಿಗೆ ಬಂದ ಅವಕಾಶ ವನ್ನು ಉಪಯೋಗಿಸಿಕೊಂಡು ಪ್ರಯತ್ನವನ್ನು ಹೆಚ್ಚಿಸಿದಂತೆ ಸಕಾಲದಲ್ಲಿ ಪ್ರಗತಿ ಹೊಂದು ತ್ತಾರೆ. ಅವರ ಹಿಂದುಳಿಯುವಿಕೆ ಆ ದೃಷ್ಟಿಯಿಂದ ದುಃಖಪಡುವ ಅಥವಾ ನಾಚಿಕೆಗೇಡಿನ ವಿಷಯ ವಲ್ಲ. ಎರಡನೇ ತರಗತಿಯಲ್ಲಿ ಓದುತ್ತಿರುವ ವಿದ್ಯಾರ್ಥಿ ಮೂರನೇ ತರಗತಿಯಲ್ಲಿ ಓದುವ ವಿದ್ಯಾರ್ಥಿಯನ್ನು ಕಂಡು ಕರುಬಬೇಕಿಲ್ಲ. ಇವನೂ ಸಕಾಲದಲ್ಲಿ ಮುಂದುವರಿಯುತ್ತಾನೆ. ಹೀಗೆಂದ ಮಾತ್ರಕ್ಕೆ ಮುಂದುವರಿದವರಲ್ಲಿ ಶೋಷಕರಿಲ್ಲವೆಂದಾಗಲಿ, ಹಿಂದುಳಿದವರೆಲ್ಲರೂ ಶೋಷಿತರೆಂದಾಗಲಿ ಅರ್ಥವಲ್ಲ. ತಮಗಾಗಿರುವ ಅನ್ಯಾಯವನ್ನು ಅವರು ಸಂಘಟಿತರಾಗಿ ವಿರೋಧಿಸಬಾರದೆಂದೂ ಅಲ್ಲ. ಒಟ್ಟಿನಲ್ಲಿ ಕೀಳರಿಮೆಯ ಸ್ವವ್ಯಕ್ತಿತ್ವ ಚಿತ್ರದಿಂದ ಉದ್ಭವಿಸುವ ದ್ವೇಷಸಿದ್ಧಾಂತ, ಸ್ವನಾಶದ ಬೀಜವನ್ನು ಒಳಗೊಂಡಿದೆ. ಅದು ಬಸವಣ್ಣನವರು ಹೇಳುವಂತೆ ಮೊದಲು ತನ್ನನ್ನು ಸುಟ್ಟು ಮತ್ತೆ ನೆರೆಹೊರೆಯವರನ್ನು ಸುಡಬಲ್ಲುದು ಎನ್ನುವುದು ಮರೆಯ ಲಾಗದ ಸತ್ಯ.</p>
  <p>ಮನೋರೋಗತಜ್ಞರೂ, ಮನುಷ್ಯಚಾರಿತ್ರ್ಯ ಸುಧಾರಕರೂ ಈ ಒಂದು ದುರಂತ ಸತ್ಯವನ್ನು ಕಂಡುಕೊಂಡಿದ್ದಾರೆ. ತಿರಸ್ಕಾರ, ನಿಂದೆ ಮತ್ತು ಶೋಷಣೆಗೊಳಗಾದ ಯಾವುದೇ ಸಾಮಾಜಿಕ ವ್ಯವಸ್ಥೆಯಲ್ಲಾಗಲಿ ಮೇಲಿನವರು ಅಥವಾ ಆಳುವವರು ತಮ್ಮ ಮೇಲೆ ಹೇರುವ ‘ದುಷ್ಟ, ನೀಚ, ಅಯೋಗ್ಯ’, ‘ಕೆಲಸಕ್ಕೆ ಬಾರದವ’, ‘ಅಪ್ರಯೋಜಕ’ ಎಂಬಂಥ ಭಾವನೆಗಳು ತಿರಸ್ಕೃತರ ಅಥವಾ ದಬ್ಬಾಳಿಕೆಗೊಳಗಾದವರ ಸ್ವವ್ಯಕ್ತಿತ್ವ ಚಿತ್ರದಲ್ಲಿ ಅಂಟಿಕೊಂಡು ಬಿಡುತ್ತವೆ. ತನ್ನಲ್ಲಿಯೇ ಅಜ್ಞಾತವಾಗಿ ಅಪನಂಬಿಕೆ ಬೆಳೆದು ತಾನು ‘ಕೆಲಸಕ್ಕೆ ಬಾರದವನು’ ಎಂಬ ಭಾವನೆ ದೃಢವಾಗಿ ತನ್ನನ್ನೇ ತಾನು ದ್ವೇಷಿಸಿಕೊಳ್ಳುವ ಪ್ರವೃತ್ತಿಯನ್ನು ಉಂಟುಮಾಡುತ್ತದೆ. ಒಟ್ಟಿನಲ್ಲಿ ಈ ಭಾವನೆ ಗಳು ವ್ಯಕ್ತಿಯ ನಿಜವಾದ ಪರಿಪೂರ್ಣ ಬೆಳವಣಿಗೆಗೆ ದೊಡ್ಡ ಆಘಾತವಾಗುತ್ತವೆ.* </p>
  <p>ಆರ್ಥಿಕವಾಗಿ, ಸಾಮಾಜಿಕವಾಗಿ, ಸಾಂಸ್ಕೃತಿಕವಾಗಿ, ಬೌದ್ಧಿಕವಾಗಿ, ಧಾರ್ಮಿಕವಾಗಿ, ಆಧ್ಯಾ ತ್ಮಿಕವಾಗಿ ಮುನ್ನಡೆದವರು ಯಾವ ಜಾತಿಮತ ಕುಲದವರಾದರೂ ತಮಗಿಂತ ಸ್ವಲ್ಪ ಕೆಳಗಡೆ ಇರುವವರ ಎದುರು ತಮ್ಮ ಬಲಿತ ‘ಅಹಂ’, ‘ಮಮ’ಗಳನ್ನು ತಿಳಿದೊ ತಿಳಿಯದೆಯೊ ಪ್ರದರ್ಶಿ ಸುತ್ತಾರೆ. ಇವರು ಅಜ್ಞಾತವಾಗಿ ಅಭಿಮಾನದಿಂದ ಸೆಟೆದು ತಮಗಿಂತ ಕೆಳಗಿರುವವರನ್ನು ‘ಮೂರ್ಖ’, ‘ಮೂಢ’, ‘ಕೆಲಸಕ್ಕೆ ಬಾರದ ಗುಂಪಿಗೆ ಸೇರಿದವರು’ ಎಂಬ ನಿಂದೆ ತಿರಸ್ಕಾರ ಮತ್ತು ಅಪನಂಬಿಕೆಯ ದೃಷ್ಟಿಯಿಂದ ನೋಡುತ್ತಾರೆ. ಈ ಚಟವನ್ನು ಅವರು ಬೇಗ ತೊರೆದಷ್ಟೂ ಅವರಿಗೂ ಸಮಾಜಕ್ಕೂ ಒಳಿತಾಗುವುದು ಖಂಡಿತ. ಗುಲಾಮಗಿರಿಗೆ ಸೊಪ್ಪುಹಾಕುವವರಲ್ಲೂ, ಮುಂದುವರಿಯದವರು ಎನಿಸಿಕೊಂಡ ಜನರಲ್ಲೂ ಕಂಡು ಬರುವ ಶ್ರೀಮದ್ಗಾಂಭೀರ್ಯದ ಈ ಮನೋವೃತ್ತಿ, ಶಿಕ್ಷಣ ಹಾಗೂ ಸಂಸ್ಕೃತಿಯ ಸೌಲಭ್ಯಗಳಿಂದ ವಂಚಿತರಾದ ಜನರಿಗೆ ಮೇಲೇ ಳಲು ಬೇಕಾಗುವ ಆತ್ಮವಿಶ್ವಾಸಕ್ಕೆ ಬಹಳಷ್ಟು ಆಘಾತವನ್ನುಂಟುಮಾಡಿದೆ. ತಮ್ಮ ಆ ದೃಷ್ಟಿ ಕೋನ ಮತ್ತು ವರ್ತನೆಗಳಿಂದ ತಮ್ಮಷ್ಟು ಮೇಲೇರದ ಜನರಿಗೆ ಎಂಥ ಆಘಾತವಾಗುವು ದೆಂಬುದನ್ನು ಅವರು ಯೋಚಿಸಬಲ್ಲರೇ? ಒಂದು ತೆರನಾದ ಅಸಹಾಯ ಸ್ಥಿತಿಯಲ್ಲಿ ಕೆಳಗಡೆ ಇರುವವರ ಸ್ವವ್ಯಕ್ತಿತ್ವ ಚಿತ್ರದಲ್ಲಿ ನಿಷೇಧಾತ್ಮಕ ಭಾವನೆಗಳನ್ನು ತುಂಬಿ ಅವರ ಬದುಕಿಗೆ ಅಪ್ರತ್ಯಕ್ಷವಾಗಿ ಕೆಡುಕನ್ನುಂಟುಮಾಡಿ, ಕ್ರಮೇಣ ತಮ್ಮ ಬದುಕಿಗೂ ಅವರಿಂದ ಕೆಡುಕಾಗುವ ದಾರಿಯನ್ನು ಸಿದ್ಧಗೊಳಿಸಿದಂತಾಗುತ್ತದೆಂಬುದನ್ನು ತಿಳಿಯುವಷ್ಟು ದೂರದೃಷ್ಟಿ ಇಲ್ಲದಿದ್ದರೆ ಅವರ ‘ಮೇಲ್ಮೆ’ಗೆ ಏನು ಅರ್ಥ? ಸದ್ಯದ ಪರಿಮಿತಿ ಮತ್ತು ದೋಷಗಳಿಂದಲೇ ಮನುಷ್ಯನ ಯೋಗ್ಯತೆಯನ್ನು ಅಳೆಯದೇ ಅವನ ಸಂಭಾವ್ಯ ಸಾಧ್ಯತೆಗಳನ್ನು ಗಮನಿಸಿ ಅವನನ್ನು ಗೌರವ ದೃಷ್ಟಿಯಿಂದ ನೋಡುವ ಪರಿಪಾಠ ಬೆಳೆಯದಿದ್ದರೆ ನಮ್ಮ ಜನಾಂಗ ಮುನ್ನಡೆಯ ದಾರಿಯಲ್ಲಿ ಸರ್ವತ್ರ ವಿಘ್ನ ಪರಂಪರೆಗಳನ್ನೇ ಸೃಷ್ಟಿಸಿಕೊಳ್ಳುವುದು. ಈಗಾಗಲೇ ಸಾಕಷ್ಟು ಸೃಷ್ಟಿಸಿಕೊಂಡಿದೆ. ಈ ಪ್ರಜ್ಞೆ ವಿದ್ಯಾವಂತರಲ್ಲಿ ಬೆಳೆಯುವ ಲಕ್ಷಣಗಳಿವೆಯೇ? ಹಿರಿಯರೂ, ವಿದ್ಯಾವಂತರೂ ಬಾಲ್ಯದಿಂದಲೇ ಮಕ್ಕಳಲ್ಲಿ ‘ವ್ಯಕ್ತಿ ಗೌರವ’ದ ಈ ಭಾವನೆಯನ್ನು ಬೋಧನೆಯ ಜೊತೆ ತಮ್ಮ ವರ್ತನೆಗಳ ಮೂಲಕ ತಿಳಿಸಿಕೊಡಬೇಕು. ಈ ವಿಚಾರದಲ್ಲಿ ರ್ಯಾಂಕ್ ವಿಜೇತರು, ಉನ್ನತಮಟ್ಟದ ಬುದ್ಧಿಶಾಲಿಗಳು, ಉನ್ನತ ಸ್ಥಾನದಲ್ಲಿರುವವರು, ಅಧಿಕಾರಿಗಳು, ಮೇಲುವರ್ಗದವರೆನ್ನಿಸಿ ಕೊಂಡವರು–ಇವರುಗಳ ಜವಾಬ್ದಾರಿ ಅತಿ ಹೆಚ್ಚಿನದು. ತಾವು ಕೆಳಗಿದ್ದೇವೆಂದು ತಿಳಿದುಕೊಂಡ ವರಲ್ಲಿ ಆತ್ಮವಿಶ್ವಾಸದ ಭಾವನೆಗಳನ್ನು ಬಿತ್ತಲು ಇವರು ತಮ್ಮ ಹಿತದೃಷ್ಟಿಯಿಂದಲಾದರೂ ವಿಶೇಷವಾಗಿ ಶ್ರಮಿಸಬೇಕು. ಏನೂ ಮಾಡಲಾಗದಿದ್ದರೆ ಹೃದಯ ತುಂಬಿ ಅವರ ಶುಭಕ್ಕಾಗಿ ಹೃತ್ಪೂರ್ವಕವಾಗಿ ಪ್ರಾರ್ಥಿಸುವ ಸಜ್ಜನಿಕೆಯನ್ನಾದರೂ ಬೆಳಸಿಕೊಳ್ಳಬೇಕು. ಇಲ್ಲಿ ನಮ್ಮ ಬುದ್ಧಿ ಜೀವಿಗಳೆನಿಸಿಕೊಂಡವರಲ್ಲಿ ಹೆಚ್ಚಿನವರು ಸೋತಿದ್ದಾರೆಂದರೆ ಉತ್ಪ್ರೇಕ್ಷೆ ಇಲ್ಲ. ಅವರು ಈ ಒಂದು ಮಾನವೀಯ ಸಮಸ್ಯೆಯನ್ನೇ ಅರ್ಥಮಾಡಿಕೊಂಡಿಲ್ಲವೆನ್ನಬಹುದು.</p>
  <div>ಕೀಳರಿಮೆ ಕೀಳಲು</div>
  <p>ಸಾಂಸ್ಕೃತಿಕವಾಗಿ, ಸಾಮಾಜಿಕವಾಗಿ ಮತ್ತು ಬೌದ್ಧಿಕವಾಗಿ ತಮ್ಮನ್ನು ತಾವು ಕೆಳಗಿದ್ದೇವೆಂದು ತಿಳಿದುಕೊಂಡವರು ಮೊದಲು ತಮ್ಮ ಕೀಳರಿಮೆಯನ್ನು ಕಿತ್ತೆಸೆಯಬೇಕು. ಬಹಳ ಆಳವಾಗಿ ಅದು ಬೇರು ಬಿಟ್ಟಿದ್ದರೂ ಅದನ್ನು ದೂರಕ್ಕೋಡಿಸಲು ಖಂಡಿತ ಸಾಧ್ಯ. ಇದನ್ನು ನಾವು ನಮಗೆ ಬೇಡ ವಾದ ವಸ್ತುಗಳನ್ನು ಹೊರಕ್ಕೆ ಎಸೆದಂತೆ ಎಸೆಯಲು ಸಾಧ್ಯವಿಲ್ಲ. ನಮ್ಮಲ್ಲಿ ಸುಪ್ತವಾಗಿರುವ ಅಪಾರ ಶಕ್ತಿಯಲ್ಲಿ ಅಚಲವಿಶ್ವಾಸವಿಡುವುದು ಅತ್ಯಂತ ಆವಶ್ಯಕ ಮಾತ್ರವಲ್ಲ, ಮೊದಲ ಕರ್ತವ್ಯವೂ ಹೌದು. ಈ ವಿಶ್ವಾಸ ಮೂಢನಂಬಿಕೆಯಲ್ಲ. ಮನುಷ್ಯನಾಗಿ ಗೋಚರಿಸುವ ವ್ಯಕ್ತಿಯ ಹಿನ್ನೆಲೆಯಲ್ಲಿ ಅದ್ಭುತ ಶಕ್ತಿ ಅಡಗಿದೆ ಎಂಬುದು ಹಿಂದೆ ಮಹಾಪುರುಷರ ಮತ್ತು ಅನುಭಾವಿಗಳ ಸ್ಪಷ್ಟವಾದ ಅನುಭವವಾಗಿದ್ದರೆ ಇಂದು ಮನೋವಿಜ್ಞಾನಿಗಳು ಈ ಮಾತನ್ನು ಪ್ರಯೋಗಾತ್ಮಕ ಅನುಭವಗಳಿಂದ ಸತ್ಯವೆಂದು ಸಾರುತ್ತಿದ್ದಾರೆ. ದೃಢವಿಶ್ವಾಸದ ಬಲದಿಂದಲೇ ಆ ಶಕ್ತಿಯನ್ನು ಎಚ್ಚರಿಸಬೇಕು. ನಾವು ನಿಂತ ಸ್ಥಾನದಿಂದ ಮೊದಲು ಏರಲು ಯತ್ನಿಸಬೇಕು. ನಮ್ಮ ಅಭಿ ರುಚಿಯ ಕೆಲಸದಲ್ಲಿ ಮೆಲ್ಲಮೆಲ್ಲನೆ ಮೆಟ್ಟಲು ಮೆಟ್ಟಲಾಗಿ ಮೇಲೇರುತ್ತ ದುರ್ಬಲಗೊಳಿಸುವ ನಿಷೇಧಾತ್ಮಕ ಭಾವನೆಗಳನ್ನು ಹೊರತಳ್ಳಬೇಕು. ಈ ಮೂಲಕ ಆತ್ಮವಿಶ್ವಾಸವನ್ನು ವೃದ್ಧಿಸುವ ಉಪಾಯವನ್ನು ಕಂಡುಕೊಳ್ಳಬೇಕು. ಇದು ಒಂದೇ ದಿನದಲ್ಲಿ ಸಾಧ್ಯವಾಗುವ ಕೆಲಸವಲ್ಲ. ತಾಳ್ಮೆ ಮತ್ತು ಪ್ರಾಮಾಣಿಕ ಪ್ರಯತ್ನದಿಂದ ಮೊದಲು ಅಸಾಧ್ಯವೆಂದು ತೋರಿದರೂ ಕೊನೆಯಲ್ಲಿ ಸಾಧ್ಯವಾಗಿಯೇ ಆಗುತ್ತದೆ. ತಾಳ್ಮೆ ಮತ್ತು ಪ್ರಾಮಾಣಿಕ ಪ್ರಯತ್ನಕ್ಕೆ ಸ್ಫೂರ್ತಿಯಾಗಿ ಹಿನ್ನೆಲೆ ಯಲ್ಲಿ ಕೆಲಸ ಮಾಡುವ ಶಕ್ತಿಯೇ ಆತ್ಮವಿಶ್ವಾಸ–ತನ್ನಲ್ಲಿ ತನಗೆ ನಂಬಿಕೆ. ತನ್ನ ಆಂತರ್ಯದ ಆಳದಲ್ಲಿ ಅಪಾರಶಕ್ತಿ ಇದೆ ಎಂಬ ನಂಬಿಕೆ. ಈ ನಂಬಿಕೆ ಅಥವಾ ವಿಶ್ವಾಸದ ಅಭಾವವೇ ಭಯ ಸಂಶಯಗಳಿಗೂ, ಕಾರ್ಯಶಕ್ತಿಯ ಹೀನತೆಗೂ, ಎಲ್ಲತೆರನಾದ ದೌರ್ಬಲ್ಯಗಳಿಗೂ ಕಾರಣವಾಗು ತ್ತದೆ. ಮೇಲಿನವರ ಕೃಪೆಗಾಗಿ ಕಾಯದೆ ಅಥವಾ ಅವರನ್ನು ದ್ವೇಷಿಸದೆ, ಹತಾಶ ಮನೋಭಾವನೆ ಯಿಂದ ನರಳದೆ ಮೇಲೆದ್ದು ತನ್ನ ಕಾಲ ಮೇಲೆ ತಾನೇ ನಿಲ್ಲುವ ಪ್ರೇರಣೆಯನ್ನು ನೀಡುವುದು ಈ ವಿಶ್ವಾಸ. ತನಗೆ ಕೊಡಲ್ಪಟ್ಟ ಅವಕಾಶವನ್ನು ವ್ಯರ್ಥವಾಗದಂತೆ ಸರಿಯಾಗಿ ಉಪಯೋಗಿಸಿ ಕೊಂಡೇ ಮೇಲೇರಬೇಕೆಂಬ ದೃಷ್ಟಿಕೋನಕ್ಕೂ ಈ ವಿಶ್ವಾಸವೇ ತಳಹದಿ.</p>
  <p>‘ತನ್ನನ್ನು ಅಶಕ್ತನೆಂದೂ ಪಾಪಿಯೆಂದೂ ಭಾವಿಸುವುದೇ ಅತಿ ದೊಡ್ಡ ಪಾಪ; ನೀವು ಏನನ್ನಾ ದರೂ ನಂಬಬೇಕಿದ್ದರೆ, ನಾವು ಭಗವಂತನ ಮಕ್ಕಳೆಂದೂ ಅವನ ಅಂಶಗಳೆಂದೂ, ಅವನ ಅನಂತ ಶಕ್ತಿ ಮತ್ತು ಆನಂದದ ಪಾಲುಗಾರರೆಂದೂ ನಂಬಿರಿ’ ಎಂದರು ಸ್ವಾಮಿ ವಿವೇಕಾ ನಂದರು.</p>
  <p>ಈ ಮಾತುಗಳು ಆತ್ಮವಿಶ್ವಾಸವನ್ನು ಹುಟ್ಟಿಸಲು ಹೇಳಿದ ರ್ಹೆಟರಿಕ್ ಜಾತಿಯ ಮಾತುಗಳಲ್ಲ. ಮನುಷ್ಯನ ಅಂತರಂಗದಲ್ಲಿ ದೇವತ್ವವನ್ನೂ ಅಪಾರ ಶಕ್ತಿಯನ್ನೂ ಪ್ರತ್ಯಕ್ಷವಾಗಿ ಕಂಡ ದ್ರಷ್ಟಾ ರರು ಹೇಳಿದ ಮಾತು. ಈ ಮಾತನ್ನು ಸ್ವಲ್ಪವಾದರೂ ಕಾರ್ಯರೂಪಕ್ಕೆ ತರಲು ಯತ್ನಿಸಿದವರ ಪಾಲಿಗೆ ಅದು ನೀಡುವ ಶಕ್ತಿ ಸಾಮರ್ಥ್ಯಗಳ ಅನುಭವವಾಗುತ್ತದೆಂಬುದರಲ್ಲಿ ಸಂದೇಹವಿಲ್ಲ.</p>
  <div>ದ್ವೇಷದ ದಳ್ಳುರಿ</div>
  <p>ದ್ವೇಷವೂ ಸ್ವವ್ಯಕ್ತಿತ್ವ ಚಿತ್ರಕ್ಕೆ ಪುಷ್ಟಿ ಕೊಡುತ್ತದೆ ಎನ್ನುವ ಸ್ವದೋಷ ಸಮರ್ಥನೆಯ ವಾದವೂ ಇತ್ತೀಚೆಗೆ ಸಾಮಾಜಿಕವಾಗಿ ಸಾಂಸ್ಕೃತಿಕವಾಗಿ ಹಿಂದುಳಿದವರಲ್ಲಿ ಅವರ ಕ್ರಾಂತಿಕಾರಿ ಮುಖಂಡರಿಂದ ಪ್ರಚಾರವಾಗುತ್ತಿರುವುದು ಒಂದು ದುರಂತ. ಮನುಷ್ಯನು ಬೆಳೆಯಬೇಕಿದ್ದರೆ, ಎತ್ತರವನ್ನು ತಲುಪಬೇಕಿದ್ದರೆ ತನ್ನ ಕ್ಷೇತ್ರದಲ್ಲಿ ಪ್ರಾಮಾಣಿಕನಾಗಿ ದುಡಿಯಬೇಕು. ಇದು ಸಾವಕಾಶವಾಗಿ ಆಗಬೇಕಾದ ಪ್ರಗತಿ. ಶೋಷಕರ ದಬ್ಬಾಳಿಕೆಯನ್ನು ತೀವ್ರ ಹಿಂಸಾತ್ಮಕವಾಗಿ ವಿರೋಧಿಸದೆ ಗಾಂಧೀಜಿ ಬೋಧಿಸಿದ ಸತ್ಯಾಗ್ರಹ ವಿಧಾನವನ್ನು ಅನುಸರಿಸಿದರೆ ಶೋಷಿತರು ಹ್ಯಾಪರಾಗಿ ಉಳಿಯಬೇಕಾಗುತ್ತದೆಂದು ಈ ಮುಖಂಡರು ಬೋಧಿಸುತ್ತಾರೆ. ಎತ್ತರದಲ್ಲಿರುವವ ರೆಂದು ತಿಳಿಯಲಾದ ಜನರ ಸಾಂಸ್ಕೃತಿಕ ಮೌಲ್ಯಗಳನ್ನು ತುಚ್ಛವೂ, ಹೇಯವೂ ಎಂದು ಕಾಣುವ ಮೂಲಕ ತಮ್ಮ ‘ಸೆಲ್ಫ್ ಇಮೇಜಿ’ಗೆ ಬಲ ಬರುತ್ತದೆಂದು ದ್ವೇಷ ಪ್ರಚಾರದಿಂದ ಆಗಲೇ ತುಳಿತ ಕ್ಕೊಳಗಾದವರನ್ನು ಇವರು ಅಡ್ಡದಾರಿಗಳೆಯುತ್ತಾರೆ. ನೀಗ್ರೋ ಲೇಖಕನೊಬ್ಬ ಬಿಳಿಯರು ಸೇರಿದ್ದ ದೊಡ್ಡ ಸಭೆಯಲ್ಲಿ ‘ನಿಮ್ಮ ದೊಡ್ಡ ಕವಿಗಳಾದ ಪೌಂಡ್ ಮತ್ತು ಎಲಿಯಟ್ಟರನ್ನು ಬಹಳ ಸೊಗಸಾದ ಶೈಲಿಯಲ್ಲಿ ಬರೆಯುತ್ತಾರೆಂದು ಇಷ್ಟಪಟ್ಟರೆ ಅದರ ಪರಿಣಾಮ ನನ್ನಂಥವರ ಮೆಲೆ ಏನಾಗುತ್ತದೆ ಗೊತ್ತೇ? ನನ್ನನ್ನೇ ನಾನು ಅವಮಾನಪಡಿಸಿಕೊಂಡಂತೆ ಆಗುತ್ತದೆ. ಏಕೆಂದರೆ ಅವರು ಬಳಸುವ ಸಾಂಸ್ಕೃತಿಕ ಸರಕೆಲ್ಲವೂ ನನ್ನಂಥ ಜನರು ಗುಲಾಮರಾಗಿರಲು ಮಾತ್ರ ಯೋಗ್ಯರು ಎಂಬ ಬಹಳ ಹಳೇಕಾಲದಿಂದ ಹೇಳಿಕೊಂಡು ಬಂದಂಥವು. ಆ ಸರಕಿನ ಹಿಂದೆ ಅಂಥದೇ ಜನಾಂಗಭೇದದ ಸೂಕ್ಷ್ಮ ದೃಷ್ಟಿಕೋನವಿದೆ. ಅಂಥದನ್ನು ಶೈಲಿಗಾಗಿ ಮೆಚ್ಚಿ ನನ್ನನ್ನೇ ನಾನು ದ್ವೇಷಿಸಿಕೊಳ್ಳುವಂತಾಗಬೇಕೇ? ಆದ್ದರಿಂದ ಈ ಇಡೀ ಸಾಹಿತ್ಯ ಪರಂಪರೆಯನ್ನು ನಾನು ತಿರಸ್ಕರಿಸುತ್ತೇನೆ’* ಎಂದನಂತೆ.<span class="en"/></p>
  <p>ಮನುಷ್ಯನನ್ನು ಪ್ರಾಣಿಯ ಸ್ಥಿತಿಯಿಂದ ಮೇಲೆತ್ತುವ, ಆತ್ಮವಿಶ್ವಾಸ ಮತ್ತು ಭರವಸೆಗಳನ್ನು ನೀಡುವ, ಶಕ್ತಿಶಾಲಿಯಾದ ಒಂದು ರಹಸ್ಯ ಸಿದ್ಧಾಂತ ಇದುವರೆಗೆ ನಿಮಗೆ ದೊರೆತಿರಲಿಲ್ಲ. ಅದನ್ನು ಪಡೆದುಕೊಂಡಿದ್ದೇವೆಂದು ತಿಳಿದುಕೊಂಡವರು, ಸಂಕುಚಿತ ಸ್ವಾರ್ಥತೆಯಿಂದ ಅದನ್ನು ನಿಮಗೆ ನೀಡದೆ ಮಹಾ ಅಪಕಾರ ಮಾಡಿದ್ದಾರೆಂಬುದು ನಿಜ. ಆದರೆ ಅವರಲ್ಲಿ ಹಲವರು ಅದನ್ನು ತಾವೂ ಸರಿಯಾಗಿ ತಿಳಿದು ಅದರ ಉಪಯೋಗ ಪಡೆದುಕೊಂಡವರಲ್ಲ. ಏನಿದ್ದರೂ ಈಗ ಅದನ್ನು ಅವರು ನಿಮಗೆ ನೀಡುವ ಸಂಭವವಿದೆ. ಅದನ್ನು ನೀವು ಪಡೆದುಕೊಂಡು ಉಪಯೋಗಿ ಸುವ ಅವಕಾಶವಿದೆ. ಆದರೆ ‘ಅದು ನಮ್ಮನ್ನು ದಬ್ಬಾಳಿಕೆಯಲ್ಲಿಟ್ಟು ಆಳಿದ ಜನಾಂಗದ ಭಾವನೆ, ಅದನ್ನು ಸ್ವೀಕರಿಸಿದರೆ ನಮ್ಮ ವ್ಯಕ್ತಿಗೌರವಕ್ಕೆ ಕುಂದು’ ಎಂದು ತಿರಸ್ಕರಿಸಿದರೆ, ‘ನಮ್ಮತನ’ ಪ್ರದರ್ಶಿಸಿದಂತಾದರೂ ಆ ದೃಷ್ಟಿಕೋನದಿಂದ ನಷ್ಟ ಉಂಟಾಗುವುದು ಯಾರಿಗೆ?</p>
  <p>ಈ ಮುಖಂಡನ ಮನಸ್ಸಿನ ಆಳದಲ್ಲಿ ಹತಾಶ ಭಾವನೆ ನೋವು ಅಡಗಿರುವುದು ಸತ್ಯ. ಅದು ಅವನ ಬಾಯಿಯಿಂದ ಈ ದ್ವೇಷ ನುಡಿಗಳನ್ನು ಹೊರಸೂಸುವಂತೆ ಮಾಡಿರುವುದೂ ಸಹಜ. ಆದರೆ ಈತನ ದ್ವೇಷಕ್ಕೆ ಮೇಲಿನ ವರ್ಗದವರು ಮಾತ್ರ ಬಲಿ ಎನ್ನಲಾಗದು; ಅವನ ಅನುಯಾಯಿ ಗಳಾದ ಮುಗ್ಧ ದಲಿತರೂ ಬಲಿಯಲ್ಲವೆ? ಏಕೆಂದರೆ, ಅವರೂ ಒಳ್ಳೆಯ ವಿಚಾರಗಳಿಂದ ವಂಚಿತರಾಗುತ್ತಾರಷ್ಟೆ.</p>
  <p>ಅಪಮಾನ, ಹತಾಶೆ ಮತ್ತು ದ್ವೇಷ–ಇವುಗಳಿಂದ ಉದ್ಭವಿಸಿದ ಆಪಾದನೆಯೇ ಇಲ್ಲಿ ವಿಮರ್ಶೆಯ ಹೆಸರಲ್ಲಿ ಹೊರಹೊಮ್ಮಿದೆ ಎಂಬುದನ್ನು ತಿಳಿಯಲು ಮನೋವಿಜ್ಞಾನಿ ಬೇಕಿಲ್ಲ. ಸಾಮಾನ್ಯ ವ್ಯವಹಾರಕುಶಲನು ತಿಳಿಯಬಲ್ಲ. ಈ ದೃಷ್ಟಿಯಿಂದ ತಮ್ಮನ್ನು ಗುಲಾಮಗಿರಿ ಯಲ್ಲಿಟ್ಟು ಬಿಳಿಯರು ಕಂಡುಹಿಡಿದ ವಿವಿಧ ಔಷಧೋಪಕರಣಗಳನ್ನಾಗಲೀ, ಯಂತ್ರಗಳ ನ್ನಾಗಲೀ, ಅವರ ಧಾರ್ಮಿಕ ಕಲಾಪಗಳನ್ನಾಗಲೀ ಒಟ್ಟಿನಲ್ಲಿ ಅವರ ಯಾವತ್ತೂ ಸಾಧನೆ ಸಿದ್ಧಿ ಗಳನ್ನಾಗಲೀ ದ್ವೇಷಿಸದೇ ಇರುವುದು ಸರಿಯಾಗುವುದೆ? ದ್ವೇಷಿಸದೆ ಇರುವುದು ಸಾಧ್ಯವೆ? ಈ ದ್ವೇಷ ಮುಖಂಡನಿಗೆ ಪ್ರಸಿದ್ಧಿಯನ್ನು ತರಬಹುದಾದರೂ ಅವನ ಅನುಯಾಯಿಗಳಿಗೆ ಶುಭ ವನ್ನುಂಟುಮಾಡುವುದೆ?</p>
  <p>ದ್ವೇಷದ ದಾವಾನಲದ ದುರಂತ ಚಿತ್ರಿಸುವ ಒಂದು ಘಟನೆ ಇಲ್ಲಿದೆ:</p>
  <p>ಅವರಿಬ್ಬರೇ, ಅವರಿಗಿಬ್ಬರೇ ಮಕ್ಕಳು; ಹಿರಿಯವನು ಹುಡುಗ, ಕಿರಿಯವಳು ಆತನ ತಂಗಿ, ಹುಡುಗಿ. ವಯಸ್ಸು ಹತ್ತಾಗಿದ್ದರೂ ಹುಡುಗ ಹಾಸಿಗೆಯಲ್ಲಿ ಮೂತ್ರ ಮಾಡಿಕೊಳ್ಳುತ್ತಿದ್ದ. ಔಷಧೋಪಚಾರಗಳಿಂದ ಪ್ರಯೋಜನವಾಗಲಿಲ್ಲ. ತಂದೆತಾಯಿಗಳಿಗೆ ಸ್ವಲ್ಪ ತಲೆನೋವೇ ಆದ ನಾತ. ಕಿರಿಯವಳು ಚುರುಕು ಬುದ್ಧಿಯವಳು. ಕಲಿಕೆಯಲ್ಲಿ ಮುಂದು. ಕೆಲಸದಲ್ಲಿ ಅಚ್ಚುಕಟ್ಟು. ಎಲ್ಲರೂ ಹೊಗಳುವವರೆ. ತಿಳಿದೊ ತಿಳಿಯದೆಯೋ ಹುಡುಗನನ್ನು ಅಜ್ಞಾತವಾಗಿ ಕೊಂಚ ತಿರಸ್ಕಾರ ಮತ್ತು ನಿಕೃಷ್ಟ ದೃಷ್ಟಿಯಿಂದಲೇ ತಾಯಿ ತಂದೆ ನೋಡುತ್ತ ಬಂದರು. ಅವನ ಮನಸ್ಸಿ ನಲ್ಲಿ ಕೀಳರಿಮೆ ಅಥವಾ ಹೀನ ಮನೋಭಾವ ಆಗಲೇ ಪ್ರವೇಶಿಸಿತ್ತು. ಶಾಲೆಯಲ್ಲೂ ಹಿನ್ನಡೆ. ಕ್ರಮೇಣ ಬೀದಿ ಹುಡುಗರ ಜೊತೆ ಸೇರಿಕೊಂಡು ತುಂಟಾಟ ಪ್ರಾರಂಭಿಸಿದ. ತಂದೆ ಎಚ್ಚೆತ್ತು ಬುದ್ಧಿ ಹೇಳಿ ನೋಡಿದರು. ಹಿರಿಯರಿಂದ ಬುದ್ಧಿ ಹೇಳಿಸಿದರು. ಹೊಡೆದು ಬಡಿದೂ ನೋಡಿ ದರು. ಬೈದು ಭಂಗಿಸಿ ಕೊನೆಗೆ ತಿರಸ್ಕಾರದಿಂದ ‘ಈ ಪ್ರಾಣಿಯನ್ನು ಸರಿಪಡಿಸಲು ಬ್ರಹ್ಮ ನಿಂದಲೂ ಸಾಧ್ಯವಿಲ್ಲ’ ಎಂದು ಆಗಾಗ ಹೇಳುತ್ತಿದ್ದರು. ಒಂದು ದಿನ ತಾಯಿ, ತಂಗಿಯ ಸದ್ಗುಣಗಳ ಸರಮಾಲೆಯನ್ನು ನೇಯ್ದರು. ಆತನ ಮೂರ್ಖತೆಯ ನಡೆನುಡಿಗಳನ್ನು ಕಣ್ಣಿಗೆ ಕಟ್ಟುವಂತೆ ವಿವರವಾಗಿ ವರ್ಣಿಸಿದರು. ಇದ್ದಕ್ಕಿದ್ದಂತೆ ಅವನು ವ್ಯಗ್ರನಾದ. ಅವನ ಮನಸ್ಸಿನ ಆಳದಿಂದ ಪಾಶವಿಕ ಪ್ರವೃತ್ತಿಯೊಂದು ಹೆಡೆಯಾಡತೊಡಗಿತು. ತಂಗಿಯನ್ನು ಕೊಂದೇ ಹಾಕಿ ಬಿಡುತ್ತೇನೆ ಎಂದು ಅರಿವಿಲ್ಲದೆ ಗಟ್ಟಿಯಾಗಿ ಕಿರಿಚಿಕೊಂಡ. ಕೂಡಲೇ ಆತನ ಮಾನಸಿಕ ಪರಿ ಸ್ಥಿತಿಯನ್ನು ಅರಿತುಕೊಂಡು ತಂದೆತಾಯಿಗಳಿಬ್ಬರೂ ಅವನನ್ನು ಆಸ್ಪತ್ರೆಗೆ ಸೇರಿಸಿ ಔಷಧೋಪ ಚಾರ ಮಾಡಲು ಯತ್ನಿಸಿದರು. ಹುಡುಗನ ಮಾನಸಿಕ ಸ್ಥಿತಿ ಮತ್ತಷ್ಟು ಉಗ್ರವಾಯಿತು. ಆರು ತಿಂಗಳ ಬಳಿಕ ಅವನನ್ನು ಹಿಂದಿರುಗಿ ಮನೆಗೆ ಕರೆತಂದರು. ಆಗ ಅನುಭವಿಗಳಾದ ಹಿರಿಯ ಸಜ್ಜನ ರೊಬ್ಬರು ಹೀಗೆ ಸೂಚನೆ ನೀಡಿದರು: ‘ಅವಸರವಾಗಿ ಸುಧಾರಣೆ ಮಾಡಹೋಗಬೇಡಿ. ಕೋಪ ವ್ಯಗ್ರತೆ ತೋರಿಸಬೇಡಿ. ಅವನ ದೋಷವನ್ನು ಗಮನಿಸಿದರೂ ಗಮನಿಸದಂತಿರಿ. ಅವನಲ್ಲಿ ಯಾವುದಾದರೂ ಒಳ್ಳೆಯದನ್ನು ಕಂಡಾಗ ಸಂತೋಷ ವ್ಯಕ್ತಪಡಿಸಿ. ಈ ಎಲ್ಲ ದೋಷಗಳಿದ್ದರೂ ನೀನು ನಮ್ಮವನೇ ಎಂಬಂಥ ಆತ್ಮೀಯ ಭಾವನೆ ಬೆಳೆದು ಬರಲಿ, ಅವನ ಅಭಿರುಚಿಯ ಯಾವು ದಾದರೂ ಕೆಲಸದಲ್ಲಿ ಸಣ್ಣಪುಟ್ಟ ಯಶಸ್ಸು ದೊರಕುವಂತೆ ಮಾಡಿ. ಅದು ದೊರಕಿದಾಗ ಒಂದು ಪ್ರಶಂಸೆಯ ಮಾತನ್ನು ಹೇಳಿ. ಅವನು ಖಂಡಿತವಾಗಿ ಒಳ್ಳೆಯ ದಾರಿ ಹಿಡಿಯುತ್ತಾನೆಂಬ ದೃಢ ನಂಬಿಕೆಯಿಂದ ವರ್ತಿಸಿ, ತಂಗಿಯ ಸದ್ಗುಣಗಳೊಂದಿಗೆ ಅವನ ದುರ್ಗಣಗಳ ಹೋಲಿಕೆ ಮಾಡಿ ವಿಮರ್ಶಿಸ ಹೋಗಬೇಡಿ.’</p>
  <p>ಅವರ ಮಾತಿನ ಪಾಲನೆಯಿಂದ ಸ್ವಲ್ಪ ಸುಧಾರಣೆ ಕಂಡರೂ ತಾಪತ್ರಯವಿನ್ನೂ ತಪ್ಪಿಲ್ಲ. ಮಗನ ಒಳಿತನ್ನೇ ಸದಾ ಹಾರೈಸಿದ ಈ ತಂದೆ ತಾಯಿಗಳಿಗೇಕೆ ಈ ಶಿಕ್ಷೆ?</p>
  <p>ಸಾಮಾನ್ಯ ದೃಷ್ಟಿಗೆ ಗೋಚರವಲ್ಲ. ಉದ್ದೇಶಪೂರಿತವೂ ಅಲ್ಲ. ಆದರೆ ಒಂದು ತೆರನಾದ ದಮನಕಾರರಿಗೂ, ದಮನಕ್ಕೊಳಗಾದವರಿಗೂ ಇರುವ ಸಂಬಂಧವನ್ನು ಇಲ್ಲಿ ಕಾಣಬಹು ದಲ್ಲವೇ?</p>
  <p>ಪರಸ್ಪರ ಅಪನಂಬಿಕೆ, ದ್ವೇಷ ತಿರಸ್ಕಾರಗಳು ತಂದೆ ತಾಯಿ ಮತ್ತು ಮಗನ ನಡುವೆ ಅಜ್ಞಾತ ವಾಗಿ ಬೆಳೆದು ಬಂದುದೇ ಇಲ್ಲಿ ಘರ್ಷಣೆಗೆ ಕಾರಣವಲ್ಲವೆ?</p>
  <p>ಹುಡುಗನಲ್ಲಿ ಕಾಣಿಸಿಕೊಂಡ ತಂಗಿಯ ಮೇಲಣ ದ್ವೇಷ ಅವನ ‘ಅಹಂ’ನ ಅಸ್ತಿತ್ವಕ್ಕೆ ಬೇಕಾ ದುದೇ ಎಂದು ವಾದಿಸಬಹುದಾದರೂ ಅದು ಆರೋಗ್ಯಕರ ಭಾವನೆ ಎನ್ನಲಾದೀತೆ? ಅದು ಮಾನಸಿಕ ವೈಪರೀತ್ಯವಲ್ಲವೇ?</p>
  <div>ಒಲವಿನ ಮಾರ್ದನಿ</div>
  <p>ತಪ್ಪು ಮಾಡಿದಾಗ ಅಥವಾ ಅಕಸ್ಮಾತ್ ತಪ್ಪುದಾರಿಯಲ್ಲಿ ನಡೆದಾಗ ಅಂಥವರನ್ನು ತಿರಸ್ಕಾರ ದಿಂದ ನೋಡಿ, ನಿಂದಿಸಿ ಅಪಹಾಸ್ಯಕ್ಕೊಂದು ವಸ್ತುವನ್ನಾಗಿಸುವ ಮಹಾಮಡಿವಂತರು ನಮ್ಮಲ್ಲಿ ನೂರಾರು ಮಂದಿ ಇದ್ದಾರೆ. ತಪ್ಪನ್ನು ತೋರಿಸಿ ಪ್ರೀತಿಯಿಂದ ತಿದ್ದಿ ವ್ಯಕ್ತಿಯ ಆತ್ಮವಿಶ್ವಾಸ ಆತ್ಮಾಭಿಮಾನಕ್ಕೆ ಕುಂದಾಗದಂತೆ ನೋಡಿಕೊಂಡು ಅವನನ್ನು ಸರಿದಾರಿಗೆ ತರುವ ತಾಳ್ಮೆಯಿಂದ ಲಭ್ಯವಾಗುವ ಕಲೆ ನಮ್ಮಲ್ಲಿ ಎಷ್ಟು ಮಂದಿಗೆ ತಿಳಿದಿದೆ? ಸಿದ್ಧಿಸಿದೆ? ನಮಗೆ ವಿದ್ಯೆ ಹೇಳುವ ಅಧ್ಯಾಪಕರು, ಹೊತ್ತು ಹೆತ್ತು ಸಾಕಿ ಸಲಹಿದ ಮಾತಾಪಿತೃಗಳು ಈ ವಿಚಾರದಲ್ಲಿ ಎಷ್ಟರಮಟ್ಟಿಗೆ ನೆರವಾಗಬಲ್ಲರು? ತಪ್ಪಿ ನಡೆದಾಗ ಸಹನೆ ಕಳೆದುಕೊಂಡಾಗ ಉಗ್ರವಾಗಿ ಬೈದು ಭಂಗಿಸಿ ‘ಹಾಗೆ ಮಾಡಬಾರದು’, ‘ಹೀಗೆ ಮಾಡಬಾರದು’ ಎಂದು ಬೋಧನೆ ನೀಡಿ ಮಕ್ಕಳ ಪಾಡಿಗೆ ಅವರನ್ನು ಬಿಟ್ಟುಬಿಟ್ಟರೆ ಹಿರಿಯರ ಕರ್ತವ್ಯ ಮುಗಿಯಿತು! ಒಬ್ಬ ಸ್ವಲ್ಪ ಕಾಲುಜಾರಿದರೆ, ಆದಷ್ಟು ಬೇಗನೆ ಅವನನ್ನು ಬೀಳುವಂತೆ ಮಾಡಿ ಮೇಲೇಳದಂತೆ ನೋಡಿಕೊಳ್ಳುವಷ್ಟು ವ್ಯಂಗ್ಯಟೀಕೆಗಳನ್ನೂ ನಿಷೇಧಾತ್ಮಕ ಭಾವನೆಗಳನ್ನೂ ಬಿತ್ತಿ ಆಮೇಲೆ ‘ಅಯ್ಯೋ ಪಾಪ!’ ಎನ್ನುವಂಥ ತೋರಿಕೆಯ, ಅನುಕಂಪೆಯ ಮಾತಿನ ಮಳೆಗರೆಯುವವರೇ ಹೆಚ್ಚು ಮಂದಿ! ಹಾಗೆಂದು ಇಂಥ ಜನಗಳ ಮೇಲೆ ದೋಷಾರೋಪಣೆ ಮಾಡಿದ ಮಾತ್ರದಿಂದ ಬಹಳ ದೊಡ್ಡ ಕೆಲಸವಾಗಲಿಲ್ಲ. ಅವರು ಇದನ್ನು ಯಾವುದೋ ಹಳೆಯ ಜಾಡಿನಲ್ಲಿ ನಡೆಯುವ ಅಭ್ಯಾಸ ಬಲದಿಂದ ಮಾಡುತ್ತಾರಲ್ಲದೆ ಉದ್ದೇಶ ಪೂರ್ವಕವಾಗಿ ಮಾಡುತ್ತಾರೆನ್ನುವಂತಿಲ್ಲ. ಅತ್ತೆಯಾದವಳು ತಾನು ಸೊಸೆಯಾಗಿರುವಾಗ ತನ್ನ ಅತ್ತೆಯು ನೀಡಿದ ಅಸಂಖ್ಯ ಬೈಗಳು ಮತ್ತು ಕುಹಕದ ಮಾತುಗಳನ್ನು ನುಂಗಿದವಳು. ತನ್ನ ಸೊಸೆ ಬಂದಾಗ ತಾನು ತಿಂದು ಅರಗಿಸಿಕೊಂಡ ವಾಗ್ಬಾಣಗಳಲ್ಲಿ ಕೆಲವನ್ನಾದರೂ ಸೊಸೆಯ ಮೇಲೆ ಎಸೆಯಲು ಅಜ್ಞಾತವಾಗಿ ಸಜ್ಜಾಗಿರುತ್ತಾಳೆ. ಹಿರಿಯ ವಿದ್ಯಾರ್ಥಿಗಳು ಹಾಸ್ಟೆಲ್ ಸೇರಿದಾಗ ರ್ಯಾಗಿಂಗ್ ಮಾಡಿಸಿಕೊಂಡು ನೋವು ತಿಂದವರು. ಹೊಸ ವರುಷ ಕಿರಿಯ ವಿದ್ಯಾರ್ಥಿಗಳು ಹಾಸ್ಟೆಲ್ ಸೇರಲು ಬಂದಾಗ ತಾವು ಬಳುವಳಿಯಾಗಿ ಪಡೆದುದನ್ನು ಅವರಿಗೆ ನೀಡಿ ಸಂತೃಪ್ತಿ ಪಡೆಯುತ್ತಾರೆ. ತಾವು ಮಕ್ಕಳಾಗಿದ್ದಾಗ ತಮ್ಮ ಅಧ್ಯಾಪಕರು ಹೊಡೆದು ಬಡಿದು ಕ್ರುದ್ಧರಾಗಿ ನೋಡಿಕೊಂಡ ವಿಧಾನವನ್ನು ಮೆಚ್ಚಿರದಿದ್ದರೂ, ಈಗ ಅಧ್ಯಾಪಕನಾದವನು ಆ ಪದ್ಧತಿಯನ್ನೇ ಮುಂದುವರಿಸಿಕೊಂಡು ಬರುತ್ತಾನೆ. ತಾಳ್ಮೆ ಮತ್ತು ಪ್ರೀತಿ–ಇವು ಅನುಸರಿಸುವುದಕ್ಕಲ್ಲ, ಭಾಷಣ ಮತ್ತು ಬರಹಕ್ಕೆ ಮಾತ್ರ ಉಪಯೋಗವಾಗುವ ಸರಕೆಂದು ಭಾವಿಸುತ್ತಾನೆ. ಗುಲಾಮಗಿರಿ ಯಲ್ಲಿ ಬಾಳಿದ ಜನಾಂಗದಲ್ಲಿ ಕಂಡುಬರುವ ಒಂದು ಚಟ ಇದು: ತಮಗಿಂತ ಮೇಲಿರುವವರ ಎದುರಲ್ಲಿ ದೈನ್ಯಪ್ರದರ್ಶನ, ತಮಗಿಂತ ಸ್ವಲ್ಪ ಕೆಳಗಿನ ಸ್ಥಾನದಲ್ಲಿರುವವರ ಮೇಲೆ ದರ್ಪ ಪ್ರದರ್ಶನ.</p>
  <p>ಪಶ್ಚಿಮದ ಪ್ರವಾಸೀ ಕಲಾವಿದನೊಬ್ಬ ಭಾರತಕ್ಕೆ ಬಂದು ಸಂಚಾರ ಮುಗಿಸಿ ಅಲ್ಲಿಗೆ ಹಿಂದಿರುಗಿದಾಗ ಹೀಗೆಂದು ತನ್ನ ಅನುಭವವನ್ನು ಹೇಳಿದ : “ಭಾರತದ ಎಲ್ಲ ಕಡೆ ನೋಡುತ್ತಲಿ ದ್ದೇನೆ. ಪ್ರತಿಯೊಬ್ಬರೂ ಈ ದೇಶದಲ್ಲಿ ಇನ್ನೊಬ್ಬರನ್ನು ಸಂಧಿಸಿದಾಗ ಈತ ತನಗಿಂತ ಅಧಿಕಾರ ಸ್ಥಾನಮಾನಗಳಲ್ಲಿ ಮೇಲಿನವನೆ? ಕೆಳಗಿನವನೆ? ಎಂದು ತಿಳಿದು ಆ ರೀತಿ ವರ್ತಿಸುತ್ತಾರೆಯೆ ಹೊರತು ಈತ ತನ್ನ ‘ಸಹೋದ್ಯೋಗಿ’ ‘ಸಮಾನಶೀಲ’ ಎಂಬ ಭಾವನೆಯಿಂದಲ್ಲ.” ನಮ್ಮ ಸದ್ಯದ ಸಾಮಾಜಿಕ, ಸಾಂಸ್ಕೃತಿಕ ಶೈಕ್ಷಣಿಕ ಪರಂಪರೆ ಪರಿಸ್ಥಿತಿಗಳಲ್ಲಿ ಇದು ಎಲ್ಲೆಡೆ ಸಾಧ್ಯವಿಲ್ಲವೆ ನ್ನೋಣ. ನಮ್ಮಲ್ಲಿ ಕ್ರಾಂತಿಕಾರಿಗಳು, ಸಮತೆಯ ಪ್ರವಾದಿಗಳು, ವಿಚಾರವಂತರೆನಿಸಿಕೊಂಡ ವರು, ಮುಖಂಡರು ಕಾರ್ಯಕರ್ತರೊಂದಿಗೆ ‘ಮೇಸ್ತ್ರಿ ಕೂಲಿ’ ಸಂಬಂಧವನ್ನೇ ಹೆಚ್ಚಾಗಿ ಮೆಚ್ಚು ವುದನ್ನು ಕಾಣಬಹುದು. ಪರಸ್ಪರ ವಿಚಾರ ವಿನಿಮಯ, ಸಹಕಾರ ಮತ್ತು ಜವಾಬ್ದಾರಿಯಿಂದ ಒಂದು ಉಪಯುಕ್ತ ಕೆಲಸವನ್ನು ಎಲ್ಲರೂ ಸೇರಿ ನಿರ್ವಹಿಸುವಲ್ಲಿ ಈ ಭಾವನೆ ಎಂಥ ತಡೆಯನ್ನು ತಂದೀತೆಂಬುದನ್ನು ನಮ್ಮಲ್ಲಿ ರಚನಾತ್ಮಕ ಕಾರ್ಯಗಳಲ್ಲಿ ಅನುಭವವಿಲ್ಲದ ಹೆಚ್ಚಿನ ಬುದ್ಧಿ ಜೀವಿಗಳು ತಿಳಿದಿಲ್ಲವೆಂದೇ ಹೇಳಬೇಕು. ತಿಳಿದರೂ ಕಾರ್ಯರೂಪಕ್ಕೆ ಹೇಗೆ ತರಬೇಕೆಂದು ಯೋಚಿಸುತ್ತಿಲ್ಲ. ಯೋಚಿಸಿದರೂ ಹಾಕಿಕೊಂಡ ಯೋಜನೆಗಳನ್ನು ಅನುಸರಿಸುತ್ತಿಲ್ಲ.</p>
  <p>ಸಾಮಾಜಿಕ ಕ್ರಾಂತಿ, ಜಾತಿ ನಿರ್ಮೂಲನ ಮೊದಲಾದ ವಿಷಯಗಳನ್ನು ಕುರಿತು ಕಾಳಜಿ ವಹಿಸಿ ಭಾವೋದ್ವೇಗದಿಂದ ಮಾತನಾಡುವ ಉನ್ನತ ಸ್ಥಾನದಲ್ಲಿದ್ದ ದೊಡ್ಡ ಆಫೀಸಿನ ಪರಿಚಿತ ಮುಖ್ಯಸ್ಥರನ್ನೊಮ್ಮೆ ಪ್ರಶ್ನಿಸಿದೆ: ‘ನೀವು ಎಂದಾದರೂ ನಿಮ್ಮ ಇಲಾಖೆಯ ಸಿಬ್ಬಂದಿವರ್ಗದ ವರನ್ನು ಸೇರಿಸಿಕೊಂಡು ಎಲ್ಲರೂ ಪಾಲುಗೊಳ್ಳುವ ಸಭೆ ಸಮಾರಂಭ ಕೂಟ ನಡೆಸಿದ್ದಿದೆಯೇ?’ ‘ಇಲ್ಲ’ ಎಂದರವರು. ವರ್ಷಗಳ ಕಾಲ ಒಂದೇ ಇಲಾಖೆ, ಒಂದೇ ಮಾಡಿನಡಿಯಲ್ಲಿ ದುಡಿಯುವ ಹೆಚ್ಚು ಕಡಿಮೆ ಸಂಬಳ ಬರುವ ಜನರಲ್ಲಿ ಒಂದು ತೆರನಾದ ಯಾಂತ್ರಿಕ ಮುಖ ಪರಿಚಯವಿತ್ತೇ ಹೊರತು ಪರಸ್ಪರ ಪ್ರೀತಿ ವಿಶ್ವಾಸ ಸಹಕಾರಗಳಿಂದೊಡಗೂಡಿದ ಬಂಧುತ್ವದ ಭಾವನೆ ಮೂಡಿರ ಲಿಲ್ಲ. ಮುಖ್ಯಸ್ಥರು ಇನ್ನೊಂದು ಇಲಾಖೆಯ ಮುಖ್ಯಸ್ಥರೊಂದಿಗೆ ಮಾತ್ರ ಬೆರೆಯುತ್ತಿದ್ದರು.</p>
  <p>ಶಿಕ್ಷಣ ಮತ್ತು ತರಬೇತಿ ಶೋಷಿತರಿಗೆ ಮಾತ್ರವಲ್ಲ, ಶೋಷಕರಿಗೂ ಅಗತ್ಯವಲ್ಲವೆ? ಶ್ರೀಸಾಮಾನ್ಯರಿಗೆ ಮಾತ್ರವಲ್ಲ, ಮುಖಂಡರಿಗೂ ಬೇಕಲ್ಲವೆ? ಅವಿದ್ಯಾವಂತರಿಗೆ ಮಾತ್ರವಲ್ಲ, ವಿದ್ಯಾವಂತರಿಗೂ ಆವಶ್ಯಕವಲ್ಲವೆ?</p>
  <p>ಎಲ್ಲೆಲ್ಲೂ ಪ್ರಾರಂಭದಿಂದಲೇ ಹೊಡೆತವನ್ನು ತಿಂದು, ದಿಕ್ಕೆಟ್ಟು ಓಡಿ ಭಯದಿಂದ ಕಂಗೆಟ್ಟ ಬೆಕ್ಕೊಂದು ತಡೆಯಲಾರದ ಹಸಿವಿನಿಂದ ಶ್ರೀಮಂತರೊಬ್ಬರ ಮನೆಯ ಸಮೀಪದ ತೋಟದ ಮೂಲೆಯಲ್ಲಿ ಹೆದರಿಕೊಂಡು ಕುಳಿತಿತ್ತು. ಪ್ರಾಣಿ ಪಕ್ಷಿಗಳನ್ನು ಪ್ರೀತಿಯಿಂದ ಕಂಡು ಅವು ಗಳನ್ನು ಸಾಕಿ ಸಲಹುವುದು ಆ ಮನೆಯ ಮಕ್ಕಳು ಬೆಳೆಸಿಕೊಂಡು ಬಂದ ಹವ್ಯಾಸ. ಬೆಕ್ಕಿನ ಸದ್ಯದ ಸ್ಥಿತಿಯನ್ನು ಕಂಡೊಡನೆ ಮಕ್ಕಳು ಅದನ್ನು ಸಮೀಪಿಸಿ ಪ್ರೀತಿಯಿಂದ ಕರೆದು ಹಸಿದು ಕಂಗಾಲಾ ಗಿದ್ದ ಅದಕ್ಕೆ ಆಹಾರ ನೀಡಿದರು. ಬೆಕ್ಕು ಕುಳಿತ ಜಾಗದಿಂದ ಕದಲಿಲ್ಲ. ಹಸಿದಿದ್ದರೂ ಆಹಾರ ವನ್ನು ಮುಟ್ಟಲಿಲ್ಲ. ಮಕ್ಕಳು ಹತ್ತಿರ ಹೋದರೆ ಭಯದಿಂದ ಕೋಪ ತೋರಿಸಿ ಬುಸುಗುಟ್ಟು ತ್ತಿತ್ತು. ಮಕ್ಕಳೆಲ್ಲ ಮನೆಯೊಳಗೆ ಬಂದು ಅದಕ್ಕೆ ಕಾಣಿಸದಂತೆ ಏನು ಮಾಡುತ್ತಿದೆ ಎಂದು ಇಣುಕಿ ನೋಡತೊಡಗಿದರು. ಬೆಕ್ಕು ಅತ್ತಿತ್ತ ಬೆದರುಗಣ್ಣಿನಿಂದ ನೋಡಿ ಯಾರೂ ಇಲ್ಲವೆಂದು ತಿಳಿದು ಕೊಟ್ಟದ್ದನ್ನು ತಿಂದು ಹೊರಟು ಹೋಯಿತು. ದಿನವೂ ಅದು ತೋಟದ ಮೂಲೆಯಲ್ಲಿ ಬಂದು ಕುಳಿತು ಮಕ್ಕಳು ಕೊಟ್ಟ ಹಾಲನ್ನು ಕುಡಿದು ಹೋದರೂ ಅವರನ್ನು ಸಂಶಯ ಮತ್ತು ಬೆದರುಗಣ್ಣುಗಳಿಂದಲೇ ನೋಡುತ್ತಿತ್ತು. ಆರು ತಿಂಗಳ ಕಾಲ ಹಾಲು ಕುಡಿದ ಮೇಲೆ ಮೆಲ್ಲನೆ ಮಕ್ಕಳನ್ನು ಕಂಡು ‘ಮಿಯಾವ್​’ ಎಂದಿತು. ಹೆಚ್ಚು ಕಡಿಮೆ ಒಂದು ವರ್ಷ ಕಾಲ ಮಕ್ಕಳ ನಿರಂತರ ಪ್ರೀತಿಯನ್ನು ಕಂಡು ವಿಶ್ವಾಸ ತಾಳಿ ಅವರ ಬಳಿ ಬಂದು ಅವರ ಮಡಿಲಲ್ಲಿ ಕುಳಿತು ಆಡತೊಡಗಿತು. ಹುಟ್ಟಿದಂದಿನಿಂದ ಹೊಡೆತ ನೋವುಗಳನ್ನು ಅನುಭವಿಸಿದ ಅದು ಮೊದ ಮೊದಲು ಮಕ್ಕಳ ಪ್ರೀತಿಯನ್ನು ಅರ್ಥಮಾಡಿಕೊಳ್ಳುವ ಸ್ಥಿತಿಯಲ್ಲೇ ಇರಲಿಲ್ಲ!</p>
  <p>ಮುನ್ನಡೆದವರೇ! ಬುದ್ಧಿವಂತರೇ! ದಕ್ಷರಾದವರೇ! ಸುಸಂಸ್ಕೃತರೇ! ತುಳಿತಕ್ಕೊಳಗಾದವರಿಗೆ ಬೇಕು ನಿರ್ಮಲ ಪ್ರೀತಿ. ಕ್ಷಣಿಕ ಉದ್ವೇಗದಿಂದ ಹೊರಹೊಮ್ಮುವ ‘ನಾನು ದಾನಿ’ತನದಿಂದ ಮಾಡುವ ಜಾಹೀರಾತಿನ ಉಪಕಾರವಲ್ಲ.</p>
  <p>ಈ ಸಹನೆ ಮತ್ತು ನಿರ್ಮಲ ಪ್ರೀತಿಯನ್ನು ಯಾರು ನೀಡಬಲ್ಲರು? ತುಳಿತಕ್ಕೊಳಗಾದವರ ಮುಖಂಡನು ಈ ನಿರ್ಮಲ ಪ್ರೀತಿಯನ್ನು ತಾನು ಕಂಡಿದ್ದರೆ, ಉಂಡಿದ್ದರೆ, ತನ್ನ ಬಂಧುಗಳಿಗೂ ಅದನ್ನು ನೀಡುತ್ತಿದ್ದ. ಇಲ್ಲವಾದರೆ ಅದನ್ನು ಅವನು ಅವರಿಗೆ ಹೇಗೆ ನೀಡಲಾಪ? ನಮಗೆ ಸಾಧ್ಯವಿರಲಿ ಇಲ್ಲದಿರಲಿ, ಈ ನಿಷ್ಕಲ್ಮಷ ಪ್ರೀತಿಯೊಂದೇ ಅಭ್ಯುದಯದ ರಾಜಮಾರ್ಗ ಎಂಬು ದನ್ನು ಮರೆಯಲಾಗದು. ಇದನ್ನು ಮೊದಲು ಎತ್ತರದಲ್ಲಿದ್ದವರು ತಿಳಿದುಕೊಂಡು ಕೆಳಗಿನ ಹಂತ ಗಳಲ್ಲಿರುವವರಿಗೆ ಶ್ರದ್ಧೆ ಮತ್ತು ವಿನಮ್ರ ಭಾವದಿಂದ ಹಂಚಬೇಕು.</p>
  <div>‘ಅಹಂ’ನ ಅಸಂಖ್ಯ ವೇಷಗಳು</div>
  <p>ಮನುಷ್ಯನ ಅಸ್ತಿತ್ವದ ಸಮಸ್ಯೆಗಳೆಲ್ಲ ಮುಖ್ಯವಾಗಿ ಹೊಂದಾಣಿಕೆ ಅಥವಾ ಸಮನ್ವಯದ ಸಮಸ್ಯೆಗಳೇ–ಬಗೆಹರಿಸಲಾರದ್ದೆಂದು ತಿಳಿದುಕೊಂಡ ಒಡಕು ಅಥವಾ ಬಿರುಕಿನಿಂದ ಉದ್ಭವಿ ಸಿದ ಸಮಸ್ಯೆಗಳೆ. ಒಡಕನ್ನು ಮುಚ್ಚುವ ಅಥವಾ ಸರಿಪಡಿಸುವ ಸೂತ್ರವಿದೆ. ನಾವೆಲ್ಲರೂ ಒಪ್ಪಲೇಬೇಕಾದ ಮೂಲತತ್ತ್ವದ ಅರಿವಿನ ಅಭಾವದಿಂದ ಸಮಸ್ಯೆಗಳು ಉದ್ಭವಿಸಿ ಉಳಿದು ಕೊಳ್ಳುತ್ತವೆ. ಆ ಮೂಲತತ್ತ್ವದ ಅರಿವು ದೊರೆತೊಡನೆ ಸಮಸ್ಯೆಯ ಪರಿಹಾರ ತನ್ನಿಂದ ತಾನೇ ಆಗುತ್ತದೆ. ಈ ವಿಚಾರವನ್ನು ‘ಜೀವಶಿವ ಸೂತ್ರ’ದಲ್ಲಿ ಹೆಚ್ಚು ವಿಶದವಾಗಿ ಸ್ಪಷ್ಟಪಡಿಸಲಾಗಿದೆ.</p>
  <p>ಪ್ರಾಣಿಗಳಲ್ಲಿ ಹೊಟ್ಟೆಪಾಡಿನ ಹೋರಾಟವೇ ಮುಖ್ಯ. ಮನುಷ್ಯನಲ್ಲಿ ಹೊಟ್ಟೆಯ ಚಿಂತೆ ಮುಗಿದ ಮೇಲೆ ‘ನಾನು’ ಅಥವಾ ‘ಅಹಂ’ನ ಅಸ್ತಿತ್ವವನ್ನು ಕಾಯ್ದುಕೊಳ್ಳುವ ಹೋರಾಟ ನಡೆದಿರುತ್ತದೆ. ಮನುಷ್ಯ-ಮನುಷ್ಯರೊಳಗಿನ ಸಂಬಂಧದ ಸಮಸ್ಯೆಗಳಲ್ಲಿ ಈ ‘ಅಹಂ’ನ ಆಟ ತಾಕಲಾಟಗಳಿಂದ ಉಂಟಾಗುವವುಗಳು ಬಹಳ ಪ್ರಧಾನಪಾತ್ರ ವಹಿಸುತ್ತವೆ. ‘ಅಹಂ’ನ ಅಸಂಖ್ಯ ವೇಷಗಳು ತಾದಾತ್ಮ್ಯ ಸಂಬಂಧದಿಂದ ಹೇಗೆ ಉಂಟಾಗಬಹುದೆಂಬುದನ್ನು ಮುಂದೆ ಸೂಚಿಸಿದೆ. ಈ ವರೆಗೆ ನೀಡಿದ ವಿವರಣೆಗಳ ಹಿನ್ನೆಲೆಯಿಂದ ಅದನ್ನು ಹೆಚ್ಚು ವಿವರವಾಗಿ ಅರ್ಥೈಸಿಕೊಳ್ಳಬಹುದು. ತಮ್ಮ ಸುತ್ತಮುತ್ತಲ ಜನರಲ್ಲಿ ಅದು ವ್ಯಕ್ತವಾಗುವ ವಿಧಾನವನ್ನೂ ಓದುಗರು ಪರಿಶೀಲಿಸಬಹುದು–</p>
  <p>(ಅ) ಸ್ಥೂಲದೇಹ ಮತ್ತು ಅದರ ಗುಣಧರ್ಮಗಳೊಂದಿಗೆ ‘ನಾನು’ ನಾನಾ ತೆರನಾಗಿ ಸೇರಿ ಕೊಂಡಾಗ ಅಥವಾ ತಾದಾತ್ಮ್ಯಗೊಂಡಾಗ–</p>
  <div>	ನಾನು	ಆರೋಗ್ಯವಾಗಿದ್ದೇನೆ</div>
  <div>	ನಾನು	ತೆಳ್ಳಗಿದ್ದೇನೆ</div>
  <div>	ನಾನು	ಬೆಳ್ಳಗಿದ್ದೇನೆ</div>
  <div>	ನಾನು	ಹಸಿದಿದ್ದೇನೆ</div>
  <div>	ನಾನು	ಬಾಯಾರಿ ಬಳಲಿದ್ದೇನೆ</div>
  <div>	ನಾನು	ಕುಂಟ</div>
  <div>	ನಾನು	ಕುರುಡ</div>
  <div>	ನಾನು	ಯುವಕ</div>
  <div>	ನಾನು	ವೃದ್ಧ</div>
  <div>	ನಾನು	ಹಿಂದೂ</div>
  <div>	ನಾನು	ಕ್ರಿಶ್ಚಿಯನ್​</div>
  <div>	ನಾನು	ಮುಸಲ್ಮಾನ</div>
  <div>	ನಾನು	ಬಿಳಿಯ</div>
  <p>(ಆ) ‘ನಾನು’ ಮಾನಸಿಕ ಗುಣಧರ್ಮಗಳ ಏರಿಳಿತಗಳೊಂದಿಗೆ ಸೇರಿಕೊಂಡಾಗ–</p>
  <div>	ನಾನು	ಕೋಪಿಷ್ಠ</div>
  <div>	ನಾನು	ಸರಳ ವ್ಯಕ್ತಿ</div>
  <div>	ನಾನು	ಸುಖಿ</div>
  <div>	ನಾನು	ಧನ್ಯ</div>
  <div>	ನಾನು	ದುಃಖಿ</div>
  <div>	ನಾನು	ನಿರಹಂಕಾರಿ</div>
  <p>(ಇ) ‘ನಾನು’ ಮಾನಸಿಕ ಶಕ್ತಿ, ಬುದ್ಧಿಶಕ್ತಿ, ದಕ್ಷತೆ ಮತ್ತು ಸಾಮರ್ಥ್ಯಗಳೊಂದಿಗೆ ಸೇರಿ ಕೊಂಡಾಗ–</p>
  <div>	ನಾನು	ವೈಜ್ಞಾನಿಕ ಮನೋಭಾವದವನು</div>
  <div>	ನಾನು	ಬರಹಗಾರ</div>
  <div>	ನಾನು	ಕಲಾವಿದ</div>
  <div>	ನಾನು	ಬುದ್ಧಿಜೀವಿ</div>
  <div>	ನಾನು	ವಿಜ್ಞಾನಿ</div>
  <div>	ನಾನು	ದಡ್ಡ</div>
  <div>	ನಾನು	ಪ್ರಚಂಡ ಮೇಧಾವಿ</div>
  <div>	ನಾನು	ಸತ್ಯಾನ್ವೇಷಿ</div>
  <p>(ಈ) ‘ನಾನು’ ನೈಸರ್ಗಿಕ ಕಾರ್ಯ, ಕರ್ತೃತ್ವ ಕರ್ತವ್ಯಗಳೊಂದಿಗೆ ಸೇರಿಕೊಂಡಾಗ–</p>
  <div>	ನಾನು	ತಂದೆ</div>
  <div>	ನಾನು	ತಾಯಿ</div>
  <div>	ನಾನು	ಹೆಂಡತಿ</div>
  <div>	ನಾನು	ಅಧ್ಯಾಪಕ</div>
  <div>	ನಾನು	ಆಫೀಸರ್​</div>
  <div>	ನಾನು	ಸಾಧು</div>
  <p>(ಉ) ‘ನಾನು’ ಸಂಪತ್ತು, ಸ್ಥಿತಿಗತಿ ಮತ್ತು ಸಲಕರಣೆಗಳೊಂದಿಗೆ ತಾದಾತ್ಮ್ಯಗೊಂಡಾಗ–</p>
  <div>	ನಾನು	ಬಡವ</div>
  <div>	ನಾನು	ದಲಿತ</div>
  <div>	ನಾನು	ಶೋಷಿತ</div>
  <div>	ನಾನು	ಅನಾಥ</div>
  <div>	ನಾನು	ಈ ಮನೆಯ ಒಡೆಯ</div>
  <div>	ನಾನು	ಆರ್ಥಿಕವಾಗಿ ಗಟ್ಟಿಕುಳ</div>
  <p>(ಊ) ‘ನಾನು’ವಿವಿಧ ಜಾತಿಮತ ಪಂಥ ಪಂಗಡಗಳೊಂದಿಗೆ ತಾದಾತ್ಮ್ಯಗೊಂಡಾಗ–</p>
  <div>	ನಾನು	ಒಕ್ಕಲಿಗ</div>
  <div>	ನಾನು	ಲಿಂಗಾಯತ</div>
  <div>	ನಾನು	ಬ್ರಾಹ್ಮಣ</div>
  <div>	ನಾನು	ಸ್ಮಾರ್ತ</div>
  <div>	ನಾನು	ಮಾಧ್ವ</div>
  <div>	ನಾನು	ಶ್ರೀವೈಷ್ಣವ</div>
  <div>	ನಾನು	ಹರಿಜನ</div>
  <div>	ನಾನು	ಗಿರಿಜನ</div>
  <div>	ನಾನು	ಸಸ್ಯಾಹಾರಿ</div>
  <div>	ನಾನು	ವಿಚಾರವಾದಿ</div>
  <div>	ನಾನು	ಸಾಮ್ಯವಾದಿ</div>
  <div>	ನಾನು	ಸಾರ್ತರ್​ವಾದಿ</div>
  <p>(ಪು) ‘ನಾನು’ ಅವಸ್ಥಾತ್ರಯ ಮತ್ತು ಆತ್ಮದ ಸ್ಥಿತಿಗಳಿಗೆ ಪ್ರತೀಕವಾದಾಗ–</p>
  <div>	ನಾನು	ಎಚ್ಚರದಲ್ಲಿರುವಾಗ</div>
  <div>	ನಾನು	ಸ್ವಪ್ನಾವಸ್ಥೆಯಲ್ಲಿ ಅದ್ಭುತ ದೃಶ್ಯ ಕಂಡಾಗ</div>
  <div>	ನಾನು	ಗಾಢ ನಿದ್ರೆಯಲ್ಲಿ ಮುಳುಗಿದಾಗ</div>
  <div>	ನಾನು	ದೇಹಾತೀತ ಅನುಭವಗಳನ್ನು ಪಡೆದಾಗ</div>
  <div>	ನಾನು	ಒಮ್ಮೆ ಇಂಗ್ಲೆಂಡಿನಲ್ಲಿ ಹುಟ್ಟಿದ್ದಾಗ</div>
  <div>	ನಾನು	ಕ್ರಿಸ್ತಪೂರ್ವ ಐದು ಸಾವಿರ ವರ್ಷಗಳ<br/>		ಹಿಂದೆ ಮಧ್ಯ ಪ್ರಾಚ್ಯದಲ್ಲಿ ಹುಟ್ಟಿದಾಗ</div>
  <div>	ನಾನು	ಗಂಡುಶರೀರದಲ್ಲಿದ್ದಾಗ</div>
  <div>	ನಾನು	ಹೆಣ್ಣಾಗಿ ಹುಟ್ಟಿದಾಗ</div>
  <p>(ಪೂ) ‘ನಾನು’ ಆಧ್ಯಾತ್ಮಿಕ ಭಾವದೊಂದಿಗೆ ತಾದಾತ್ಮ್ಯಗೊಂಡಾಗ–</p>
  <div>	ನಾನು	ದೇವರ ಭಕ್ತ</div>
  <div>	ನಾನು	ದೇವರ ಸೇವಕ</div>
  <div>	ನಾನು	ದೇವರ ಅಂಶ</div>
  <div>	ನಾನು	ಆತ್ಮ</div>
  <div>‘ನಾನು’ವಿನ ಆಳದಲ್ಲಿ ನಾವೆಲ್ಲ ಒಂದು</div>
  <p>ಮೇಲಿನ ವಾಕ್ಯಗಳಲ್ಲಿ ‘ನಾನು’ ಎನ್ನುವುದು ಸ್ಥಾಯಿಯಾಗಿದೆ. ಎಲ್ಲ ಅನುಭವಗಳಿಗೂ ಸಾಕ್ಷಿ ಯಾಗಿ ನಿರಂತರವೂ ಉಳಿದುಕೊಂಡಿದೆ. ಉಳಿದ ಎಲ್ಲ ಅನುಭವಗಳೂ ಉದಯಿಸುತ್ತವೆ, ಬದಲಾಗುತ್ತವೆ, ಅಸ್ತಮಿಸುತ್ತಿವೆ. ದೃಶ್ಯವೂ, ನಿರಂತರ ಪರಿವರ್ತನಶೀಲವೂ, ವಿನಾಶಶೀಲವೂ ಆದ ಆ ಅನುಭವಗಳನ್ನೆಲ್ಲ ಬೆಳಗುತ್ತ ಸ್ಥಾಯಿಯಾಗಿ ನಿಂತಿರುವ ಈ ‘ನಾನು’ವಿನ ಮೂಲಕ ವ್ಯಕ್ತವಾಗುವ ತತ್ತ್ವ ಯಾವುದು ? ‘ನಾನು’ ಯಾವಾಗಲೂ ಇದ್ದುಕೊಂಡಿದೆ ಎನ್ನುವುದಕ್ಕಿಂತಲೂ ನೈಜಸ್ಥಿತಿಯಲ್ಲಿ ಅದು ‘ಇರುವಿಕೆಯೇ ಆಗಿದೆ’ ಎನ್ನುವುದು ಹೆಚ್ಚು ಸಮಂಜಸ ಎಂಬುದು ಸ್ವಲ್ಪ ಗಾಢವಾಗಿ ಯೋಚಿಸಿದರೆ ಸ್ಪಷ್ಟವಾಗುವುದು. ‘ನಾನು ಇದ್ದೇನೆ’ ಎಂಬ ಮಾತಿನಲ್ಲಿ ‘ನಾನು ಇದ್ದೇನೆ ಎಂಬುದು ನನಗೆ ತಿಳಿದಿದೆ’ ಎಂಬುದನ್ನೇ ಸೂಚ್ಯವಾಗಿ ಹೇಳುತ್ತಿದ್ದೇನಷ್ಟೆ. ದೈನಂದಿನ ವ್ಯವಹಾರದಲ್ಲಿ ಇರುವಿಕೆ ಅರಿಯುವಿಕೆ ಬೇರೆ ಬೇರೆ ಎಂದು ತೋರಿದರೂ ನನ್ನ ಅಸ್ತಿತ್ವ ಅಥವಾ ಇರವಿನ ಅರಿವು ಸಮಸಮಯದಲ್ಲೇ ಉಂಟಾಗುವುದರಿಂದ ‘ನಾನು’ ಎನ್ನುವುದು ಅರಿವಿರವುಗಳ ಗಟ್ಟಿಯೇ ಆಗಿದೆ. ಯಥಾರ್ಥವಾಗಿ ವಿವಿಧ ಪರಿಮಿತಿಗಳಾದ ಕಾಮ, ಮೋಹ, ಸಂಶಯ, ವಿಪರೀತ ಭಾವನೆಗಳಿಂದ ಅದನ್ನು ಬಿಡಿಸಿ, ವಿಂಗಡಿಸಿ ತಿಳಿದುಕೊಂಡಾಗ ಅದು ಅರಿವಿರವು ಒಲವು ಅಥವಾ ಸತ್ ಚಿತ್ ಆನಂದದ ಸಾಗರವೇ ಆಗಿದೆ ಎಂಬುದು ಅನುಭವಿಯ ಪಾಲಿಗೆ ಮಹಾ ಸತ್ಯವಾಗುವುದು. ನಮ್ಮೆಲ್ಲರ ನಿಜದ ನೆಲೆ ಅದು. ಅಲ್ಲಿ ನಾವೆಲ್ಲರೂ ಒಂದು. ಸತ್ಯಾನ್ವೇಷಣೆಯ ಹಂಬಲವಿರುವವರಿಗೆ ವಿಚಾರ ಯುಕ್ತಿಗಳಿಂದಲೂ ಈ ಪರಮಸತ್ಯದ ಒಂದು ಬೌದ್ಧಿಕವಾದ ಕ್ಷಣಿಕ ದರ್ಶನ ಅಥವಾ ಇಣುಕುನೋಟ ಸಾಧ್ಯ.</p>
  <p>ಮನುಷ್ಯನ ಅಂತರಂಗದಲ್ಲಿರುವ ಮೂರು ಮುಖ್ಯ ಸೆಳೆತಗಳು ಸ್ವಾಭಾವಿಕ, ಸರ್ವಸಾಮಾನ್ಯ, ಸರ್ವವೇದ್ಯ. ಇವು ನಮ್ಮ ನೈಜಸ್ವರೂಪವನ್ನು ತಿಳಿಸುವ ಮೂಲಭೂತ ಅನಿಸಿಕೆಗಳು. ಈ ಮೂರು ಸೆಳೆತಗಳು ಮೂರು ವಿಧವಾಗಿ ಪ್ರಕಟವಾಗುವುದನ್ನು ಕಾಣುತ್ತೇವೆ. ಬದುಕಬೇಕು—ನಾಶ ವಾಗಬಾರದು, ತಿಳಿದುಕೊಳ್ಳಬೇಕು—ಅಜ್ಞಾನಿಯಾಗಿರಬಾರದು, ಆನಂದಿಸಬೇಕು—ದುಃಖಿಯಾಗ ಬಾರದು ಎಂಬಿವುಗಳೇ ಆ ಮೂರು ಹಂಬಲಗಳು. ಈ ನಮ್ಮ ಜಗತ್ತಿನಲ್ಲಿ ಸ್ವಸ್ಥನಾದ ವ್ಯಕ್ತಿ ಯೊಬ್ಬನಲ್ಲಿ ಈ ಮೂರು ಗುಣಗಳನ್ನು ಕಾಣದಿರಲು ಸಾಧ್ಯವಿಲ್ಲ. ಯಾರಲ್ಲಾದರೂ ಈ ಮೂರು ಗುಣಗಳನ್ನು ಕಾಣದಿದ್ದರೆ ಆತನು ಸಾಮಾನ್ಯ ಮಾನವರ ಗುಂಪಿಗೆ ಸೇರುವುದಿಲ್ಲ. ಒಂದೋ ಆತ ಅತಿಮಾನವ, ಇಲ್ಲವೇ ಅವನಲ್ಲಿ ಏನೋ ಐಬು ಅಥವಾ ಕೊರತೆ ಇದೆ ಎಂದು ಅರ್ಥ.</p>
  <p>ಈ ಸೆಳೆತ, ಅನಿಸಿಕೆ ಅಥವಾ ಆಸೆಗೆ ಗೊತ್ತಾದ ಯಾವುದೇ ಒಂದು ಸೀಮೆ ಅಥವಾ ಪರಿಧಿ ಇದೆ ಎನ್ನುವಂತಿಲ್ಲ. ಎಂದೆಂದೂ ಬದುಕಿರಬೇಕೆಂದು ಹಂಬಲಿಸುತ್ತೇವೆ. ಆದರೆ ಸಾವು ಅನಿ ವಾರ್ಯ, ಯಮರಾಯ ಎಂದಾದರೊಂದು ದಿನ ನಮ್ಮಲ್ಲಿಗೆ ಬಂದೇ ಬರುತ್ತಾನೆಂಬುದು ನಮಗೆ ಗೊತ್ತಿದೆ. ಆದರೆ ನಾವು ಇಲ್ಲವಾಗಿ ಬಿಡುತ್ತೇವೆ ಎನ್ನುವ ಕಲ್ಪನೆ ನಮಗೆ ಬರುವುದಿಲ್ಲ. ಹಾಗೆಂದು ಯೋಚಿಸುವುದು ನಮ್ಮ ಅಂತರಂಗದ ಸ್ವಭಾವಕ್ಕೆ ಸಾಧ್ಯವೇ ಇಲ್ಲವೆಂದು ತೋರು ವುದು.</p>
  <p>ನಮ್ಮಲ್ಲಿ ಅರಿವಿನ ಹಂಬಲ ಎಷ್ಟೊಂದು ತೀವ್ರವಾಗಿ ಇದೆ! ವಸ್ತುಗಳ ಹೊರರೂಪ, ಅದರ ಹಿನ್ನೆಲೆಯಲ್ಲಿ ಅಡಗಿರುವ ತತ್ತ್ವ, ಅದರಿಂದ ಪಡೆಯಬಹುದಾದ ಉಪಯೋಗ, ಅದರ ಸಾರ ಸರ್ವಸ್ವವನ್ನೇ ತಿಳಿಯಬೇಕೆನ್ನುವ ಆಸೆ ನಮ್ಮದು. ದೂರದ ನಕ್ಷತ್ರ ನೀಹಾರಿಕೆಗಳಲ್ಲಿ ಏನಿದೆ, ಯಾವ ಮೂಲದ್ರವ್ಯಗಳಿಂದ ಅದು ರಚಿತವಾಗಿದೆ ಎಂಬುದನ್ನೂ ಸಾಗರದ ಆಳದಲ್ಲಿ ಏನಡ ಗಿದೆ, ಜಲಚರಗಳ ಜೀವನ ವಿಧಾನ ವೈಶಿಷ್ಟ್ಯಗಳೇನು ಎಂಬುದನ್ನೂ ಅರಿತುಕೊಳ್ಳುವ ತವಕ ನಮಗೆ. ಮನುಷ್ಯನ ಮನಸ್ಸೇನು? ಅದರ ಆಳದ ಪದರಗಳಲ್ಲಿ ಏನಿದೆ? ಅದು ಯಾವ ನಿಯಮ ಗಳನ್ನು ಅನುಸರಿಸಿ ಹೇಗೆ ವರ್ತಿಸುತ್ತದೆ ಎಂಬುದನ್ನು ತಿಳಿಯುವ ಕುತೂಹಲ ನಮ್ಮನ್ನು ಆವರಿಸಿ ಕೊಂಡಿದೆ. ಸಾವು ಏನು? ಸಾವಿನ ಆಚೆಗೆ ಜೀವನವಿದೆಯೇ? ಭಗವಂತನು ಇದ್ದಾನೆಯೆ? ಇದ್ದರೆ ಸುಖದುಃಖಗಳಿಗೇನು ಅರ್ಥ?–ಎಂಬುದನ್ನು ತಿಳಿಯುವ ಹಂಬಲ ಯಾರಿಗಿಲ್ಲ? ಒಟ್ಟಿನಲ್ಲಿ ಪ್ರಪಂಚದ ಯಾವ ಜ್ಞಾನವನ್ನೂ ಪಡೆಯದೆ, ಅರಿವನ್ನು ಹೆಚ್ಚಿಸಿಕೊಳ್ಳದೇ ಅಜ್ಞಾನಿಯಾಗಿಯೇ ಬಿದ್ದಿರಲು ಯಾರೂ ಇಚ್ಛಿಸುವುದಿಲ್ಲ.</p>
  <p>ಇನ್ನೊಂದು ಮೂಲಭೂತ ಸೆಳೆತ–ಸುಖಕ್ಕಾಗಿ ನಮ್ಮ ಆತುರ ಮತ್ತು ಕಾತರ. ನಮ್ಮಲ್ಲಿ ಬುದ್ಧಿ ಸರಿಯಾಗಿರುವ ಯಾರಾದರೂ ನಾಳೆಯಿಂದ ನನ್ನ ಬಾಳು ದುಃಖಮಯವಾಗಲಿ ಎನ್ನ ಬಲ್ಲನೇ? ನಾವು ಸದಾ ಸಂತುಷ್ಟರಾಗಿರಲು ಆಶಿಸುತ್ತೇವೆ. ಇತರರಿಂದ ಸಂತೋಷ ಪಡೆಯಲು ಇಚ್ಛಿಸುತ್ತೇವೆ. ಸಂತೋಷವನ್ನು ನೀಡಬಹುದಾದ ವಸ್ತುಗಳು, ದೃಶ್ಯಗಳು, ಯೋಚನೆಗಳು, ಭೋಗ್ಯವಸ್ತುಗಳು ನಮಗೆ ಬೇಕು. ಯಾವೆಲ್ಲ ಸಾಧನೆಗಳಿಂದ ಆನಂದ ದೊರಕಬಹುದೋ ಅವೆಲ್ಲವನ್ನೂ ಸಾಧ್ಯವಿದ್ದಷ್ಟು ಬೇಗನೆ ಪಡೆದು ಅತ್ಯಂತ ಹೆಚ್ಚಿನ ಆನಂದವನ್ನು ದೀರ್ಘಕಾಲ ಹೊಂದುವ ಹಂಬಲ ನಮ್ಮದು.</p>
  <p>ಸರ್ವತ್ರ ಸರ್ವವ್ಯಾಪಿಯಾಗಿರುವ ಈ ಅದಮ್ಯವಾದ ತ್ರಿವಿಧ ಹಂಬಲದ ಮೂಲವೆಲ್ಲಿ? ಮನುಷ್ಯನ ಅನಂತವಾದ ನೈಜಸ್ವರೂಪದ ಹಿನ್ನೆಲೆಯಿಂದ ಇವು ಉದ್ಭವಿಸುತ್ತವೆ. ನಿಜವಾದ ಮನುಷ್ಯ ಎಂದರೆ ಆತ್ಮ. ಆತ್ಮನ ನೈಜಸ್ಥಿತಿಯನ್ನು ಸಚ್ಚಿದಾನಂದ ಸ್ವರೂಪ ಎನ್ನುತ್ತಾರೆ. ಮನುಷ್ಯನಿಗೆ ತಿಳಿದಿರಲಿ, ತಿಳಿಯದಿರಲಿ ಈ ಸಚ್ಚಿದಾನಂದದ ಸೆಳೆತ ಅವನ ರಕ್ತದ ಕಣಕಣ ದಲ್ಲಿಯೂ ವ್ಯಾಪಿಸಿಕೊಂಡಿದೆ. ಯಾವುದೇ ಕ್ಷೇತ್ರದಲ್ಲಿ ಯಾವುದೇ ಕೆಲಸ ಮಾಡುತ್ತಿರಲಿ ಈ ಮೂರು ಹಂಬಲಗಳು ಅವನಲ್ಲಿ ಸದಾ ಜಾಗೃತವಾಗಿರುತ್ತವೆ. ತನ್ನ ಅಸ್ತಿತ್ವದ ನಾಶವನ್ನಾಗಲಿ, ಅಜ್ಞಾನ ವನ್ನಾಗಲಿ, ನಿರಂತರ ದುಃಖವನ್ನಾಗಲಿ ಮನುಷ್ಯನು ಎಂದೂ ಹಂಬಲಿಸಲಾರ. ಅದನ್ನು ಅವನು ಸರ್ವ ಪ್ರಕಾರಗಳಲ್ಲಿಯೂ ವಿರೋಧಿಸುತ್ತಾನೆ. ದೀರ್ಘ ಕಾಲದ ಬದುಕಿನ ಹೋರಾಟಗ ಳೆಲ್ಲವೂ ಪರಿಪೂರ್ಣ ಆನಂದ ಮತ್ತು ಪರಿಪೂರ್ಣ ಜ್ಞಾನವನ್ನು ಪಡೆಯುವುದಕ್ಕಾಗಿಯೆ. ಒಟ್ಟಿ ನಲ್ಲಿ ‘ನಾನು’ವಿನ ಸ್ವರೂಪ ಸ್ವಭಾವಗಳನ್ನು ಹೀಗೆ ಸಂಕ್ಷಿಪ್ತವಾಗಿ ವಿವರಿಸಬಹುದು–</p>
  <div/>
  <div>			ನಾನು</div>
  <div>			|</div>
  <div>	|	|		|	|</div>
  <div>	ಪರಮಸತ್ಯ<span class="en">1</span>	ಅಜ್ಞಾತ		ಅಹಂಪ್ರಜ್ಞೆ<span class="en">3</span>	ಮನಸ್ಸು<br/>	ಅಥವಾ	ಜೈವಸ್ರೋತ<span class="en">2	</span>	ವ್ಯಾವಹಾರಿಕ	ದೇಹೇಂದ್ರಿಯ<br/>	ವಿಶ್ವಪ್ರಜ್ಞೆ			‘ನಾನು’	ಗಳು<span class="en">4<br/>	‘</span>ನಾನು’ವಿನ<br/>	ನೈಜಸ್ವರೂಪವಾದ<br/>	ಸಚ್ಚಿದಾನಂದ</div>
  <div/>
  <p>೧. ಆಕಾಶದಂತೆ ಸರ್ವವ್ಯಾಪಿಯಾಗಿ ಎಲ್ಲವನ್ನೂ ಬೆಳಗುವ ವಿಶ್ವಪ್ರಜ್ಞೆ ಅಥವಾ ಸತ್ ಚಿತ್ ಆನಂದ; ನಿತ್ಯವಾದ, ಸಾವಿಲ್ಲದ ನೋವಿಲ್ಲದ ಪರಮಾರ್ಥ ತತ್ವ.</p>
  <p>೨. ನಾವು ಎಚ್ಚರದ ಸ್ಥಿತಿಯಲ್ಲೇ ಇರಲಿ, ಕನಸಿನಲ್ಲೇ ಇರಲಿ, ಗಾಢನಿದ್ರೆಯಲ್ಲೇ ಇರಲಿ, ದೇಹದ ಸಂಕೀರ್ಣ ಚಟುವಟಿಕೆಗಳು ಹುಟ್ಟಿನಿಂದ ಸಾಯುವ ತನಕ ಕ್ರಮ ಬದ್ಧವಾಗಿ, ಆಘಾತ- ಆತಂಕ-ರೋಗರುಜಿನಗಳ ಸಮಯದಲ್ಲೂ ನಡೆಯುತ್ತಿರುತ್ತವೆ. ಹೃದಯದ ಬಡಿತ, ಶ್ವಾಸೋ ಚ್ಛ್ವಾಸ, ರಕ್ತಪರಿಚಲನೆ, ಶುದ್ಧೀಕರಣ ಕ್ರಿಯೆ, ಜೀರ್ಣಾಂಗಗಳ ಕಾರ್ಯ–ಒಂದೇ ಎರಡೇ? ದೇಹದ ಸಮಸ್ತ ಚಟುವಟಿಕೆಗಳೂ ವ್ಯವಸ್ಥಿತ ರೀತಿಯಲ್ಲಿ ನಮ್ಮ ಪ್ರಯತ್ನವಿಲ್ಲದೆ ನಡೆಯು ತ್ತವೆ. ನಮ್ಮ ದೇಹ ಮನಸ್ಸುಗಳು ಸದಾ ಬದಲಾಯಿಸುತ್ತಿರುತ್ತವೆ. ಆದರೆ ನಮ್ಮ ಯಾವ ಪ್ರಯತ್ನವೂ ಇಲ್ಲದೆ ಅವು ತಮ್ಮತನವನ್ನು ಉಳಿಸಿಕೊಂಡಿರುತ್ತವೆ. ಯೋಚಿಸಿ ನೋಡಿದಾಗ ನಮಗೆ ತಿಳಿಯುವುದಿಷ್ಟು; ನಮ್ಮ ಜೀವನವೆಂಬುದು ಪ್ರವಾಹಾಕಾರವಾಗಿ ಹರಿಯುತ್ತಿರುವ ಒಂದು ಮಹಾ ಅಜ್ಞಾತಶಕ್ತಿ. ‘ಅಹಂ’ ಅಥವಾ ‘ನಾನು’ ಎಂದುಕೊಳ್ಳುವಂಥದು ಈ ಶಕ್ತಿಯ ಪ್ರವಾಹದಲ್ಲಿ ಮೇಲಕ್ಕೆ ಪುಟಿದೇಳುವ ಗುಳ್ಳೆಯಂತೆ. ನಮ್ಮ ಎಚ್ಚರದ ಅವಸ್ಥೆಯಲ್ಲಿ ಸ್ಪಷ್ಟ ವಾಗಿಯೂ ಸ್ವಪ್ನಾವಸ್ಥೆಯಲ್ಲಿ ಅಸ್ಪಷ್ಟವಾಗಿಯೂ ಕಾಣಿಸಿಕೊಳ್ಳುತ್ತದೆ. ಗಾಢನಿದ್ರೆಯಲ್ಲಿ ಸಂಪೂರ್ಣ ಅಜ್ಞಾತ ಶಕ್ತಿಯಲ್ಲಿ ಅಡಗಿದಂತೆ ಭಾಸವಾಗುತ್ತದೆ. (ನಮ್ಮ ಬದುಕಿನ ಮೂರನೇ ಒಂದು ಭಾಗ ನಿದ್ರೆ ಎನ್ನುವ ಅಜ್ಞಾತ ಅವಸ್ಥೆಯಲ್ಲಿ ಕಳೆಯುತ್ತದೆ).</p>
  <p>ಆದರೆ ಈ ‘ಅಹಂ’ನ ಮೂಲವಿರುವುದು ಪ್ರವಾಹಾಕಾರವಾದ ಅಜ್ಞಾತ ಶಕ್ತಿಯಲ್ಲಲ್ಲ. ‘ಅಹಂ’ ಪ್ರಜ್ಞೆಯ ಮೂಲವಿರುವುದು ವಿಶ್ವಪ್ರಜ್ಞೆ ಅಥವಾ ನಾಶರಹಿತವಾದ ತ್ರಿಕಾಲದಲ್ಲೂ ಇರುವ ಆತ್ಮನಲ್ಲಿ. ‘ಅಹಂ’ಅನ್ನು ಈ ಅಜ್ಞಾತ ಜೈವ ಶಕ್ತಿಯು ಆಘಾತಗೊಳಿಸುವಂತೆ ಕಂಡರೂ ಅದಕ್ಕೆ ಯಾವ ಬಾಧಕವೂ ಇಲ್ಲ ಎಂಬುದನ್ನು ತಿಳಿದುಕೊಂಡಾಗ ನಾವು ನಿರ್ಭೀತರಾಗುತ್ತೇವೆ.</p>
  <p>೩. ಕಿಟಕಿ ಬಾಗಿಲು ಮುಚ್ಚಿದ ಕೋಣೆಯಲ್ಲಿ ಸಣ್ಣ ಬಿರುಕಿನ ಮೂಲಕ ಬೆಳಕು ಒಳಗೆ ಪ್ರವೇಶಿಸಿ ಕೊಂಚ ಜಾಗವನ್ನು ಬೆಳಗುತ್ತದೆ. ಕೋಣೆಯ ಹೊರಗಿನಿಂದ ನೋಡುವವರಿಗೆ ಬೆಳಕು ಪ್ರವೇಶ ಮಾಡುವ ಬಿರುಕು ಕಪ್ಪಾದ ಒಂದು ರಂಧ್ರ ಮಾತ್ರ. ಆದರೆ ಕೋಣೆಯಲ್ಲಿರುವವರಿಗೆ ಸ್ವಲ್ಪ ಭಾಗವನ್ನದು ಬೆಳಗುವುದು ಕಾಣುತ್ತದೆ. ಆ ಬೆಳಕನ್ನು ನೀಡುವ ಬಿರುಕು ತನ್ನಿಂದಲೇ ಬೆಳಕು ಬರುತ್ತಿದೆಯೆಂದು ತಿಳಿದುಕೊಂಡರೆ ಹೇಗೋ ಹಾಗಿದೆ ನಮ್ಮ ‘ನಾನು’, ‘ನಾನು’ ಎಂದುಕೊಳ್ಳುವ ಅಹಂಕಾರ. ಈ ಅಹಂಕಾರದ ಹಿನ್ನೆಲೆಯಲ್ಲಿ ಅಗಾಧ ಅಸೀಮ ಸಚ್ಚಿದಾನಂದ ಅಥವಾ ಪರಿಶುದ್ಧ ಪ್ರಜ್ಞೆ ಇದೆ. ಈ ಪುಟ್ಟ ‘ಅಹಂ’ ತನ್ನ ಹಿನ್ನೆಲೆಯಲ್ಲಿರುವ ಸಚ್ಚಿದಾನಂದ ಸಾಗರದ ಆಧಾರವನ್ನು ಮರೆತರೆ, ಇತರ ‘ಅಹಂ’ಗಳು ಎಂಥ ಸ್ಥಿತಿಯಲ್ಲಿದ್ದರೂ ವಿಕಾಸದ ಪ್ರಾಥಮಿಕ ಹಂತದಲ್ಲಿ ದ್ದರೂ ಮೂಲತಃ ತನ್ನಂತೆಯೇ ಎಂಬುದನ್ನು ತಿಳಿಯದೆ ಪೂರ್ವಾಗ್ರಹ ಅಥವಾ ದ್ವೇಷದೃಷ್ಟಿ ಯನ್ನು ಬೆಳೆಸಿಕೊಂಡರೆ ಇದಕ್ಕೆ (‘ಅಹಂ’ಗೆ) ರೋಗ ತಗಲಿದಂತಾಗುತ್ತದೆ. ಓದುಗರಲ್ಲಿ ಕೆಲವರಿಗಾದರೂ ನಿಜವಾದ ಧಾರ್ಮಿಕ ದೃಷ್ಟಿ ಇಲ್ಲಿದೆ ಎನ್ನಿಸದಿರದು.*</p>
  <p>೪. ಮನಸ್ಸು ಮತ್ತು ದೇಹ.</p>
  <div>ಅಸ್ತಿತ್ವ ಮೀಮಾಂಸೆ</div>
  <p>ಮನುಷ್ಯರೆಲ್ಲರೂ ಸುಖಕ್ಕಾಗಿ ನಿರಂತರ ಹೋರಾಡುತ್ತಾರೆ. ಒಂದಲ್ಲ ಒಂದು ತೆರನಾದ ಸಂಕಟದಲ್ಲಿ ಸಿಲುಕಿಕೊಳ್ಳುತ್ತಾರೆ. ಸ್ವಾತಂತ್ರ್ಯಕ್ಕಾಗಿ ಹೋರಾಡುತ್ತಾರೆ. ಒಂದಲ್ಲ ಒಂದು ತೆರ ನಾದ ಬಂಧನದಲ್ಲಿ ಸಿಕ್ಕಿಕೊಳ್ಳುತ್ತಾರೆ. ಕೀರ್ತಿಗಾಗಿ ಅವರ ಹೋರಾಟ ನಡದೇ ಇದೆ. ಅಪಕೀರ್ತಿ ಅವರನ್ನು ಹೊಂಚು ಹಾಕಿ ನಿಂತಂತಿದೆ. ಒಳಿತನ್ನೇ ಆಚರಿಸಬೇಕೆಂಬ ಹಂಬಲವೇನೋ ಅವರಿ ಗಿದೆ. ಆದರೆ ಕೆಡುಕಿನ ಹಾದಿಯಲ್ಲೇ ನಡೆಯುವ ಚಟದಿಂದ ತಮ್ಮನ್ನು ತಾವು ಬಿಡಿಸಿಕೊಳ್ಳ ಲಾರರು. ಸಾವಿನಿಂದ ತಪ್ಪಿಸಿಕೊಳ್ಳುವ ಪ್ರಯತ್ನ ಸದಾ ನಡೆದಿದೆ, ಆದರೆ ಸಾವಿನ ಭಯ ಅವರನ್ನು ಸುತ್ತವರಿದಿದೆ. ಹುಟ್ಟಿದ ವ್ಯಕ್ತಿ ಸಾಯುವವರೆಗೂ ನಗು ಅಳು, ಆಸೆ ನಿರಾಸೆ, ರಾಗ ದ್ವೇಷ, ಗೆಲವು ಸೋಲು–ಈ ದ್ವಂದ್ವಗಳ ಹೆದ್ದೆರೆಗಳಲ್ಲಿ ತೇಲುತ್ತಿರುತ್ತಾನೆ. ಜೇಡರ ಬಲೆಯಲ್ಲಿ ಸಿಕ್ಕ ನೊಣ ದಂತೆ ಕೆಲವೊಮ್ಮೆ ಅಸಹಾಯಕನಾಗಿಬಿಡುತ್ತಾನೆ. ಹಳ್ಳಿಯ ಹೈದನೂ, ದಿಲ್ಲಿಯ ಮಾನ್ಯನೂ, ಅರಮನೆ ಗುರುಮನೆಗಳಲ್ಲಿರುವವನೂ, ಗುಹೆ ಗುಡಿಸಲಲ್ಲಿರುವವನೂ, ಪಶ್ಚಿಮ ದೇಶದ ಬಿಳಿ ಯನೂ, ಆಫ್ರಿಕಾದ ಕರಿಯನೂ ಈ ದ್ವಂದ್ವಗಳನ್ನು ದಾಟಲಾರರು. ಹಾಗಾದರೆ ಮನುಷ್ಯನ ಸ್ಥಿತಿ ಇಷ್ಟೆಯೇ? ಇದೇ ಅವನ ಗತಿಯೇ? ಹಾಗೆಂದಾದರೆ ಅವನೇಕೆ ಪರಿಸ್ಥಿತಿಯೊಂದಿಗೆ ಹೊಂದಾಣಿಕೆ ಮಾಡಿಕೊಂಡಿಲ್ಲ? ಪರಿಸ್ಥಿತಿಯ ಪರಿಮಿತಿಯಿಂದ ಬಿಡಿಸಿಕೊಳ್ಳಲು ತೀವ್ರ ಹಂಬಲದ ಹೋರಾಟ ವೇಕೆ? ಪಾರತಂತ್ರ್ಯದ ಸಂಕೋಲೆಯಿಂದ ತಪ್ಪಿಸಿಕೊಳ್ಳುವ ಪ್ರಯತ್ನವೇಕೆ? ಅಪೂರ್ಣ ಮಾನವ ಪೂರ್ಣತೆಯ ಚಿತ್ರವನ್ನೇಕೆ ಚಿತ್ರಿಸಿಕೊಳ್ಳಬೇಕು? ಸತ್ಯ ಸಂಗತಿ ಇದು: ಮನುಷ್ಯ ನಿಜವಾಗಿಯೂ ಮರ್ತ್ಯನಲ್ಲ, ಬದ್ಧನೂ ಅಲ್ಲ, ಅಪೂರ್ಣನೂ ಅಲ್ಲ. ಆದರೆ ಮರ್ತ್ಯನೆಂದೂ, ಬದ್ಧನೆಂದೂ, ಅಪೂರ್ಣನೆಂದೂ ದೀರ್ಘಕಾಲದ ಅಜ್ಞಾನದಿಂದ ತಿಳಿದುಕೊಂಡಿದ್ದರೂ ಅದನ್ನು ಅವನ ಆಂತ ರಿಕ ಸತ್ತ್ವ ನಿರಂತರ ವಿರೋಧಿಸುತ್ತಿರುತ್ತದೆ. ಅಜ್ಞಾನ ಕಳೆಯದೆ ಈ ಆಂತರಿಕ ಸತ್ತ್ವದ ಪರಿಚಯವಾಗದು, ಅವನ ಹೋರಾಟಕ್ಕೂ ಅಂತ್ಯವಿರದು.</p>
  <p>ಸೂರ್ಯಕಿರಣಗಳ ಕಾವಿನಿಂದ ಸಮುದ್ರದ ನೀರು ಜಲಕಣಗಳಾಗಿ ಮೋಡವಾಗಿ ಮೇಲೇರಿ ಹಿಮಾಲಯ ಪರ್ವತ ಪ್ರದೇಶವನ್ನು ಸಮೀಪಿಸುತ್ತದೆ. ಈ ಜಲಕಣಗಳ ನಿಜವಾದ ಸ್ವರೂಪ ಸಮುದ್ರವೇ. ತಮ್ಮ ನಿಜದ ನೆಲೆಯಾದ ಸಮುದ್ರಕ್ಕೆ ಹಿಂದಿರುಗಲು ಈ ಜಲಕಣಗಳ ಸತತ ಪ್ರಯತ್ನ ನಡೆದೇ ಇದೆ. ಆದುದರಿಂದಲೇ ಅವು ಅಷ್ಟು ಚಂಚಲ. ತಮ್ಮ ನೈಜ ಸ್ವರೂಪವಾದ ಅಥವಾ ನಿಜದ ನೆಲೆಯಾದ ಸಮುದ್ರವನ್ನು ಸೇರುವವರೆಗೂ ಅವುಗಳ ಚಾಂಚಲ್ಯವಾಗಲಿ, ಹೋರಾಟವಾಗಲಿ ನಿಲ್ಲದು. ತಮ್ಮ ನೈಜ ಸಚ್ಚಿದಾನಂದ ಸ್ವರೂಪದಿಂದ ಚ್ಯುತರಾದ ಜೀವಿ ಗಳಿಗೆ, ನೈಜ ಆನಂದ ಪಡೆಯುವ, ನಿಜದ ನೆಲೆಯಲ್ಲಿ ನಿಲ್ಲುವ ಸತತವಾದ ಇಚ್ಛೆ ಇದೆ ಮತ್ತು ಯತ್ನವೂ ನಡೆದೇ ಇದೆ. ಆದುದರಿಂದಲೇ ಜೀವನು ಅಷ್ಟೊಂದು ಚಂಚಲನಾಗಿ ಪತ್ನಿಯಲ್ಲಿ ಪುತ್ರರಲ್ಲಿ ವಿತ್ತದಲ್ಲಿ ಹಾಗೂ ಇನ್ನಿತರ ವಿಷಯವಸ್ತುಗಳಲ್ಲಿ ಆನಂದವನ್ನು ಹುಡುಕಾಡುತ್ತಿರು ತ್ತಾನೆ. ಆನಂದ ಲಾಭದ ಆಸೆಯಿಂದಲೇ ವ್ಯಕ್ತಿಯು ನಾನಾ ರೀತಿಯ ಒಳಿತು ಕೆಡಕುಗಳನ್ನುಂಟು ಮಾಡುವ ಕಾರ್ಯಗಳಲ್ಲಿ ಮುಳುಗಿರುತ್ತಾನೆ. </p>
</html>
