<?xml version="1.0"?>
<html>
  <div>ಸುಗುಣ ದುರ್ಗುಣಗಳು, ಆತ್ಮಶಕ್ತಿ–ಇವುಗಳ ಮಾತೇ ಇರುತ್ತಿರಲಿಲ್ಲ. ಮನುಷ್ಯರು ಕಲ್ಲು ಕೊರಡುಗಳಲ್ಲ. ‘ನಾನು ಆ ರೀತಿ ಮಾಡುತ್ತಿರುವುದಕ್ಕೆ ವಿಧಿಯೇ ಕಾರಣ, ನನ್ನ ಕೆಲಸಗಳಿಗೆ ನಾನು ಜವಾಬ್ದಾರನಲ್ಲ, ನಾನು ಅಸಹಾಯಕನಾಗಿ ಅದೃಷ್ಟದಿಂದ ಮುಂದೂಡಲ್ಪಡುತ್ತಿದ್ದೇನೆ’ ಎನ್ನುವ ಭಾವನೆಯಿಂದ ಯಾವ ಮನುಷ್ಯನಿಗೂ ಏಳಿಗೆ ಸಾಧ್ಯವಿಲ್ಲ. ತಾನು ದುರ್ಬಲನೆಂದೂ, ಅಗೋ ಚರವಾದ ಅದೃಷ್ಟದ ಕರುಣೆಯಲ್ಲಿ ತಾನಿರುವೆನೆಂದೂ ತಿಳಿಯುವುದು ಮನುಷ್ಯನ ಅಜ್ಞಾನ ಮತ್ತು ಅಧೋಗತಿಯಲ್ಲದೆ ಬೇರಲ್ಲ.</div>
  <p>ಯಾರು ದೇವರಲ್ಲಿ ಶರಣಾಗಿ ಪೂರ್ಣ ಮನಸ್ಸಿನಿಂದ ಬೇಡಿ ಬಾಳಲು ಶಕ್ತನೋ, ಅಂಥವನು ಮಾತ್ರ ‘ನಾನು ಯಂತ್ರ, ದೇವರು ಈ ಯಂತ್ರದ ಚಾಲಕ’ ಎಂದು ಹೇಳಬಲ್ಲ. ಅವನು ಕನಸು ಮನಸಿನಲ್ಲಿಯೂ ತಪ್ಪು ಹೆಜ್ಜೆ ಇಡಲಾರ. ಯಾರಿಗೂ ಕೆಡಕು ಮಾಡಲಾರ. ಸದಾ ಸರ್ವರ ಶುಭಾಕಾಂಕ್ಷಿ ಆತ. ನಿಸ್ವಾರ್ಥತೆಯ ತವರಾಗಿ, ಪರರ ಒಳಿತಿಗಾಗಿ ಪ್ರಾರ್ಥಿಸುವ ಮಹಿಮ ಆತ.</p>
  <div>ಅರ್ಹತೆಗೆ ಒಲಿದ ಅದೃಷ್ಟ</div>
  <p>ಇತ್ತೀಚೆಗೆ ಯುವಕನೊಬ್ಬ ಪ್ರಸಿದ್ಧ ಕ್ರೀಡಾಪತ್ರಿಕೆ ಏರ್ಪಡಿಸಿದ ಒಂದು ಸ್ಪರ್ಧೆಯಲ್ಲಿ ಭಾಗವಹಿಸಿ ಹತ್ತು ಸಾವಿರ ರೂಪಾಯಿಗಳ ಬಹುಮಾನ ಪಡೆದ. ಎಲ್ಲರೂ ಅವನ ಅದೃಷ್ಟವನ್ನು ಕಂಡು ಚಕಿತರಾದರು. ಸಂತೋಷವನ್ನು ವ್ಯಕ್ತಪಡಿಸಿ ಧನ್ಯವಾದಗಳನ್ನು ಅರ್ಪಿಸಿದರು. ಆತ ನಮ್ಮ ಶಾಲೆಯ ಹಳೆ ವಿದ್ಯಾರ್ಥಿ. ‘ಅಂಥ ಒಂದು ಬಹುಮಾನ ಸಿಕ್ಕೀತೆಂದು ಕನಸಿನಲ್ಲೂ ಯೋಚಿಸಿರಲಿಲ್ಲ’ ಎಂದು ಅವನು ನನಗೆ ಹೇಳಿದ. ‘ಅದೃಷ್ಟವಲ್ಲದೆ ಮತ್ತೇನು?’ ಎಂದವನ ಮಿತ್ರರು ದನಿ ಗೂಡಿಸಿದರು. ಅವನೂ ನಗುತ್ತ ಹೌದೆಂಬಂತೆ ತಲೆತೂಗಿದ. ಆದರೆ ಅದು ಲಾಟರಿಯ ಸ್ಪರ್ಧೆಯಾಗಿರಲಿಲ್ಲ. ಮಿತ್ರರೆಲ್ಲ ದೂರ ಸರಿದ ಮೇಲೆ ಆತನೊಬ್ಬನೇ ಇದ್ದಾಗ ನಾನೊಂದು ಪ್ರಶ್ನೆ ಕೇಳಿದೆ. ‘ನೀನು ಎಷ್ಟು ವರ್ಷಗಳಿಂದ ಆ ಕ್ರೀಡಾ ಪತ್ರಿಕೆಯನ್ನು ಓದುತ್ತಿದ್ದಿ?’ ‘ಆರನೇ ತರಗತಿಯಿಂದ’ ಎಂದನಾತ. ಈಗ ಅವನು ಪಿ.ಯು.ಸಿ. ಮುಗಿಸಿದ್ದಾನೆ. ಈ ಆರು ವರ್ಷ ಕಾಲ ಪ್ರಕಟವಾದ ಪತ್ರಿಕೆಯ ಪ್ರತಿಯೊಂದು ಸಂಚಿಕೆಯನ್ನೂ ತಪ್ಪದೇ ಓದಿದ್ದ. ಆಟೋಟದ ಸ್ಪರ್ಧೆಗಳಲ್ಲಿ ತತ್ಸಂಬಂಧವಾದ ವಾರ್ತೆಗಳಲ್ಲಿ ಆತನಿಗೆ ಮೊದಲಿನಿಂದಲೂ ಆಸಕ್ತಿ. ಮಕ್ಕಳು ಸಿಹಿ ತಿಂಡಿಗಾಗಿ ಹಾತೊರೆಯುವಂತೆ ಆ ಪತ್ರಿಕೆಗಾಗಿ ಅವನ ಹಂಬಲವಿತ್ತು. ಅದು ಕೈಗೆ ಬಂದೊಡನೆ ಮೊದಲಿನಿಂದ ಕೊನೆಯವರೆಗೆ ಹಲವು ಬಾರಿ ಓದಿದವನು ಆತ. ಈ ಆರು ವರ್ಷ ಗಳಲ್ಲಿ ಪಂದ್ಯಾಟಕ್ಕೆ ಸಂಬಂಧಿಸಿದ ಎಷ್ಟೊಂದು ವಿಚಾರಗಳನ್ನು ಆತ ಸಂಗ್ರಹಿಸಿರಬಹುದು ಎಂಬುದನ್ನು ಯೋಚಿಸಿ ನೋಡಿ! ಆ ಜ್ಞಾನದ ಹಿನ್ನೆಲೆಯಿಂದ ಲಕ್ಷಾಂತರ ಜನರು ಭಾಗವಹಿಸಿದ ಸ್ಪರ್ಧೆಯಲ್ಲಿ ಅತ್ಯುನ್ನತ ಸ್ಥಾನವನ್ನು ಪಡೆಯುವ ಸಾಮರ್ಥ್ಯವನ್ನು ಆತ ಗಳಿಸಿದ. ಬಹುಮಾನದ ಬಗೆಗೆ ಅವನು ಎಂದೂ ಯೋಚಿಸಿರಲಿಲ್ಲ. ಅರ್ಹತೆಯನ್ನು ಹುಡುಕಿಕೊಂಡು ಅದೇ ಅವನ ಬಳಿ ಬಂದಿತಲ್ಲವೆ?</p>
  <div>ಸಹನೆಯಿಂದ ಸಿದ್ಧಿ</div>
  <p>ಪ್ರಭುಶಕ್ತಿಗಿಂತಲೂ, ವಾಕ್​ಶಕ್ತಿ ಪ್ರಬಲ ಪರಿಣಾಮಕಾರಿ ಎಂಬುದನ್ನು ತೋರಿಸಿಕೊಟ್ಟ ಡಿಮೋಸ್ತನೀಸ್ ಕ್ರಿ. ಪೂ. ೩೮೪ರಲ್ಲಿ ಗ್ರೀಸ್ ದೇಶದಲ್ಲಿ ಜನಿಸಿದಾಗ ಜ್ಯೋತಿಷ್ಕರು ಅವನು ಸಾಮಾನ್ಯ ಮನುಷ್ಯನಾಗಿ ಬಾಳುವನೆಂದು ಭವಿಷ್ಯ ನುಡಿದಿದ್ದರು. ಉಗ್ಗುದನಿಯ ಕುಗ್ಗುನುಡಿಯ ಹುಡುಗನಾದ ಆತ ಅಶಕ್ತ ರೋಗಿಯಾಗಿ ಬೆಳೆದು, ತನ್ನ ಸಹಪಾಠಿ ಸ್ನೇಹಿತರ ಪರಿಹಾಸ್ಯ ಹಾಗೂ ಕನಿಕರಕ್ಕೆ ಪಾತ್ರನಾಗಿ, ಬಾಲ್ಯದಲ್ಲೇ ತಂದೆಯನ್ನು ಕಳೆದುಕೊಂಡು ತಬ್ಬಲಿಯಾದ. ಆತನ ಚಿಕ್ಕಪ್ಪ ಈ ಬೆಪ್ಪುತಕ್ಕಡಿಯನ್ನು ಹೇಗೊ ಸೋಲಿಸಬಹುದೆಂದು ಅವನ ಆಸ್ತಿಯನ್ನು ಅಪಹರಿಸಿಬಿಟ್ಟ. ಡಿಮೋಸ್ತನೀಸ್ ತನಗಾದ ಅನ್ಯಾಯವನ್ನು ನ್ಯಾಯಾಲಯದಲ್ಲಿ ದೂರಿಕೊಂಡ. ಆದರೆ ಅವನ ಮಾತಿಗೆ ಬೆಲೆ ಸಿಗಲಿಲ್ಲ. ಅದೇ ವೇಳೆಗೆ, ಆ ಕಾಲದ ಪ್ರಸಿದ್ಧ ಗ್ರೀಕ್ ವಾಗ್ಮಿಯೊಬ್ಬನ ಮಾತು ಗಾರಿಕೆಯನ್ನು ಕೇಳಿದ ಜನ ಮೋಹಿತರಾಗಿ ಆತನಿಗೆ ತೋರಿಸಿದ ಗೌರವಾದರಗಳು ಡಿಮೋಸ್ತ ನೀಸ್​ನ ಮನಸ್ಸಿನಲ್ಲಿ ಅಚ್ಚಳಿಯದೆ ಉಳಿಯಿತು. ತನ್ನೆಲ್ಲ ಕಷ್ಟನಷ್ಟಗಳ ಮಧ್ಯದಲ್ಲೇ ಮಹ ತ್ತಾದುದನ್ನು ಸಾಧಿಸುವ ಆಕಾಂಕ್ಷೆಯನ್ನದು ಮೊಳೆಯಿಸಿತು.</p>
  <p>ವಾಗ್ಮಿಯಾಗಲು ಡಿಮೋಸ್ತನೀಸ್ ದೃಢನಿಶ್ಚಯ ಮಾಡಿದ್ದ. ಆದರೆ ಅವನು ಹಲವು ತೊಡಕು ಗಳನ್ನು ಎದುರಿಸಬೇಕಿತ್ತು. ಮಾತನಾಡಲು ಪ್ರಾರಂಭಿಸಿದೊಡನೆ ಉಗ್ಗು ಅವನನ್ನು ಬಾಧಿಸು ತ್ತಿತ್ತು. ದೀರ್ಘವಾದ ವಾಕ್ಯವನ್ನು ಒಮ್ಮಲೇ ಹೇಳುವ ಸಾಮರ್ಥ್ಯ ಅವನಿಗಿರಲಿಲ್ಲ. ನಿರಂತರ ಪ್ರಯತ್ನದಿಂದ ಅವನು ಈ ದೌರ್ಬಲ್ಯಗಳನ್ನು ಗೆದ್ದುಬಿಟ್ಟ. ಒಬ್ಬ ವೈದ್ಯನ ಹೇಳಿಕೆಯಂತೆ ನಾಲಗೆಯ ಮೇಲೆ ಬೆಣಚು ಕಲ್ಲುಗಳನ್ನಿಟ್ಟು ಸ್ಪಷ್ಟವಾಗಿ ಗಟ್ಟಿಯಾಗಿ ಶಬ್ದಗಳನ್ನು ಉಚ್ಚರಿಸ ತೊಡಗಿದ. ಎತ್ತರವಾದ ಬೆಟ್ಟಗಳನ್ನು ಏರಿ ಇಳಿಯುತ್ತ ದೀರ್ಘವಾಗಿ ಉಸಿರೆಳೆಯುವ ಅಭ್ಯಾಸ ವನ್ನು ಮಾಡಿ, ಅತ್ಯಂತ ಉದ್ದವಾದ ವಾಕ್ಯಗಳನ್ನೂ ತಡೆಯಿಲ್ಲದೇ ಉಚ್ಚರಿಸತೊಡಗಿದ. ದಿನವೂ ಸಮುದ್ರದ ಬಳಿ ನಿಂತು ಸಮುದ್ರ ಘೋಷವನ್ನು ಮೀರಿಸುವ ದನಿಯಿಂದ ಮಾತುಗಾರಿಕೆಯನ್ನು ಅಭ್ಯಸಿಸಿದ. ಕಾಯಿದೆ ಕಾನೂನು ಗ್ರಂಥಗಳನ್ನೂ, ಗ್ರೀಕ್ ಮಹಾಕಾವ್ಯಗಳನ್ನೂ ದಿನದಲ್ಲಿ ಹದಿನಾರು ಗಂಟೆಗಳಿಗೂ ಮಿಕ್ಕಿ ಅಧ್ಯಯನ ನಡೆಯಿಸಿದ. ತನ್ನ ಅಧ್ಯಯನ ಕಾಲದಲ್ಲಿ ಆತ ಜನ ರೊಂದಿಗೆ ಬೆರೆಯುತ್ತಿರಲಿಲ್ಲ. ಜನರೊಡನೆ ಯಾವತ್ತೂ ವ್ಯವಹಾರದಿಂದ ತನ್ನ ಅಭ್ಯಾಸಕ್ಕೆ ವಿಘ್ನ ಬರಕೂಡದೆಂದು ತಲೆಯನ್ನು ಅರ್ಧ ಬೋಳಿಸಿ ವಿಕಾರಮಾಡಿಕೊಂಡು ನೆಲಮಾಳಿಗೆಯಲ್ಲಿ ಕುಳಿತಿರುತ್ತಿದ್ದ. ಪ್ರಭಾವೀ ಹಾವಭಾವ ಮತ್ತು ಅಂಗಾಭಿನಯಕ್ಕಾಗಿ ದೊಡ್ಡ ನಿಲುಗನ್ನಡಿಯ ಎದುರು ದಿನವೂ ನಾಟಕ ನಡೆಸುತ್ತಿದ್ದ. ಮೂರು ವರ್ಷಗಳ ಅಜ್ಞಾತವಾಸದಿಂದ ಆತ ಹೊರ ಬಿದ್ದಾಗ ಜ್ಞಾನನಿಧಿಯಾಗಿದ್ದ. ಗ್ರೀಕ್ ದೊರೆ ಫಿಲಿಪ್ ಹೇಳಿದ: ‘ಇಡೀ ಜಗತ್ತನ್ನೇ ಜಯಿಸ ಬಹುದು; ಆದರೆ ಡಿಮೋಸ್ತನೀಸ್​ನ ನಾಲಗೆಯನ್ನು ಜಯಿಸುವುದು ಅಸಾಧ್ಯ.’ ವಾಗ್ದೇವಿ ಅವನ ನಾಲಿಗೆಯಲ್ಲಿ ‘ನಲಿದೊಲಿದು ನರ್ತಿಸುತ್ತಿದ್ದಳು.’</p>
  <p>ಡಿಮೋಸ್ತನೀಸ್​ನ ತಾಳ್ಮೆ ಮತ್ತು ಸಾಹಸ ಅದ್ವಿತೀಯವಾಗಿತ್ತು. ತತ್ಪರಿಣಾಮವಾಗಿ ಆತನು ಪಡೆದ ಫಲವೂ ಅದ್ವಿತೀಯವಾಗಿತ್ತು.</p>
  <p>ಡಾ. ಅಂಬೇಡ್ಕರ್ ವಿದೇಶದಲ್ಲಿ ವಿದ್ಯಾರ್ಥಿಯಾಗಿದ್ದಾಗ ತಮ್ಮ ಅಧ್ಯಯನ ಅಭ್ಯಾಸಗಳಲ್ಲಿ ಮುಳುಗಿಹೋಗಿದ್ದರು. ಜ್ಞಾನ ಪಿಪಾಸುವಿಗೆ ನಿದ್ರೆ ಮತ್ತು ಸುಖ ಇಲ್ಲ ಎಂಬ ಸುಭಾಷಿತ ಅವರ ಪಾಲಿಗೆ ಅಕ್ಷರಶಃ ನಿಜವಾಗಿತ್ತು. ವಿದ್ಯಾಭ್ಯಾಸಕ್ಕೆಂದು ತಾಯ್ನಾಡಿನಿಂದ ಬಹುದೂರ ಹೋಗಿ ಕಾಲ ಹರಣ ಮಾಡಿದರೆ, ಭೋಗ ವಿಲಾಸ ವೈಭವಗಳ ಬೆನ್ನಟ್ಟಿದರೆ ದೇಶದ್ರೋಹವಾಗುತ್ತದೆಂದು ಅವರು ಯೋಚಿಸಿದರು. ಹಾಗಾಗಿ ಸಿನೆಮಾ ನೋಡುವ ಚಟವಾಗಲಿ, ಊರುಕೇರಿ ಅಲೆಯುವ ಹವ್ಯಾಸವಾಗಲಿ ಅವರ ಮನಸ್ಸನ್ನೆಂದೂ ಸೆಳೆಯಲಿಲ್ಲ. ಅಂಬೇಡ್ಕರ್ ಮಹಾ ಪುಸ್ತಕಪ್ರೇಮಿ ಗಳು. ಪುಸ್ತಕಗಳನ್ನು ಕಂಡರೆ ಅವರಿಗೆ ದೇಹಾಯಾಸ ಮಾನಸಿಕ ವ್ಯಥೆಗಳೂ ದೂರವಾಗುತ್ತಿದ್ದವು. ಲಂಡನ್ನಿಗೆ ಅವರು ವಿಶೇಷ ಅಧ್ಯಯನಕ್ಕಾಗಿ ಹೋದಾಗಲಂತೂ, ಪುಸ್ತಕಾಲಯದ ಕಾವಲುಗಾರ ಕಿಟಕಿಬಾಗಿಲುಗಳನ್ನು ಮುಚ್ಚಿ ಬಂದು ಅವರನ್ನು ಎಚ್ಚರಿಸುವ ತನಕವೂ ತಮ್ಮ ಆಸನದಲ್ಲೇ ಕುಳಿತು ಓದಿನಲ್ಲಿ ಮಗ್ನರಾಗಿರುತ್ತಿದ್ದರು. ಅಲ್ಪಾಹಾರಿಯಾಗಿದ್ದುಕೊಂಡು ಅವರು ತಮ್ಮ ಸಾಹಸದ ಜ್ಞಾನಯಾತ್ರೆಯನ್ನು ತಡೆಯಿಲ್ಲದೇ ನಡೆಸಿದರು. ಅವರ ಜ್ಞಾನದಾಹ ಅಂತಹದಾಗಿತ್ತು.</p>
  <p>‘ಮಹತ್ಕಾರ್ಯಗಳು ಹಠಾತ್ ಬಲದಿಂದಲ್ಲ–ನಿರಂತರ ಪರಿಶ್ರಮದಿಂದ ಸಾಧ್ಯವಾಗಿವೆ’ ಎಂದು ಡಾ. ಜಾನ್ಸನ್ ಹೇಳಿದ.</p>
  <p>‘ಹಿಡಿದ ಕೆಲಸವನ್ನು ಪರಿಪೂರ್ಣಗೊಳಿಸುವ ದೃಢನಿರ್ಧಾರವೇ ಬಲಿಷ್ಠನಿಗೂ, ದುರ್ಬಲ ನಿಗೂ ಇರುವ ಅಂತರವನ್ನು ಸೂಚಿಸುತ್ತದೆ’ಎಂದು ಕಾರ್ಲೈಲ್ ಹೇಳಿದ.</p>
  <p>‘ನಿರಂತರ ಸಾಧನೆ ಎಲ್ಲ ಕಷ್ಟಗಳನ್ನೂ ದೂರ ಮಾಡುವುದು’ ಎಂದು ಒಂದು ಲ್ಯಾಟಿನ್ ಗಾದೆ ಹೇಳುತ್ತದೆ.</p>
  <p>‘ಸರಿಯಾದ ಮತ್ತು ಉತ್ಸಾಹಪೂರಿತ ಪ್ರಯತ್ನದಿಂದ ಪಡೆಯಲು ಸಾಧ್ಯವಾಗದ ವಸ್ತು ಯಾವುದೂ ಈ ಪ್ರಪಂಚದಲ್ಲಿಲ್ಲ’ ಎಂಬುದು ‘ಯೋಗವಾಸಿಷ್ಠ’ದ ಮತ.</p>
  <p>ಯಾರೂ ಕಂಡರಿಯದ ಕಡೆಗೆ ತನ್ನ ಹಡಗನ್ನು ತಿರುಗಿಸಿ ಹೊಸ ಜಗತ್ತನ್ನು ಕಂಡುಹಿಡಿದ ಕೊಲಂಬಸನ ಧೈರ್ಯವೆಂಥದು! ಪೂರ್ವನಿಶ್ಚಿತ ಯೋಜನೆಯಂತೆ ಅವನಿಗೆ ತನ್ನ ಗುರಿಯನ್ನು ಸೇರಲು ಅಸಾಧ್ಯವಾದಾಗ, ಅವನ ಸಂಗಡಿಗರು ಬೇಸತ್ತು ಆತನನ್ನು ವಿರೋಧಿಸುತ್ತ ಸಮುದ್ರ ಕ್ಕೆಸೆದು ಬಿಡುತ್ತೇವೆಂದು ಬೆದರಿಕೆ ಹಾಕಿದರು. ಕಷ್ಟ ಪರಂಪರೆಗಳ ಮಧ್ಯದಲ್ಲಿ ದಿಕ್ಕುಕಾಣದ ಆ ಜಲರಾಶಿಯ ನಡುವೆ, ತನ್ನವರ ಪ್ರಬಲ ವಿರೋಧವನ್ನೂ ಲೆಕ್ಕಿಸದೆ ಏಕಾಂಗಿಯಾಗಿ ಅಮಿತ ಸಾಹಸ ಹಾಗೂ ಆತ್ಮವಿಶ್ವಾಸದಿಂದ ಮುಂದುವರಿಯುತ್ತ ಆತ ವಿಜಯಿಯಾದ.</p>
  <p>ಜಾರ್ಜ್ ಸ್ಟೀವನ್​ಸನ್ ತನ್ನ ಯಂತ್ರವನ್ನು ಪರಿಷ್ಕರಿಸಲು ಹದಿನೈದು ವರ್ಷಗಳ ಕಾಲ ದುಡಿದ. ಜೇಮ್ಸ್ ವಾಟ್ ಮೂವತ್ತು ವರ್ಷಗಳ ಕಾಲ ನಿರಂತರ ಶ್ರಮದಿಂದ ತಾನು ರಚಿಸಲು ತೊಡಗಿದ ಯಂತ್ರವನ್ನು ಪೂರ್ಣಗೊಳಿಸಿದ. ಪಿಚ್ ಬ್ಲೆಂಡ್ ಅದಿರಿನಿಂದ ರೇಡಿಯಮ್ ಅನ್ನು ಬೇರ್ಪಡಿಸಲು ಕ್ಯೂರಿ ದಂಪತಿಗಳು ಎಡೆಬಿಡದೆ ನಾಲ್ಕು ವರ್ಷಗಳ ಕಾಲ ಆ ಅದಿರನ್ನು ಕುಲುಮೆ ಯಲ್ಲಿ ಕಾಯಿಸಿದರು. ಸಾಧನೆಯ ಶಿಖರದಲ್ಲಿ ಕಂಗೊಳಿಸುವವರೆಲ್ಲರ ಯಶಸ್ಸಿನ ಗುಟ್ಟು– ತಾಳ್ಮೆಯಿಂದ ನಿರಂತರ ಪ್ರಯತ್ನಶೀಲರಾದುದೇ–ಆಗಿದೆ.</p>
  <p>ವಿದ್ಯುದ್ದೀಪದ ಆವಿಷ್ಕಾರವನ್ನು ಮಾಡಿ ಎಡಿಸನ್ ತನ್ನ ಪ್ರಯೋಗಗಳಲ್ಲಿ ಒಂಬೈನೂರು ಬಾರಿ ವಿಫಲನಾದ. ಆದರೂ ತಾಳ್ಮೆಯಿಂದ ಹೋರಾಟ ನಡೆಯಿಸಿ ಯಶಸ್ವಿಯಾದ. ‘ಇಷ್ಟೊಂದು ಸೋಲುಗಳಿಂದ ನಿಮಗೆ ಆಶಾಭಂಗವಾಗುವುದಿಲ್ಲವೇ? ಈ ಸಂಶೋಧನಾ ಕಾರ್ಯದಲ್ಲೇ ಬೇಸರ ಬರುವುದಿಲ್ಲವೇ?’ ಎಂದು ಎಡಿಸನ್​ನನ್ನು ಪ್ರಶ್ನಿಸಿದಾಗ ‘ಇಲ್ಲ, ನನಗೆ ಬೇಸರವಿಲ್ಲ; ತಪ್ಪು ಯಾವುದು, ಸರಿ ಯಾವುದು ಎಂದು ತಿಳಿಯುವ ಯತ್ನದಲ್ಲಿ ಒಂಬೈನೂರು ತಪ್ಪುಗಳನ್ನು ಬಿಟ್ಟು ಸರಿಯಾದುದನ್ನು ಹಿಡಿದಿದ್ದೇನೆ ಎನ್ನುವ ತೃಪ್ತಿ ಇದೆ’ ಎಂದನಂತೆ!</p>
  <p>ಐಸಾಕ್ ನ್ಯೂಟನ್ ವರ್ಷಗಟ್ಟಲೆ ದುಡಿದು ಸಂಶೋಧಿಸಿದ ತನ್ನ ಬರಹವನ್ನು ತನ್ನ ಅಭ್ಯಾಸದ ಕೋಣೆಯ ಮೇಜಿನ ಮೇಲಿರಿಸಿದ್ದ. ಅವನ ಸಾಕುನಾಯಿ ಉರಿಯುತ್ತಿದ್ದ ಮೇಣದ ಬತ್ತಿಯನ್ನು ಆ ಹಾಳೆಗಳ ಮೇಲೆ ಕೆಡವಿತು. ಬರಹ ಪೂರ್ಣವಾಗಿ ಸುಟ್ಟುಹೋದ ಬಳಿಕ ನ್ಯೂಟನ್ ಅದನ್ನು ಕಂಡು ಬಹಳಷ್ಟು ನೊಂದುಕೊಂಡ. ಆದರೆ ಧೃತಿಗೆಡಲಿಲ್ಲ. ತಿರುಗಿ ಆ ಕೆಲಸವನ್ನು ಮಾಡುವೆ ನೆಂದು ದೃಢಸಂಕಲ್ಪ ಮಾಡಿದ. ತಾಳ್ಮೆಯಿಂದ ದುಡಿದು ಮುಗಿಸಿಯೂ ಬಿಟ್ಟ.</p>
  <p>ವಯಸ್ಸಿಗೂ, ಯಶಸ್ಸಿಗೂ ಸಂಬಂಧ ಕಲ್ಪಿಸಲು ಸಾಧ್ಯವಿಲ್ಲ. ಕೆಲವರು ತಮ್ಮ ಬದುಕಿನ ಪ್ರಾರಂಭದ ಹಂತಗಳಲ್ಲಿ ಯಶಸ್ಸನ್ನು ಗಳಿಸಿದರೆ ಇನ್ನು ಕೆಲವರು ಮಧ್ಯ ವಯಸ್ಸಿನಲ್ಲಿ, ಇತರರು ಅಪರ ವಯಸ್ಸಿನಲ್ಲಿ. ಇಂಗ್ಲೆಂಡಿನಲ್ಲಿ ಪಿಟ್ ಎಂಬಾತ ಇಪ್ಪತ್ತನಾಲ್ಕನೇ ವಯಸ್ಸಿಗೆ ಪ್ರಧಾನಿ ಯಾಗಿದ್ದರೆ ಗ್ಲಾಡ್​ಸ್ಟೋನ್ ಪ್ರಧಾನಿಯಾದದ್ದು ತನ್ನ ಎಂಭತ್ತಮೂರನೇ ವಯಸ್ಸಿನಲ್ಲಿ. ಗಯಟೆ ಹತ್ತನೇ ವಯಸ್ಸಿನಲ್ಲಿ ತನ್ನ ಬರವಣಿಗೆಯ ಕೆಲಸ ಪ್ರಾರಂಭಿಸಿದ್ದ. ಆದರೆ ಆತನ ಅಮೂಲ್ಯ ಕೃತಿ <span class="en">Faust (</span>ಫೌಸ್ಟ್​) ಬೆಳಕು ಕಂಡದ್ದು ಎಂಭತ್ತನೇ ವಯಸ್ಸಿನಲ್ಲಿ. ಕೋಲ್​ರಿಜ್ ತನ್ನ ಪ್ರಸಿದ್ಧ <span class="en">Ancient Mariner (</span>ಏನ್ಶಿಯಂಟ್ ಮ್ಯಾರಿನರ್​) ಬರೆದದ್ದು ಇಪ್ಪತ್ತೈದನೆ ವಯಸ್ಸಿ ನಲ್ಲಿ. ಲಿಯೋನಾರ್ಡೊ ಡಾ ವಿಂಚಿಯ <span class="en">Last Supper (</span>ಲಾಸ್ಟ್ ಸಪ್ಪರ್​) ಎನ್ನುವ ಪ್ರಸಿದ್ಧ ಕಲಾಕೃತಿ ಹೊರಹೊಮ್ಮಿದುದು ಎಪ್ಪತ್ತೇಳರ ಅಪರ ವಯಸ್ಸಿನಲ್ಲಿ. ಕೆಲ್​ವಿನ್ ತನ್ನ ಪ್ರಥಮ ವೈಜ್ಞಾನಿಕ ಸಂಶೋಧನೆ ಮಾಡಿದ್ದು ಹದಿನೆಂಟನೇ ವಯಸ್ಸಿನಲ್ಲಾದರೆ, ನಾವಿಕರ ದಿಕ್ಸೂಚಿಗೆ ಸುಧಾರಿತ ರೂಪ ನೀಡಿದ್ದು ಎಂಭತ್ತ ಮೂರರಲ್ಲಿ. ದೇಹಾರೋಗ್ಯ ಮತ್ತು ಸ್ವಸ್ಥ ಶರೀರವೇ ಯಶಸ್ಸಿಗೆ ಕಾರಣವೆನ್ನಲು ಸಾಧ್ಯವೇ? ಮಿಲ್ಟನ್ ಕುರುಡ, ನೆಪೋಲಿಯನ್ ಚರ್ಮ ವ್ಯಾಧಿ ಪೀಡಿತ. ಜೂಲಿಯಸ್ ಸೀಸರ್ ಮೂರ್ಛೆ ರೋಗಗ್ರಸ್ತ, ಬಿಥೋವನ್ ಕಿವುಡ, ಬೈರನ್ ಕೂಡ ಕಿವುಡ, ಮಹಾವಾಗ್ಮಿ ಡಿಮೋಸ್ತನೀಸ್ ಮೊದಲು ಉಗ್ಗುತ್ತಿದ್ದ!</p>
  <div>ನಿರಂತರ ಪರಿಶ್ರಮಕ್ಕೆ ಜೀವಂತ ನಿದರ್ಶನ</div>
  <p>ಗಾಂಧೀಜೀಯವರು ತಮ್ಮ ಪರಿಮಿತಿ ಮತ್ತು ದೌರ್ಬಲ್ಯಗಳನ್ನು ಮೆಟ್ಟಿ ಮೇಲೇರುವ ಪ್ರಾಮಾಣಿಕ ಪ್ರಯತ್ನದ ಜೊತೆಜೊತೆಗೇ ರಾಷ್ಟ್ರದ ಜನರು ತಮ್ಮ ದೌರ್ಬಲ್ಯ ಪರಿಮಿತಿಗಳನ್ನು ದಾಟಲು ಪ್ರೇರಣೆ ನೀಡಿದವರು. ತಮ್ಮ ತಪೋಮಯ ಜೀವನದ ನೈತಿಕ, ಆಧ್ಯಾತ್ಮಿಕ ಬಲದಿಂದ ಜನಮಾನಸದಲ್ಲಿ ರಾಷ್ಟ್ರದ ಸ್ವಾತಂತ್ರ್ಯ ಹೋರಾಟಕ್ಕೆ ಸಾತ್ವಿಕ ಸ್ಫೂರ್ತಿಯನ್ನು ತುಂಬಿದವರು ಅವರು. ವೃದ್ಧಾಪ್ಯದಲ್ಲೂ ದಿನದ ಇಪ್ಪತ್ತು ಗಂಟೆಗಳ ಕಾಲ ಜನರ ಹಿತಾಭ್ಯುದಯಗಳನ್ನೇ ಚಿಂತನೆ ಮಾಡುತ್ತ, ಸದಾ ಜಾಗರೂಕರಾಗಿದ್ದುಕೊಂಡು ದುಡಿಯುತ್ತ, ದುಡಿಮೆಯ ಮಹಿಮೆ ಯನ್ನು ಸಾರಿದ ಧೀರರು. ಬಾಯಿಮಾತಿನ ಅನುಕಂಪವನ್ನು ವ್ಯಕ್ತಪಡಿಸುವುದರಲ್ಲಿ ಕಾಲಕಳೆಯದೆ ದೀನದಲಿತರ ದುಃಖ ದುಮ್ಮಾನಗಳನ್ನು ದೂರ ಮಾಡಲು ನಿರಂತರ ಶ್ರಮಿಸಿ ಸೇವಾಪರಾಯಣ ರಾಗಿ, ನಿಸ್ವಾರ್ಥತೆ ಮತ್ತು ನೈತಿಕ ಸಮುನ್ನತಿಯ ಶಿಖರವನ್ನೇರಿದವರು. ಬ್ರಿಟಿಷ್ ಚಕ್ರಾಧಿಪತ್ಯ ವನ್ನು ಎದುರಿಸಿ ನಿಂತು ಸ್ವಾತಂತ್ರ್ಯ ಹೋರಾಟದ ಅಗ್ರದೂತರಾಗಿ ಮಹಾತ್ಮರೆನ್ನಿಸಿಕೊಂಡ ವರೂ ಅವರೇ. ಮಹಾತ್ಮಾಗಾಂಧೀಜಿ ಸಾಮಾನ್ಯರಲ್ಲಿ ಜನಿಸಿದವರು, ಸಾಮಾನ್ಯರಂತೆ ತಪ್ಪುಗಳ ನ್ನೆಸಗಿದವರು. ಆದರೆ ಅಸಾಮಾನ್ಯರಾಗಿ ಅಗ್ರಗಣ್ಯರಾದವರು. ಅವರು ಆರ್ಜಿಸಿದ ಸದ್ಗುಣಗಳು ಅನುಕರಣೀಯವಲ್ಲವೆ? ಅವರನ್ನು ಜನ ಮರೆಯಲು ಸಾಧ್ಯವೇ? ಅವರ ಬದುಕು ದೃಢನಿರ್ಧಾರ, ಧ್ಯೇಯನಿಷ್ಠೆ ಮತ್ತು ತಾಳ್ಮೆಯಿಂದ ಕೂಡಿದ ನಿರಂತರ ಪರಿಶ್ರಮಕ್ಕೊಂದು ಜೀವಂತ ನಿದರ್ಶನ ವಲ್ಲವೇ? ಅಂತಹುದೇ ಒಂದು ಬದುಕು ನೀಗ್ರೋ ಜನಾಂಗದ ಮಹಾನಾಯಕ ಬೂಕರ್ ಟಿ. ವಾಶಿಂಗ್ಟನ್​ನದು.</p>
  <div>ದಲಿತರ ಧೀರನಾಯಕ</div>
  <p>ಗುಲಾಮಗಿರಿಯ ಉಸಿರುಕಟ್ಟುವಂಥ ಕೊಳಚೆಯ ವಾತಾವರಣದಲ್ಲಿ ಜನಿಸಿದವನು ಆತ. ಬಿಳಿಯರ ಕುಹಕ, ನಿಂದೆ, ತಿರಸ್ಕಾರ, ಪೀಡೆಗಳನ್ನೇ ಉಂಡು ನಿರಂತರ ನಿರುತ್ಸಾಹದ ಪರಿಸರ ವನ್ನೇ ಕಂಡವನು. ಯಾವ ಶಿಕ್ಷಣಕ್ಕೂ, ಅಭಿವೃದ್ಧಿಗೂ ಅವಕಾಶವಿಲ್ಲದಿದ್ದರೂ, ಬಿಳಿಯರ ಮಕ್ಕಳು ಓದುವುದನ್ನು ಕಂಡು ಓದು ಕಲಿಯುವ ಹಂಬಲ ಅವನಲ್ಲಿ ಉದಿಸಿತಂತೆ. ಯಾವ ಅಧ್ಯಾಪಕರ ಸಹಾಯವನ್ನೂ ಮೊದಲಿಗೆ ಪಡೆಯದೆ ತನ್ನ ತಾಯಿ ಕೊಟ್ಟ ಅಕ್ಷರಮಾಲೆಯ ಪುಟ್ಟ ಪುಸ್ತಕವನ್ನು ನೋಡುತ್ತ ನೋಡುತ್ತ ಕಲಿಯಲು ಆರಂಭಿಸಿ ಕೆಲವೇ ವಾರಗಳಲ್ಲಿ ಅದನ್ನು ಕರಗತ ಮಾಡಿಕೊಂಡನಂತೆ. ಬಿಳಿಯರ ಮಕ್ಕಳು ಶಾಲೆಯಲ್ಲಿ ವಿದ್ಯಾಭ್ಯಾಸ ಮಾಡುವುದನ್ನು ಕಂಡು ಬಾಲಕ ಬೂಕರನಿಗೆ ‘ಕಲಿಯಬೇಕು ಕಲಿಯಲೇಬೇಕು’ ಎನ್ನುವ ತೀವ್ರ ಆಶೆ ಅಂಕುರಿಸಿತು. ಈ ತೀವ್ರ ಅಭೀಪ್ಸೆ ಅವನನ್ನು ಎಂಥ ಉನ್ನತ ಮಟ್ಟಕ್ಕೆ ಏರಿಸಿತು! ಅವನ ಕಲಿಕೆ ಎಷ್ಟು ಸರ್ವತೋ ಮುಖವಾದದ್ದು ಎಂಬುದು ರೋಮಾಂಚಕಾರಿಯಾದ ಕತೆ. ಬಡತನದ ಬೇಗೆಯಲ್ಲಿ ಬೆಂದು ಕಷ್ಟನಷ್ಟ, ದುಃಖದುಮ್ಮಾನಗಳನ್ನು ಅಪಾರ ತಾಳ್ಮೆಯಿಂದ ಸಹಿಸಿ, ಮೂಳೆ ಮುರಿಯುವಂಥ ದುಡಿಮೆಯ ಬಲದಿಂದ ಮೇಲಕ್ಕೇರಿದ ಮಹಾನುಭಾವನ ಕತೆ ಅದು. ಅಭಿವೃದ್ಧಿಶೀಲ ವ್ಯಕ್ತಿ ಗಳೂ, ರಾಷ್ಟ್ರಗಳೂ, ಮೇಲೇರಲು ಬೇಕಾದ ಸ್ಫೂರ್ತಿಯನ್ನು ಆತನ ಜೀವನದಿಂದ ಪಡೆಯು ವಷ್ಟು ಉನ್ನತ ಮಟ್ಟಕ್ಕೆ ಅವನು ಏರಿದ್ದ. ಸ್ಥಾನಮಾನ ಗೌರವಗಳು ಅವನನ್ನು ಹುಡುಕಿಕೊಂಡು ಬಂದಾಗ ಅಹಂಕಾರದಿಂದ ಸ್ವಲ್ಪವೂ ಮತ್ತನಾಗದೆ, ನಿಸ್ವಾರ್ಥತೆಯ ಪರಾಕಾಷ್ಠೆಯನ್ನೇರಿ ದಲಿತ ಜನಾಂಗವನ್ನು ಮೇಲಕ್ಕೆತ್ತಲು ಹಗಲು ರಾತ್ರಿಯೆನ್ನದೆ ದುಡಿದ ಈ ಧೀರ ಕರ್ಮಯೋಗಿಯ ರೀತಿನೀತಿಗಳು ಜಗತ್ತಿಗೇ ಒಂದು ಮಹಾ ಆದರ್ಶ ನಿದರ್ಶನ. ಸಮಾಜದ ಹಿತಚಿಂತನೆ ಮಾಡ ಬಲ್ಲ ಯಾವ ವ್ಯಕ್ತಿಗಾದರೂ ಈತನು ಆರ್ಜಿಸಿದ ಸದ್ಗುಣಗಳ ಸೌಂದರ್ಯವನ್ನು ಕಂಡು ರೋಮಾಂಚನವಾಗ ದಿರದು! ಶ್ರದ್ಧೆ, ತಾಳ್ಮೆ, ಸ್ವಪ್ರಯತ್ನ, ಆತ್ಮಶಕ್ತಿಯ ಬಲ–ಇವುಗಳಿಂದ ಮನುಷ್ಯನು ಪರಿಸರದ ಪ್ರಬಲ ಪ್ರತಿಗಾಮಿ ಶಕ್ತಿಗಳನ್ನು ಮೀರಿ ನಿಲ್ಲಬಲ್ಲ ಎಂಬುದಕ್ಕೆ ಆತನ ಜೀವನ ಕಾರ್ಯಗಳು ಜ್ವಲಂತ ಜೀವಂತ ನಿದರ್ಶನಗಳು. ಅವನೆಂದಂತೆ–‘ಯಶಸ್ಸಿನ ಹಿರಿಮೆ ಯನ್ನು ಒಬ್ಬಾತ ಗಳಿಸಿದ ಸ್ಥಾನಮಾನಗಳಿಂದ ಅಳೆಯುವುದಕ್ಕಿಂತಲೂ, ಆ ಹೋರಾಟದಲ್ಲಿ ಆತ ಎದುರಿಸಿ ಪಾರಾದ ವಿಘ್ನ ಪರಂಪರೆಗಳಿಂದ ಅಳೆಯುವುದು ಸೂಕ್ತ.’*</p>
  <p>‘ಯಾರು ಇತರರಿಗಾಗಿ ಹೆಚ್ಚು ದುಡಿಯುವರೋ ಅವರೇ ಅತ್ಯಂತ ಸುಖಿಗಳು. ಇತರರಿಗಾಗಿ ಯಾವ ಸಹಾಯವನ್ನೂ ಮಾಡದವರು ಅತ್ಯಂತ ದುಃಖಿಗಳು.’ ‘ದುರ್ಬಲನಿಗೆ ಮಾಡಿದ ಸಹಾ ಯವು ಸಹಾಯ ಮಾಡಿದವನಿಗೆ ಬಲವನ್ನು ನೀಡುವುದು; ದೌರ್ಭಾಗ್ಯಶಾಲಿಯನ್ನು ಪೀಡಿಸುವುದ ರಿಂದ ದುರ್ಬಲತೆ ಪ್ರಾಪ್ತವಾಗುವುದು.’</p>
  <p>ದೈಹಿಕ ಶ್ರಮವನ್ನು ಲೆಕ್ಕಿಸದೆ, ಸಂಬಳವನ್ನು ಗಮನಿಸದೆ, ತನ್ನ ಜನಾಂಗದವರನ್ನು ಸುಶಿಕ್ಷಿತರ ನ್ನಾಗಿ ಮಾಡಲು ಅವನು ಹಗಲಿರುಳು ಶ್ರಮಿಸಿದ. ಶಾಲೆಗಳನ್ನು ತೆರೆದು ಕಲಿಸಿದ. ಖಾಸಗಿ ಯಾಗಿಯೂ ಅನೇಕರಿಗೆ ಪಾಠ ಹೇಳಿದ. ಮುಂದೆ ಟಸ್ಕಗೀ ಎಂಬಲ್ಲಿ ಶಿಕ್ಷಣ ಸಂಸ್ಥೆಯನ್ನು ಕಟ್ಟಿದ. ಆತನ ನಿರಂತರ ದುಡಿಮೆ ಮತ್ತು ಸಾಹಸದಿಂದ ಕೆಲವೇ ವರ್ಷಗಳಲ್ಲಿ ಆ ಸಂಸ್ಥೆ ಪ್ರಸಿದ್ಧಿ ಪಡೆಯಿತು. ಜಗತ್ತಿನ ಬೇರೆಬೇರೆ ಭಾಗಗಳಿಂದ ಅಲ್ಲಿಗೆ ವಿದ್ಯಾರ್ಥಿಗಳು ಬಂದರು.</p>
  <p>ಇಪ್ಪತ್ತು ವರ್ಷಗಳಲ್ಲಿ ಎರಡು ಸಾವಿರದ ಮುನ್ನೂರು ಎಕರೆಗಳನ್ನು ಆ ಸಂಸ್ಥೆ ಪಡೆಯಿತು. ಅದರಲ್ಲಿ ಏಳುನೂರು ಎಕರೆಗಳಷ್ಟು ಭೂಮಿಯನ್ನು ವ್ಯವಸಾಯಕ್ಕೆ ಉಪಯೋಗಿಸಲಾಗುತ್ತಿತ್ತು. ವಿದ್ಯಾರ್ಥಿಗಳೇ ಹೊಲದಲ್ಲಿ ದುಡಿದು ಬೆಳೆಯನ್ನು ಬೆಳೆಯುತ್ತಿದ್ದರು. ತಮಗೆ ಬೇಕಾದ ಕಟ್ಟಡ ನಿರ್ಮಾಣವನ್ನೂ ಕೈಗೊಳ್ಳುತ್ತಿದ್ದರು. ಸಾಮಾನ್ಯ ಶಿಕ್ಷಣದೊಂದಿಗೆ ವ್ಯವಸಾಯ ಮತ್ತು ಕೈಗಾ ರಿಕೆಯ ಶಿಕ್ಷಣವನ್ನೂ ನೀಡುತ್ತಿದ್ದರು. ಜೊತೆಗೆ ಧಾರ್ಮಿಕ ಶಿಕ್ಷಣಕ್ಕೂ ಸ್ಥಾನವಿತ್ತು. ವಿದ್ಯಾರ್ಥಿ ಗಳನ್ನು ಆಫೀಸಿನಿಂದ ಆಫೀಸಿಗೆ ಅಲೆದು ಉದ್ಯೋಗಕ್ಕಾಗಿ ಕೈಯೊಡ್ಡಿ ಬೇಡುವ ಭಿಕ್ಷುಕರನ್ನಾಗಿ ಮಾಡುವುದು ವಿದ್ಯಾಭ್ಯಾಸದ ಗುರಿ ಅಲ್ಲ ಎಂಬುದನ್ನು ಈ ದಲಿತರ ನಾಯಕ ತನ್ನ ಸಂಸ್ಥೆಯ ಮೂಲಕ ತೋರಿಸಿಕೊಟ್ಟ. ಸ್ವಪ್ರಯತ್ನ, ಸ್ವಾವಲಂಬನೆ, ಸಾಹಸ, ಉದ್ಯಮಶೀಲತೆಗಳ ಅಡಿ ಗಲ್ಲಿನ ಮೇಲೆ ಅವರ ಜೀವನವನ್ನು ರೂಪಿಸಿಕೊಳ್ಳುವಂತೆ ಪ್ರೇರಣೆ ನೀಡಿದ.</p>
  <p>‘ಯಾವುದಾದರೊಂದು ರೀತಿಯಲ್ಲಿ ನಮ್ಮ ದೈನಂದಿನ ಜೀವನಕ್ಕೆ ಸಂಬಂಧಿಸದ ವಿದ್ಯಾಭ್ಯಾಸ ವನ್ನು ವಿದ್ಯಾಭ್ಯಾಸವೆಂದೇ ಕರೆಯಲಾಗುವುದಿಲ್ಲ’ ಎಂದವನು ಹೇಳಿದ್ದಾನೆ. ‘ವಿದ್ಯಾಭ್ಯಾಸವು ದೈಹಿಕ ಶ್ರಮದಿಂದ ಪಾರಾಗುವ ಸಾಧನವಾಗಿರದೆ ದೈಹಿಕ ಶ್ರಮವನ್ನೇ ಉನ್ನತಿಗೇರಿಸಿ ಅದಕ್ಕೆ ಗೌರವಸ್ಥಾನವನ್ನು ನೀಡುವುದು. ಆದುದರಿಂದ ವಿದ್ಯಾಭ್ಯಾಸವು ಪರೋಕ್ಷವಾಗಿ ಜನ ಸಾಮಾನ್ಯ ರನ್ನು ಮೇಲೆತ್ತಲು ಮತ್ತು ಅವರಿಗೆ ಒಂದು ಗೌರವಸ್ಥಾನ ನೀಡಲು ಸಹಾಯಕವಾಗುವುದು’ ಎಂಬುದು ಅವನು ಕಂಡುಕೊಂಡ ವಿದ್ಯಾಭ್ಯಾಸದ ಗುರಿಯಾಗಿತ್ತು.</p>
  <p>‘ಕೆಲಸವು ಎಂದೂ ನನ್ನನ್ನು ನಿಯಂತ್ರಿಸದಂತೆ ಅದನ್ನು ಸಂಪೂರ್ಣ ನನ್ನ ಹತೋಟಿಯಲ್ಲಿ ಇಟ್ಟಿದ್ದೇನೆ. ನಾನು ಎಂದೆಂದೂ ಕೆಲಸದ ಆಳಾಗದೆ ಅದರ ಒಡೆಯನಾಗಿರುವಷ್ಟು ಅದಕ್ಕಿಂತ ಮುಂದಿರುತ್ತೇನೆ. ವ್ಯಕ್ತಿಯೊಬ್ಬ ತನ್ನ ಕೆಲಸದಲ್ಲಿ ಪೂರ್ಣ ಒಡೆತನ ಸಂಪಾದಿಸಿದ್ದರೆ ಆ ಒಡೆತನ ಅಥವಾ ದಕ್ಷತೆಯ ಪ್ರಜ್ಞೆ, ದೈಹಿಕ ಮಾನಸಿಕ ಮತ್ತು ಆಧ್ಯಾತ್ಮಿಕ ಸುಖವನ್ನು ನೀಡುವುದು. ಮನಸ್ಸಿಗೆ ಅದಮ್ಯ ಶಕ್ತಿ ಸ್ಥೈರ್ಯ ಮತ್ತು ಸ್ಫೂರ್ತಿಗಳನ್ನು ನೀಡುವುದು. ನಿಜವಾಗಿಯೂ ಕೆಲಸವು ಶ್ರಮದಾಯಕವಾಗುವುದರ ಬದಲಾಗಿ ದೇಹಕ್ಕೆ ಬಲವನ್ನು ನೀಡಿ ಮನಸ್ಸನ್ನು ಚುರುಕುಗೊಳಿಸು ವುದು. ಒಬ್ಬಾತ ತನ್ನ ಕೆಲಸವನ್ನು ಪ್ರೀತಿಸುವ ಸ್ಥಿತಿಗೆ ಬಂದಾಗ ಅದು ಒಂದು ತೆರನಾದ ಅತ್ಯಂತ ಹೆಚ್ಚಿನ ಮೌಲ್ಯದ ಶಕ್ತಿಯನ್ನುಂಟುಮಾಡುವುದು.</p>
  <p>‘ಪ್ರತಿಯೊಬ್ಬ ವ್ಯಕ್ತಿಯೂ ತನ್ನ ಜೀವನದ ಪ್ರತಿಯೊಂದು ದಿನವನ್ನೂ ಅತ್ಯುತ್ತಮ ರೀತಿ ಯಲ್ಲಿ ಕಳೆಯಲು ನಿರ್ಧರಿಸಿದನಾದರೆ–ಎಂದರೆ ಪ್ರತಿಯೊಂದು ದಿನವೂ ಪವಿತ್ರತೆ, ನಿಸ್ವಾರ್ಥತೆ ಮತ್ತು ಉಪಯುಕ್ತತೆಯ ಪರಮಾವಧಿಯನ್ನು ಮುಟ್ಟುವ ರೀತಿಯಲ್ಲಿ ದುಡಿಯಲು ಯತ್ನಿಸಿದರೆ, ಆತನ ಜೀವನವು ಸದಾ ಸ್ಫೂರ್ತಿ ಉತ್ಸಾಹಗಳಿಂದ ತುಂಬಿರುತ್ತದೆ. ಇತರರ ಜೀವನವು ಉಪ ಯುಕ್ತವೂ ಸುಖಮಯವೂ ಆಗಲು ಪ್ರಯತ್ನಿಸುವುದರಿಂದ ಲಭಿಸುವ ಆನಂದ ಮತ್ತು ತೃಪ್ತಿ ಯನ್ನು ಯಾವನು ತನ್ನ ಜೀವನದಲ್ಲಿ ಅನುಭವಿಸಿಲ್ಲವೋ, ಅವನು ಬಿಳಿಯನೇ ಆಗಲಿ ಕರಿಯನೇ ಆಗಲಿ, ನಾನು ಅವನ ಬಗೆಗೆ ತೀವ್ರ ಮರುಕವನ್ನು ತೋರಿಸುತ್ತೇನೆ’ ಎಂಬುದು ಆತನ ಸ್ವಾನು ಭವದ ನುಡಿ, ನಿಜವಾಗಿಯೂ ಸ್ಫೂರ್ತಿಯ ಕಿಡಿ.</p>
  <div>ಪಾವ್​ಲೋವ್​ನ ಚರಮಸಂದೇಶ</div>
  <p>ರಷ್ಯಾದೇಶದ ಮನೋವಿಜ್ಞಾನಿ ಪಾವ್​ಲೋವ್ ಮರಣಶಯ್ಯೆಯಲ್ಲಿದ್ದಾಗ ಆತನ ಪ್ರೀತಿಯ ವಿದ್ಯಾರ್ಥಿಗಳು ಬದುಕಿಗೆ ಉಪಯುಕ್ತವಾಗುವ ಗೆಲುವಿನ ರಹಸ್ಯವನ್ನು ತಿಳಿಸಿಕೊಡುವ ಒಂದು ಉಪದೇಶವನ್ನು ನೀಡಬೇಕೆಂದು ಕೇಳಿಕೊಂಡರು. <span class="en">‘Passion and Gradualness’</span> ಎಂದಾತ ಉಸುರಿದನಂತೆ. ಪ್ಯಾಶನ್ ಎಂದರೆ ತೀವ್ರ ಹಂಬಲ. ಗ್ರ್ಯಾಜುಯಲ್​ನೆಸ್ ಎಂದರೆ ಮೆಟ್ಟಲು ಮೆಟ್ಟಲಾಗಿ ಮೇಲೇರುವ ತಾಳ್ಮೆ ಎಂದರ್ಥ. ಯಾವುದೇ ಕ್ಷೇತ್ರದಲ್ಲಿ ಉನ್ನತ ಮಟ್ಟದ ವಿಜಯ ಸಾಧ್ಯವಾಗಬೇಕಾದರೆ ತೀವ್ರ ಹಂಬಲದೊಂದಿಗೆ ಕ್ರಮವಾಗಿ, ಮೆಟ್ಟಲು ಮೆಟ್ಟಲಾಗಿ, ಆದರೆ ದೃಢನಿಷ್ಠೆಯಿಂದ ಮುನ್ನಡೆಯಬೇಕು ಎಂಬುದು ಆ ಮಾತಿನ ತಾತ್ಪರ್ಯ. ‘ಆತನಿಗೆ ಸಂಗೀತದ ಹುಚ್ಚು. ಇಡೀ ದಿನ ಕಿರಿಚುತ್ತಿರುತ್ತಾನಪ್ಪ’ ಎನ್ನುವ ಮಾತಿನಲ್ಲಿ ಸಂಗೀತವನ್ನು ಕಲಿಯುವ ತೀವ್ರ ಹಂಬಲ ವ್ಯಕ್ತವಾಗುತ್ತದೆ. ತೀವ್ರ ಹಂಬಲವೆಂದಾಗ ಗುರಿಯನ್ನು ಬೇಗನೇ ಹೇಗಾದರೂ ಮಾಡಿ ತಲಪಬೇಕೆಂದಾಗದು. ಗುರಿ ಸೇರುವವರೆಗೆ ಸೋಲಿನ ಭಾವನೆ ಮನಸ್ಸನ್ನು ಪ್ರವೇಶಿಸದಂತೆ ಮುಗ್ಗರಿಸದೆ ಮುನ್ನಡೆಯಬೇಕು ಎಂದರ್ಥ. ಸೋಲಿನ ಮನೋಭಾವನೆ ಬಾರದಂತಾಗಬೇಕಾ ದರೆ ಪ್ರಾರಂಭದಿಂದಲೇ ಗೆಲುವನ್ನು ತಂದುಕೊಡುವ ಕೆಲಸಗಳನ್ನು ಪೂರ್ಣಮನಸ್ಸಿನಿಂದ ಮಾಡಬೇಕು. ಇದು ಅಭಿರುಚಿಯನ್ನು ಅರಳಿಸಿ ಏಕಾಗ್ರತೆಯ ಜೊತೆಗೆ ಶಕ್ತಿ, ಉತ್ಸಾಹ, ಆನಂದ ಗಳನ್ನು ವೃದ್ಧಿಸುವುದು. ಭಾರ ಎತ್ತುವವರು, ಜಟ್ಟಿಗಳು, ಸಂಗೀತಾಭ್ಯಾಸಿಗಳು, ಸರ್ಕಸ್ಸಿನ ಸಾಹಸಿಗಳು–ಇವರೆಲ್ಲರ ಯಶಸ್ಸಿನ ಗುಟ್ಟೂ ಈ ರೀತಿಯ ಅಭ್ಯಾಸ.</p>
  <div>ತಾಳಿದವ ಬಾಳಿಯಾನು</div>
  <p>ಪಾವ್​ಲೋವ್ ಹೇಳಿದ ಮಾತನ್ನು ಇನ್ನೊಂದು ರೀತಿಯಿಂದಲೂ ಅರ್ಥೈಸಬಹುದು. ಯಾವುದೇ ಕ್ಷೇತ್ರದಲ್ಲಿ ಯಾವುದೇ ವಿಷಯದಲ್ಲಿ ದಕ್ಷತೆ ಅಥವಾ ಉನ್ನತ ಮಟ್ಟದ ಸಿದ್ಧಿ ಬೇಕಾದರೆ ಆ ವಿಷಯದಲ್ಲಿ ಪ್ರೀತಿ, ಸಾಧನೆಯಲ್ಲಿ ಸಾವಕಾಶವಾಗಿ ಮುನ್ನಡೆಯಲು ತಾಳ್ಮೆ ಬೇಕು. ಹೌದು. ಪ್ರೀತಿಯ ಹೆಬ್ಬಾಗಿಲಿಗೆ ತಾಳ್ಮೆಯೇ ಹೊಸ್ತಿಲು.</p>
  <p>ನಮ್ಮಲ್ಲಿ ಅಪಾರ ಶಕ್ತಿ ಅಡಗಿದ್ದರೂ ಅಂಬೆಗಾಲಿಡುವುದಕ್ಕೆ ಮೊದಲೇ ಇಪ್ಪತ್ತು ಮೈಲು ಓಟದ ಸ್ಪರ್ಧೆಯಲ್ಲಿ ಭಾಗವಹಿಸಲು ಸಾಧ್ಯವಿಲ್ಲವಷ್ಟೆ. ನಾವು ನಿಂತ ಸ್ಥಾನದಿಂದ ಮುನ್ನಡೆಯ ಬೇಕು, ಮೇಲೇರಬೇಕು. ಸದ್ಯದ ಸತ್ವ ಸಾಮರ್ಥ್ಯಗಳೇನು? ಇದನ್ನು ಎಷ್ಟರಮಟ್ಟಿಗೆ, ಹೇಗೆ, ಹೆಚ್ಚಿಸಿಕೊಳ್ಳಬಹುದು? ಎಂಬುದನ್ನು ತಿಳಿಯದೇ ಇತರರಿಗೆ ಹೋಲಿಸಿಕೊಂಡು ಅನುಕರಿಸಹೊರ ಟರೆ, ದುಡುಕಿದರೆ, ಧೃತಿಗೆಟ್ಟು ಮುಗ್ಗರಿಸಿ ಬೀಳಬೇಕಾಗಬಹುದು. ಹೀಗೆ ಬಿದ್ದವನು ಬೀಳುವು ದಕ್ಕೆ ಕಾರಣ ತನ್ನಲ್ಲಿಲ್ಲ, ನೆಲದ ಅಂಕುಡೊಂಕು ಓರೆಕೋರೆಯಲ್ಲಿದೆ ಎನ್ನಲು ತೊಡಗುವು ದುಂಟು. ತಪ್ಪುದಾರಿಯಲ್ಲಿ ನಡೆದೂ ತನ್ನನ್ನು ತಾನು ಸಮರ್ಥಿಸಿಕೊಂಡು ತನ್ನ ಅಭ್ಯುದಯಕ್ಕೆ ತಾನೇ ಆಘಾತ ಮಾಡಿಕೊಳ್ಳುವುದುಂಟು. ಮುನ್ನಡೆದವರ ಬಗೆಗೆ ಕಹಿಭಾವನೆ ತಳೆಯುವು ದುಂಟು. ತಾಳ್ಮೆಯ ಅಭಾವದ ಪರಿಣಾಮ ಇದು. ಆದುದರಿಂದ ಪ್ರಗತಿಪಥದಲ್ಲಿ ಮುನ್ನಡೆಯು ವವನು ತಾಳ್ಮೆ ಎಂಬ ಮಹಾ ಗುಣವನ್ನು ದಿನದಿನವೂ ರೂಢಿಸಿಕೊಳ್ಳಬೇಕು.</p>
  <p>ವ್ಯಕ್ತಿತ್ವದ ಪೂರ್ಣವಿಕಸನದಲ್ಲಿ ತಾಳ್ಮೆಯ ವ್ಯಾಪಕ ಮಹತ್ವವನ್ನು ಮನಗಂಡ ಶ್ರೀ ವಾದಿ ರಾಜ ಯತಿವರ್ಯರು ಅದನ್ನು ತಪಸ್ಸೆಂದು ಪರಿಗಣಿಸಿ ತಾಳಿಬಾಳಲು ನೀಡಿದ ಸಂದೇಶ ಈ ಸೊಲ್ಲುಗಳಲ್ಲಿದೆ–</p>
  <div>	ನೆಟ್ಟ ಸಸಿ ಫಲ ಬರುವ ತನಕ ಶಾಂತಿಯ ತಾಳು,<br/>	ಕಟ್ಟು ಬುತ್ತಿಯ ಮುಂದೆ ಉಣಲುಂಟು ತಾಳು,<br/>	ಕಷ್ಟ ಬಂದರೆ ತಾಳು ಕಂಗೆಡದೆ ತಾಳು,<br/>	ದುಷ್ಟ ಮನುಜರು ಪೇಳ್ವ ನಿಷ್ಠುರದ ನುಡಿ ತಾಳು,<br/>	ಉಕ್ಕು ಹಾಲಿಗೆ ನೀರನಿಕ್ಕುವಂದದಿ ತಾಳು.</div>
  <div/>
  <p>ನೀವು ನೆಟ್ಟ ಸಸಿಗೆ ಗೊಬ್ಬರವನ್ನು ಚೆನ್ನಾಗಿ ಹಾಕಿರಬಹುದು. ನೀರನ್ನೂ ಕಾಲ ಕಾಲದಲ್ಲಿ ಎರೆದಿರಬಹುದು. ಸಸಿಯ ಸುತ್ತಲೂ ಬೇಲಿಯನ್ನು ಕಟ್ಟಿ ಅದನ್ನು ಚೆನ್ನಾಗಿ ರಕ್ಷಿಸಿರಬಹುದು. ಆದರೆ ಬೇಗನೆ ಫಲಕೊಡುವಂತೆ ಸಸಿಯನ್ನು ಅವಸರ ಪಡಿಸಲು ಸಾಧ್ಯವಿಲ್ಲ. ಬೇಗನೆ ಫಲ ಕೊಡುವ ಸಸಿಯನ್ನು ನೆಟ್ಟಿದ್ದರೂ ಅದು ಗೊತ್ತಾದ ಸಮಯದಲ್ಲೇ ಫಲ ನೀಡೀತು. ಫಲ ಬರುವ ವರೆಗೆ ಶಾಂತಚಿತ್ತರಾಗಿರುವ ತಾಳ್ಮೆಯನ್ನು ನಾವು ಕಲಿತಿರಬೇಕಲ್ಲವೆ?</p>
  <p>ಯಾವುದೇ ಕ್ಷೇತ್ರದಲ್ಲಿ ಅತ್ಯುನ್ನತ ಮಟ್ಟದ ಸಿದ್ಧಿಯು ಪ್ರಾಮಾಣಿಕ ಪ್ರಯತ್ನದಿಂದ ಸಾಧ್ಯ. ಅದು ನಿಯಮ. ಆದುದರಿಂದ ಮೋಸದಿಂದ ಮಹತ್ಕಾರ್ಯ ಸಾಧ್ಯವಿಲ್ಲ. ಸತ್ಕರ್ಮದಿಂದಲೇ ಶ್ರೇಯಸ್ಸು ಎನ್ನುವ ದೃಢಪ್ರಜ್ಞೆ ನಮ್ಮಲ್ಲಿ ಉದಿಸಬೇಕು. ಫಲದ ಬಗೆಗೆ ಅತ್ಯಾಸಕ್ತನಾಗದೆ ಸತ್ಕರ್ಮದಲ್ಲೇ ಮುಳುಗಲು ನಾವು ತಾಳ್ಮೆಯನ್ನು ಅಭ್ಯಸಿಸಬೇಕು. ‘ಒಳ್ಳೆಯ ಸಂಕಲ್ಪದಿಂದ ಸತ್ಕಾರ್ಯವನ್ನು ಮಾಡಿದವನು ಎಂದೂ ದುರ್ಗತಿಯನ್ನು ಹೊಂದುವುದಿಲ್ಲ’ ಎನ್ನುವುದು ಭಗ ವಂತನ ವಾಣಿ.* ಈ ವಾಣಿಯಲ್ಲಿಡುವ ದೃಢವಿಶ್ವಾಸ ನಮ್ಮನ್ನು ವಿಘ್ನಗಳಿಗೆ ಅಂಜದೆ, ಸತ್ಯ ಪಥದಿಂದ ವಿಚಲಿತರಾಗದಂತೆ ಪ್ರೇರಣೆ ನೀಡಬೇಕು. <span class="en">Short cut will cut you short</span> ಎನ್ನುವ ಚತುರೋಕ್ತಿ ಆಂಗ್ಲ ಭಾಷೆಯಲ್ಲಿದೆ. ಒಳದಾರಿ ಹಿಡಿಯಲು ದುಡುಕಿದರೆ ನಿಮ್ಮ ಬೆಳವಣಿಗೆಗದು ಕೆಡಕು ಎಂಬುದು ಈ ಮಾತಿನ ಅರ್ಥ.</p>
  <p>ಬದುಕಿನಲ್ಲಿ ಎಲ್ಲರೂ ಒಂದಲ್ಲ ಒಂದು ತೆರನಾದ ಸಂಕಟವನ್ನು ಅನುಭವಿಸಲೇಬೇಕು. ಕೆಲವರು ಸಂಕಟ ಬಂದಾಗ ದಿಕ್ಕು ತೋಚದೆ ಹತಾಶರಾಗಿ ನಿರುತ್ಸಾಹಿಗಳೂ, ನಿರಾಶಾವಾದಿಗಳೂ ಆಗುತ್ತಾರೆ. ತಮ್ಮ ಸಂಕಟಕ್ಕೆ ಇತರರೇ ಕಾರಣರೆಂದು ಅವರನ್ನು ನಿಂದಿಸಿ ಆತ್ಮತೃಪ್ತಿಪಟ್ಟು ಕೊಳ್ಳುತ್ತಾರೆ. ಇನ್ನು ಕೆಲವರು ದುಃಖವನ್ನು ತಡೆಯಲಾರದೆ ಆತ್ಮಹತ್ಯೆಯಂಥ ಹೀನ ಕಾರ್ಯ ವೆಸಗುತ್ತಾರೆ. ದುಃಖವಾಗಲೀ, ಸುಖವಾಗಲೀ ಮನುಷ್ಯನ ಬದುಕಿನಲ್ಲಿ ಸ್ಥಾಯಿಯಲ್ಲ. ದುಃಖ ವನ್ನು ಸ್ವಾಗತಿಸದಿದ್ದರೂ ಅದು ಬರುತ್ತದೆ. ದುಃಖ ಬಂದಾಗ ಹತಾಶರಾಗದೆ ಅದರ ಕಾರಣ ವನ್ನು ಕಂಡು ಹಿಡಿದು, ಅದನ್ನು ದಾಟಲು ಧೈರ್ಯಗೆಡದಿರುವ ತಾಳ್ಮೆಯನ್ನು ಅಭ್ಯಸಿಸಬೇಕು.</p>
  <p>ಎಂಥ ಸತ್ಯನಿಷ್ಠರೂ, ಸಜ್ಜನರೂ, ಪರೋಪಕಾರಿಗಳೂ, ಕೆಟ್ಟ ಮಾತುಗಳನ್ನೂ ನಿಂದೆಯ ನುಡಿಗಳನ್ನೂ ಕೇಳಬೇಕಾಗುವುದು ಎಂದ ಮೇಲೆ ಸಾಮಾನ್ಯರ ಪಾಡೇನು? ಆ ಅಪಪ್ರಚಾರ ಮತ್ತು ನಿಂದೆಯ ನುಡಿಗಳನ್ನು ನುಂಗಿ ಕುಳಿತಿರಬೇಕೆಂದಲ್ಲ. ಎಲ್ಲಿ ಅದನ್ನು ವಿರೋಧಿಸುವುದು ಯುಕ್ತವೋ, ಪ್ರತಿಕ್ರಿಯೆಯನ್ನು ತೋರಿಸುವುದು ಸಹಜವೋ ಅಲ್ಲಿ ಅದನ್ನು ಕರ್ತವ್ಯ ದೃಷ್ಟಿ ಯಿಂದ ಮಾಡಲೇ ಬೇಕು. ಆದರೆ ಜಗತ್ತಿನಲ್ಲಿ ಪ್ರತಿಯೊಬ್ಬರೂ ದಿನ ಬೆಳಗಾದರೆ ಒಂದಲ್ಲ ಒಂದು ಅಸಂಬದ್ಧ ಮಾತನ್ನು ಕೇಳಬೇಕಾಗುತ್ತದೆ. ಇದರಿಂದ ವಿಚಲಿತನಾಗುವುದಾಗಲೀ, ಎಲ್ಲರ ಬಾಯಿ ಮುಚ್ಚಿಸಹೊರಡುವುದಾಗಲೀ ಹುಚ್ಚುತನವೇ ಆಗುತ್ತದೆ. ಸತ್ಯವು ನಿಂದಕರ ಬಾಯಿ ಯನ್ನು ತನ್ನಿಂದ ತಾನೇ ಮುಚ್ಚುವಂತೆ ಮಾಡುತ್ತದೆ. ಇನ್ನೊಂದು ದೃಷ್ಟಿಯಿಂದ ನಿಂದಕರು ಇರಬೇಕು. ಏಕೆಂದರೆ ನಮ್ಮ ದೋಷಗಳನ್ನು ಎತ್ತಿ ತೋರಿಸಿ ನಮ್ಮನ್ನು ತಿದ್ದುವ ಶಿಕ್ಷಕರು ಅವರಾಗುತ್ತಾರೆ. ತಾಳ್ಮೆಯಿಂದಲೇ ಈ ಅರಿವು ನಮ್ಮ ಪಾಲಿಗೆ ಲಭ್ಯ.*</p>
  <p>ತಾಳ್ಮೆಯನ್ನು ಬೆಳೆಸಿಕೊಳ್ಳಲು ನಾವು ಸದಾ ಜಾಗರೂಕರೂ, ಪ್ರಾರ್ಥನಾಶೀಲರೂ ಆಗಿರ ಬೇಕು. ಉದ್ವೇಗದ ಹೊತ್ತಿನಲ್ಲಿ ಇತರರನ್ನು ನೋಯಿಸುವ ಒಂದು ಬಿರುನುಡಿ ನಮ್ಮಿಂದ ಹೊರ ಹೊಮ್ಮಬಹುದು. ಅದರಿಂದ ಪರಿತಾಪ, ಪಶ್ಚಾತ್ತಾಪಪಡದೆ ಇರಬೇಕಾದರೆ ಈ ತಾಳ್ಮೆಯನ್ನು ನಾವು ಅಭ್ಯಸಿಸಬೇಕು.</p>
  <p>ಎಲ್ಲ ಸದ್ಗುಣಗಳೂ ತಾಳ್ಮೆಯಿಂದ ನಮ್ಮ ವಶವರ್ತಿಗಳಾಗುವುವು. ಆದುದರಿಂದಲೇ ತಾಳಿದ ವನು ಬಾಳಿಯಾನು, ತಾಳದವನು ಹಾಳಾದನು!</p>
  <div>ಏಳಿ, ಎದ್ದೇಳಿ !</div>
  <p>ಮನುಷ್ಯನ ಅಂತರಂಗದ ಆಳದಲ್ಲಿ ದಿವ್ಯತೆ ಇದೆ. ಸಚ್ಚಿದಾನಂದದ ಕಿಡಿ ಇದೆ. ದೈವೀ ಶಕ್ತಿಯೇ ಇದೆ. ಈ ದಿವ್ಯತೆಯಲ್ಲಿಡುವ ದೃಢವಿಶ್ವಾಸದಿಂದ ನಮ್ಮ ಪಾಲಿಗೆ ಬಂದೊದಗುವ ಒಂದು ಪ್ರಮುಖ ಗುಣವೇ ಭರವಸೆ–ಎಂದೆಂದೂ ನಿರಾಶಾವಾದಕ್ಕೆಳಸದ ಭಾವನೆ ಮತ್ತು ಭವ್ಯ ಭವಿಷ್ಯದಲ್ಲಿ ನಂಬಿಕೆ. ಯಾವುದೇ ಸಂಕಟಮಯ ಸನ್ನಿವೇಶ ಬಂದೊದಗಿದರೂ ಅದರ ಹಿನ್ನೆಲೆ ಯಲ್ಲಿ ಸಾಮಾನ್ಯ ದೃಷ್ಟಿಗೆ ನಿಲುಕದ ಒಂದು ನಿಯಮ ಕೆಲಸ ಮಾಡುತ್ತಿದೆ ಎಂಬ ನಂಬಿಕೆಯೇ ಈ ಭರವಸೆಗೆ ಪೋಷಕ ಶಕ್ತಿ. ಈ ನಿಯಮವು ನನ್ನ ಅಭ್ಯುದಯದ ರಹಸ್ಯ ಸೂತ್ರ ನನ್ನ ಕೈಯಲ್ಲೇ ಇದೆ ಎಂಬುದನ್ನು ತಡವಾಗಿಯಾದರೂ ತಿಳಿಸಿಕೊಡುತ್ತದೆ. ರಾಬರ್ಟ್ ಬ್ರೌನಿಂಗ್ ಕವಿಯ ‘ಮುಪ್ಪೇರು ನನ್ನೊಡನೆ ಮುಂದಿರ್ಪುದುಚ್ಚ ದಶೆ’ ಎಂಬ ಉಕ್ತಿಯಂತೆ, ಗೆಲವಿನ ಹಾದಿಯಲ್ಲಿ ಆಗ ಸೋಲು ಒಂದು ಸೋಪಾನವೇ ಆಗುತ್ತದೆ. ಚಕ್ರದ ಉರುಳಾಟದಲ್ಲಿ ಕೆಳಮುಖವಾಗಿದ್ದ ಭಾಗ ಮೇಲೇರಲೇಬೇಕು. ರಾತ್ರಿ ಕಳೆದು ತಿರುಗಿ ನೇಸರು ಉದಿಸಲೇಬೇಕು. ನೋವು, ಸಂಕಟ, ದುಃಖ–ಇವು ನಮ್ಮ ಬದುಕಿಗೆ ಬೇಕಾದ ತರಬೇತಿ ಮತ್ತು ಶಿಕ್ಷಣಗಳನ್ನು ನೀಡಿ ಹೊರಟು ಹೋಗುತ್ತವೆ. ಅವು ಸ್ಥಾಯಿಯಲ್ಲ. ಬದುಕನ್ನು ಆಂಶಿಕ ದೃಷ್ಟಿಯಿಂದ ನೋಡಿದಾಗ ಈ ಮಾತು ಸರಿ ಎನಿಸದಿದ್ದರೂ ಪೂರ್ಣದೃಷ್ಟಿಯಿಂದ ನೋಡಿದಾಗ ನಿಜ ಎಂಬುದು ಸ್ಪಷ್ಟವಾಗುವುದು. ಇಷ್ಟೇ ಅಲ್ಲ, ನಮಗೆ ನಿಕಟವಾಗಿರುವ ಮತ್ತು ಸರ್ವತ್ರ ಸರ್ವವ್ಯಾಪಿಯಾಗಿರುವ ಆ ದಿವ್ಯ ವಿಶ್ವ ನಿಯಾಮಕ ಶಕ್ತಿ ನಮ್ಮನ್ನು ಪೀಡಿಸುವುದಕ್ಕಾಗಿ ಇಲ್ಲ; ನಮ್ಮನ್ನು ಉದ್ಧಾರದ ಹಾದಿಯಲ್ಲಿ ನಡೆಸುವುದಕ್ಕಾಗಿ ಇದೆ. ನಮ್ಮ ಮನಸ್ಸಿನ ನೇರಕ್ಕೆ ಸರಿಯಾಗಿ ಎಲ್ಲವೂ ನಡೆಯಬೇಕೆಂದು ಬಯ ಸದೆ ಕಷ್ಟಕಾಲದಲ್ಲೂ ಆ ಶಕ್ತಿಯ ಮೊರೆ ಹೋಗಿ, ಮುನ್ನಡೆಯ ನಮ್ಮ ಪ್ರಯತ್ನವನ್ನು ಬಿಡದಿ ದ್ದರೆ ಉದ್ಧಾರ ಖಂಡಿತ.</p>
  <p>ಧೀರರ ದಾರಿಯಲ್ಲಿ ಪ್ರಕೃತಿಯು ಅತ್ಯಂತ ಭೀಷಣ ತಡೆಗಳನ್ನಿಟ್ಟರೂ ಅವುಗಳನ್ನು ಅವರು ಕೆಚ್ಚೆದೆಯ ಸಾಮರ್ಥ್ಯದಿಂದ, ನಿರಂತರ ಪರಿಶ್ರಮದಿಂದ, ಅಪಾರ ಆತ್ಮವಿಶ್ವಾಸದಿಂದ, ಅನಂತ ತಾಳ್ಮೆಯಿಂದ ಎದುರಿಸಿ, ಶ್ರೇಯಸ್ಸಿನ ಶಿಖರವನ್ನೇರಿದುದನ್ನು ನಾವು ಕಾಣುತ್ತೇವೆ.</p>
  <p>‘ಓ ದೇವರೆ! ಪ್ರಯತ್ನದ ಬೆಲೆಯನ್ನು ತೆತ್ತಾಗ ನೀನು ಪ್ರತಿಯೊಂದನ್ನೂ ಅನುಗ್ರಹಿಸುತ್ತಿ’* ಎಂದ ಲೀಯೋನಾರ್ಡೋ ಡಾ ವಿಂಚಿಯ ಮಾತು ಅಕ್ಷರಶಃ ಸತ್ಯ.</p>
  <div>ಅಧ್ಯಾಯ ಎರಡು</div>
  <div>ನಿಮ್ಮಲ್ಲಿದೆ ಅಪಾರ ಶಕ್ತಿ !</div>
  <div>ಮನುಷ್ಯನಾಗಿ ವಿಜೃಂಭಿಸುವ ಆತ್ಮದ ಪರಮ ಮಹಿಮೆಯ ಯಥಾವತ್ ಗುಣಗಾನ ಮಾಡಲು ವಿಜ್ಞಾನದ, ಧರ್ಮದ ಅಥವಾ ಇನ್ನಿತರ ಯಾವುದೇ ಗ್ರಂಥಗಳಿಗೆ ಈ ತನಕ ಸಾಧ್ಯ ವಾಗಿಲ್ಲ. ಭೂಮಿಯ ಮೇಲೆ ಇದ್ದ, ಇರುವ ಹಾಗೂ ಇರಬಲ್ಲ ಸರ್ವಶಕ್ತ, ಸರ್ವ ವೈಭವೋ ಪೇತ ದೇವರೆಂದರೆ ಮನುಷ್ಯ ಮಾತ್ರನೇ.</div>
  <div>–ಸ್ವಾಮಿ ವಿವೇಕಾನಂದ</div>
  <div>ನಮ್ಮ ಶಕ್ತಿಸಾಮರ್ಥ್ಯದ ನೆಲೆಯಾಗಿ, ಪರಿಪೂರ್ಣತೆಯ ಗಣಿಯಾಗಿರುವ ಸಂಪತ್ತೆಷ್ಟೋ ಮನದಂತರಾಳದಲ್ಲಿ ಇಂದಿಗೂ ಶೋಧಿಸಲ್ಪಡದೆ ಜಡವಾಗಿಯೇ ಬಿದ್ದಿದೆ.</div>
  <div>–ಡಾ. ಅಲೆಕ್ಸಿಸ್ ಕೆರೆಲ್​</div>
  <div>ಗೌರವಾದರಗಳಿಂದ ಮೆರೆದಾಡಿ, ಅಹಂಕಾರ ಮಮಕಾರಗಳಿಂದ ಹಾರಾಡಿ, ತನ್ನ ಬಗ್ಗೆ ಯಥಾವತ್ತಾಗಿ ಏನನ್ನೂ ತಿಳಿಯದೆ ಸಾವನ್ನಪ್ಪಿ ಈ ಲೋಕವನ್ನೇ ತ್ಯಜಿಸುವ ಮನುಷ್ಯನ ಸ್ಥಿತಿ ಅದೆಷ್ಟು ಶೋಚನೀಯ ಅಲ್ಲವೆ?</div>
  <div>–ಅಜ್ಞಾತ</div>
  <div>ಬಂದೊದಗುವ ಎಂಥ ಜಟಿಲ ಸನ್ನಿವೇಶವನ್ನೂ ಅಪಾರ ಎದೆಗಾರಿಕೆಯಿಂದ ಮೆಟ್ಟಿ ನಿಂತೆ ಎಂದಾದರೆ, ಭವಿಷ್ಯದಲ್ಲಿ ಯಾವುದೇ ದುರ್ಗಮ ಪರಿಸ್ಥಿತಿಯನ್ನೂ ನೀನು ಯಶಸ್ವಿಯಾಗಿ ಖಂಡಿತವಾಗಿಯೂ ಎದುರಿಸಬಲ್ಲೆ.</div>
  <div>–ವಿಲಿಯಂ ಜೇಮ್ಸ್​</div>
  <div>
    <span class="en">No books, no scriputres, no Science can even imagine the glory of the self that appears as man, the most glorious God that ever was, the only God that ever existed.</span>
  </div>
  <div>
    <span class="en">–Swami Vivekananda</span>
  </div>
  <div>
    <span class="en">Our deepest source of power and perfection has been left miserably undeveloped.</span>
  </div>
  <div>
    <span class="en">–Dr. Alexis Carrel</span>
  </div>
  <div>
    <span class="en">How wretched is the man, with honours crowned, who having not the one thing needful found, dies known to all but himself unknown.</span>
  </div>
  <div>
    <span class="en">				–Anon</span>
  </div>
  <div>
    <span class="en">Infinite power of the Spirit brought to bear upon matter evolves material development, made to act upon thought evolves intellectuality, made to act upon itself makes of man a God.</span>
  </div>
  <div>
    <span class="en">				–Swami Vivekananda</span>
  </div>
  <div>
    <span class="en">Acceptance of what has happened is the first step to overcome the consequences of any misfortune.</span>
  </div>
  <div>
    <span class="en">–William James</span>
  </div>
  <div>
    <span class="en">Doing is very good, but that comes from thinking. Fill the brain therefore with high thoughts, highest ideals, place them day and night before you and out of that will come great work.</span>
  </div>
  <div>
    <span class="en">–Swami Vivekananda</span>
  </div>
  <div>ಕಣಕಣದಲ್ಲೂ ಶಕ್ತಿಸಾಗರ</div>
  <p>ಯಾವುದೇ ಒಂದು ವಸ್ತುವಿನ ಒಂದು ಗ್ರಾಮಿನಷ್ಟು ತುಣುಕನ್ನು ತೆಗೆದುಕೊಂಡು ಶಕ್ತಿಯಾಗಿ ಪರಿವರ್ತಿಸಿದರೆ ಆ ಶಕ್ತಿಯ ಪರಿಮಾಣ ಎಷ್ಟು ಗೊತ್ತೇ?</p>
  <p>ಮೂರು ಕೋಟಿ ಮುವ್ವತ್ತು ಲಕ್ಷ ಕುದುರೆಗಳು ಒಟ್ಟಿಗೆ ಒಂದು ಗಂಟೆ ಕಾಲ ಮಾಡುವ ಕೆಲಸಕ್ಕೆ ಸಮವಾಗುವಷ್ಟು ಅಗಾಧ!</p>
  <p>ನಮ್ಮ ಇಂದ್ರಿಯಗಳಿಗೆ ಗೋಚರವಾಗುವ ಒಂದು ತುಣುಕು ವಸ್ತುವಿನಲ್ಲಿ ಅಡಗಿರುವ ಅಗೋಚರ ಶಕ್ತಿ ಹೋಲಿಕೆಗೇ ಸಿಗದಷ್ಟು ಮಹತ್ತರವಾಗಿದೆ ಎಂಬುದನ್ನು ಮಹಾವಿಜ್ಞಾನಿ ಆಲ್ಬರ್ಟ್ ಐನ್​ಸ್ಟೀನ್ ಸೂತ್ರವೊಂದರ ಮೂಲಕ ಶ್ರುತಪಡಿಸಿದರು. ಆ ಸೂತ್ರ ಇಂತಿದೆ:</p>
  <p>
    <span class="en">E = mc2</span>
  </p>
  <p>ಯಾವುದೇ ದ್ರವ್ಯರಾಶಿಯಲ್ಲಿ ಅಡಗಿರುವ ಶಕ್ತಿಯ ಮೊತ್ತವನ್ನು ಸೂಚಿಸುವ ಸೂತ್ರ ಇದು. ಇದರಲ್ಲಿ <span class="en">c</span>ಯು ಬೆಳಕಿನ ವೇಗವನ್ನು ಸೂಚಿಸಿದರೆ, <span class="en">E</span>ಯು <span class="en">m</span> ದ್ರವ್ಯರಾಶಿಯಲ್ಲಿರುವ ಶಕ್ತಿಯನ್ನು ಸೂಚಿಸುತ್ತದೆ.</p>
  <p>ಈ ಸೂತ್ರ ವಸ್ತುವಿನ ನೈಜ ಸ್ವರೂಪದ ಬಗೆಗೆ ಒಂದು ನಿಶ್ಚಿತ ಜ್ಞಾನವನ್ನೂ, ವಸ್ತುಪ್ರಪಂಚದ ಏಕತೆಯನ್ನೂ ಸೂಚಿಸುತ್ತದೆ. ವಸ್ತುವನ್ನು ಶಕ್ತಿಯಾಗಿಯೂ, ಶಕ್ತಿಯನ್ನು ವಸ್ತುವಾಗಿಯೂ ಪರಿ ವರ್ತಿಸಬಹುದೆಂಬುದನ್ನು ಇಂದು ವಿಜ್ಞಾನಿ ಕಂಡುಕೊಂಡಿದ್ದಾನೆ. ವಸ್ತು ಮತ್ತು ಶಕ್ತಿ ಅವಿನಾಶಿ ಯಾದಂಥವುಗಳು ಎಂಬುದು ಈ ಸೂತ್ರದ ಮೂಲಕ ತಿಳಿಯುವ ಇನ್ನೊಂದು ತಥ್ಯ. ಒಟ್ಟಿನಲ್ಲಿ ಆಧುನಿಕ ಯುಗದ ಒಂದು ಮೂಲಭೂತ ಮಹಾಸಂಶೋಧನೆ ಇದು ಎಂಬ ಬಗೆಗೆ ಎರಡು ಮಾತುಗಳಿಲ್ಲ.</p>
  <p>ನಿಜ, ನಮ್ಮ ಕಣ್ಣಿಗೆ ಕಾಣಿಸುವ ಅಥವಾ ಇಂದ್ರಿಯಗೋಚರವಾದ ಈ ಜಗತ್ತನ್ನು ಕುರಿತ ಅಸಂಖ್ಯ ರಹಸ್ಯಗಳನ್ನು ವಿಜ್ಞಾನಿ ಭೇದಿಸಿದ್ದಾನೆ. ಆದರೆ ಈ ರಹಸ್ಯಭೇದನೆಯ ಅತ್ಯದ್ಭುತ ಯಂತ್ರವಾದ ಮನುಷ್ಯನ ಮನಸ್ಸು, ಬುದ್ಧಿಗಳ ಸ್ವಭಾವ ಮತ್ತು ನೈಜಸ್ವರೂಪಗಳನ್ನು ಕುರಿತ ರಹಸ್ಯವನ್ನು ಭೇದಿಸಿದ್ದಾನೆಯೇ? ಮನುಷ್ಯನ ಮನಸ್ಸಿನ ಶಕ್ತಿಯ ಆಳ, ಅಗಲಗಳನ್ನು ಅರಿತಿ ದ್ದಾನೆಯೇ? ನಾವು ಇಂದು ಕಾಣುವ ಅಸಂಖ್ಯ ವಿಷಯಗಳನ್ನು ಕುರಿತ ಅಪಾರ ಜ್ಞಾನರಾಶಿ ಬಂದುದಾದರೂ ಎಲ್ಲಿಂದ? ಮಾನವನು ನಡೆಯಿಸಿದ ಚಿಂತನ-ಮಂಥನಗಳಿಂದ, ಪ್ರಯೋಗ- ಪರೀಕ್ಷಣಗಳಿಂದ, ವಿಚಾರ-ವಿಮರ್ಶೆಗಳಿಂದ, ಎಂದರೆ ಮನುಷ್ಯನ ಮನಸ್ಸಿನಿಂದಲೇ ತಾನೇ? ಅಂದರೆ ಈ ಮನಸ್ಸಿನ ಮಹಿಮೆ ಅಪಾರ ಅಲ್ಲವೆ?</p>
  <div>ಬಿಂದುವಿನಲ್ಲಿ ಸಿಂಧು !</div>
  <p>ವಿಶ್ವದ ವಿರಾಟ್ ಸ್ವರೂಪದೊಂದಿಗೆ ಮನುಷ್ಯನನ್ನು ಹೋಲಿಸಿದಾಗ ಮನುಷ್ಯ ಒಂದು ಧೂಳಿನ ಕಣವೂ ಅಲ್ಲ, ಸಿಂಧುವಿನಲ್ಲಿ ಅವನೊಂದು ಬಿಂದು ಅಷ್ಟೇ ಎನ್ನುವುದು ಆಕಾಶಕಾಯ ಗಳ ಅಧ್ಯಯನ ಮಾಡಿದಾಗ ತಿಳಿಯುವ ಅಂಶ. ಆದರೆ ಈ ‘ಬಿಂದು’ವಿನಲ್ಲಿರುವ ‘ಸಿಂಧು’ ವನ್ನೂ ವಿಜ್ಞಾನವಿಂದು ಬಯಲು ಮಾಡಿದೆ. ಮನುಷ್ಯಶರೀರದ ರಚನೆ, ಅಂಗಾಂಗಗಳ ಕಾರ್ಯ ವಿಧಾನ, ಪ್ರತಿಯೊಂದು ಜೀವಕೋಶದಲ್ಲಿನ ಸಂಕೀರ್ಣ ಚಟುವಟಿಕೆಯ ವೈಖರಿ–ಇವುಗಳ ನ್ನೆಲ್ಲ ಕಂಡಾಗ ಪರಮಾಶ್ಚರ್ಯವೆನಿಸುತ್ತದೆ. ನಮ್ಮ ರಕ್ತದ ಒಂದು ಬಿಂದುವಿನಲ್ಲಿ <span class="en">5</span>ಮಿಲಿಯ ಕೆಂಪು ರಕ್ತಕಣಗಳೂ, <span class="en">10</span>ಸಾವಿರ ಬಿಳಿ ರಕ್ತಕಣಗಳೂ, <span class="en">5</span>ಲಕ್ಷ ಪ್ಲೇಟ್​ಲೆಟ್​ಗಳೂ ಇವೆ ಎಂದರೆ ಅಚ್ಚರಿ ಎನಿಸದೇ? ಹೌದು, ವಿಶ್ವದ ಅಗಾಧತೆ ಒಂದು ಅದ್ಭುತವಾದರೆ, ಸೂಕ್ಷ್ಮಾತಿಸೂಕ್ಷ್ಮಕಣ ಗಳ ಗಹನತೆ ಇನ್ನೊಂದು ಅದ್ಭುತ! ಆದರೆ ಈ ಎರಡೂ ಅದ್ಭುತಗಳನ್ನು ವೀಕ್ಷಿಸುವ ಮಾನವನ ಮನಸ್ಸು ಪರಮಾದ್ಭುತ ಅಲ್ಲವೆ?</p>
  <p>ಡಾ. ಅಲೆಕ್ಸಿಸ್ ಕೆರೆಲ್ ಹೇಳುವಂತೆ ‘ಗಣಿತದ ಅಮೂರ್ತ ಚಿಂತನೆಯ ಮೂಲಕ ಮಾನವನ ಮನಸ್ಸು ಸೂಕ್ಷ್ಮಾತಿಸೂಕ್ಷ್ಮವಾದ ಇಲೆಕ್ಟ್ರಾನನ್ನೂ, ದೂರದ ಗಗನದಲ್ಲಿ ಮಿನುಗುವ ನಕ್ಷತ್ರ ವನ್ನೂ ತಿಳಿಯಬಲ್ಲದು.’ ‘ವಿಶ್ವವು ತನ್ನ ವಿಸ್ತಾರ ವೈಶಾಲ್ಯಗಳಿಂದ ನನ್ನ ಸ್ಥಾನವನ್ನು ಒಂದು ಸೂಜಿ ಮೊನೆಯಷ್ಟು ಜಾಗಕ್ಕೆ ಪರಿಮಿತಗೊಳಿಸಿದೆಯಾದರೂ, ನನ್ನ ಯೋಚನೆಯ ಮೂಲಕ ಈ ವಿಶ್ವವನ್ನೇ ನಾನು ಅರಿತುಕೊಳ್ಳುತ್ತಿದ್ದೇನೆ’* ಎಂಬುದು ವಿಖ್ಯಾತ ಗಣಿತಜ್ಞ, ಅನುಭಾವಿ ಪಾಸ್ಕಲನ ಮಾತು. ಅವೆಲ್ಲವೂ ಧ್ವನಿಸುವುದು ಮನುಷ್ಯನ ಮನಸ್ಸಿನ ಮಾಹಾತ್ಮ್ಯೆಯನ್ನು.<span class="en"/></p>
  <p>ಒಂದು ವಿಚಾರವಂತೂ ಸತ್ಯ. ಆಕಾಶಕಾಯಗಳ ವೈವಿಧ್ಯವನ್ನೋ ನಕ್ಷತ್ರ ಲೋಕಗಳ ವಿಸ್ತಾರ ವನ್ನೋ ನೋಡಿಕೊಂಡಲ್ಲ. ಬದಲು, ಮನಸ್ಸಿನ ಆಳದಲ್ಲಡಗಿರುವ ಶಕ್ತಿಯ ಪರಿಚಯದಿಂದ, ಅದು ವರ್ತಿಸುವ ವಿಧಾನದ ಅರಿವಿನಿಂದ, ಅದು ಅನುಸರಿಸುವ ನಿಯಮಗಳ ತಿಳಿವಿನಿಂದ, ಮನಸ್ಸಿನ ಮೂಲಭೂತ ಸ್ವರೂಪ ಸ್ವಭಾವಗಳ ಅನುಭೂತಿಯಿಂದ ಮನುಷ್ಯನ ಅಸ್ತಿತ್ವ ಸ್ವರೂಪ ಗಳನ್ನು ನಿರ್ಣಯಿಸುವುದು, ಜೀವನದ ಅರ್ಥ ಉದ್ದೇಶಗಳನ್ನು ಅರಿಯುವುದು.</p>
  <div>ರಹಸ್ಯದ ಕೀಲಿಕೈ</div>
  <p>ಬಯಸಿದ್ದನ್ನು ನೀಡುವ ಅದ್ಭುತ ರಹಸ್ಯ ಶಕ್ತಿಯನ್ನು ಎಲ್ಲಿ ಅಡಗಿಸಿಡುವುದು ಎಂಬ ವಿಚಾರ ವಾಗಿ ದೇವತೆಗಳಲ್ಲಿ ಒಮ್ಮೆ ಚರ್ಚೆ ನಡೆಯಿತು. ಒಬ್ಬನು ಅದನ್ನು ಸಮುದ್ರದ ಆಳದಲ್ಲಿ ಹುದುಗಿ ಸೋಣ ಎಂದನಂತೆ. ಇನ್ನೊಬ್ಬ ಎತ್ತರ ಪರ್ವತದ ಶಿಖರದಲ್ಲಿ ಹೂತಿಡೋಣ ಎಂದ. ಮಗ ದೊಬ್ಬ ಅರಣ್ಯದ ಗುಹೆಯೇ ಅದಕ್ಕೆ ಸರಿಯಾದ ತಾಣ ಎಂದ. ದೇವತೆಗಳಲ್ಲಿ ಪ್ರಮುಖನೂ, ಮಹಾಮೇಧಾವಿಯೂ ಆದವನೊಬ್ಬ ಹೀಗೆಂದ: ‘ಆ ಶಕ್ತಿಯನ್ನು ಮನುಷ್ಯ ಮನಸ್ಸಿನ ಆಳದಲ್ಲೇ ಅಡಗಿಸಿ ಇಡೋಣ, ಅದು ಅಲ್ಲಿರಬಹುದೆಂಬ ಸಂದೇಹವೇ ಅವನಲ್ಲಿ ಉದಿಸದು. ಏಕೆಂದರೆ ಬಾಲ್ಯದಿಂದಲೇ ಅವನ ಮನಸ್ಸು ಹೊರಗಡೆ ಹರಿಯುತ್ತಿರುತ್ತದೆ. ಆ ಅದ್ಭುತ ಶಕ್ತಿ ತನ್ನಲ್ಲಿ ಇರಬಹುದೆಂದು ಅವನು ಯೋಚಿಸದೆ, ಹೊರಜಗತ್ತಿನಲ್ಲೇ ಅದನ್ನು ಅವನು ಹುಡುಕುತ್ತಾನೆ. ಆದುದರಿಂದ ಆತನ ಮನಸ್ಸಿನ ಆಳದ ಪದರಗಳಲ್ಲೇ ಆ ‘ಚಿಂತಾಮಣಿ’ಯನ್ನು ಅಡಗಿಸಿಡೋಣ’ ಎಂದ. ಎಲ್ಲರೂ ಅವನ ಯೋಜನೆಗೆ ತಮ್ಮ ಸಮ್ಮತಿಯನ್ನು ಸೂಚಿಸಿದರು. ಅಂತೆಯೇ ಅಲ್ಲಿ ಆ ಅದ್ಭುತ ರಹಸ್ಯ ಶಕ್ತಿಯನ್ನು ದೇವತೆಗಳು ಬಚ್ಚಿಟ್ಟರಂತೆ!</p>
  <p>‘ಮನುಷ್ಯನ ಆಂತರ್ಯದ ಆಳದಲ್ಲಿ ಅಪಾರ ಶಕ್ತಿ ಇದೆ’– ಕತೆ ಹೇಳುವ ಸತ್ಯ ಇದು. ಅವನಿಗೆ ಯಾವುದು ಬೇಕೆನಿಸಿದರೂ ಅದನ್ನು ಪಡೆಯಬಲ್ಲ, ಅವನ ಪಾಲಿಗೆ ಯಾವುದೂ ಅಸಾಧ್ಯ ವಲ್ಲ. ಆದರೆ ಅಯ್ಯೋ! ತನ್ನಲ್ಲಿ ಅಪಾರ ಶಕ್ತಿ ಇದೆ ಎನ್ನುವ ಸತ್ಯದಲ್ಲಿ ಅವನಿಗೇ ನಂಬಿಕೆ ಇಲ್ಲ. ತನ್ನ ಬಗೆಗೆ ತಾನೇ ಒಂದು ಪರಿಮಿತ ಹಾಗೂ ಸಂಕುಚಿತ ಭಾವನೆಯನ್ನು ಬಲವಾಗಿ ರೂಢಿಸಿ ಕೊಂಡು ಅದರಿಂದ ಬಂಧಿತನಾಗಿದ್ದಾನೆ ಆತ. ಕಣ್ಣಿಗೆ ಕೈಮುಚ್ಚಿಕೊಂಡು ಕತ್ತಲೆ ಎಂದು ಅಳುವಂತಿದೆ ಅವನ ಸ್ಥಿತಿ!</p>
  <p>ಅವನ ಈ ಸ್ಥಿತಿಗೆ ಕಾರಣವಾದರೂ ಏನು? ಅಜ್ಞಾನವೇ ಕಾರಣ. ತುಣುಕು ವಸ್ತುವಿನಲ್ಲಿ ಅಪಾರ ಶಕ್ತಿ ಅಡಗಿದೆ ಎಂಬುದನ್ನು ಐನ್​ಸ್ಟೀನ್ ಹೇಳುವುದಕ್ಕೆ ಮೊದಲು ತಿಳಿಯಲಾಗಲಿಲ್ಲವೇಕೆ? ಇದಕ್ಕೂ ಕಾರಣ ಅಜ್ಞಾನವೇ! ಸಹಸ್ರಾರು ವರ್ಷಗಳಿಂದ ಜನ ಭೂಮಿ ಚಪ್ಪಟೆ ಎಂದೇ ತಿಳಿದಿ ದ್ದರು. ಕಾರಣವೇನು? ತೋರಿಕೆಯನ್ನೇ ಸತ್ಯವೆಂದು ನಂಬಿದುದೇ ಅಲ್ಲವೇ?</p>
  <p>ಜಗತ್ತಿನ ಬೇರೆ ಬೇರೆ ಭಾಗಗಳಲ್ಲಿ ಕಂಗೊಳಿಸಿದ ಮಹಾ ಅನುಭಾವಿಗಳು, ಪುರಾತನ ಭಾರತದ ಪುಷಿಗಳು, ಮನುಷ್ಯನ ನೈಜ ಸ್ವರೂಪದ ಬಗೆಗೆ ತಮ್ಮ ಅಲೌಕಿಕ ಅನುಭವದ ಬಲದಿಂದ ಒಂದು ಅದ್ಭುತ ಸೂತ್ರವನ್ನು ಕಂಡುಕೊಂಡಿದ್ದರು. ಆಧುನಿಕ ವಿಜ್ಞಾನ ಕ್ರಮದಲ್ಲಿ ನಡೆದ ಅಸಂಖ್ಯ ಸಂಶೋಧನೆಗಳು ಆ ಸೂತ್ರವನ್ನು ಪುಷ್ಟೀಕರಿಸುತ್ತವೆ ಎಂಬುದು ನಿಮಗೆ ಈ ಅಧ್ಯಾಯ ವನ್ನು ಓದಿ ಮುಗಿಸುವುದರೊಳಗೆ ನಿಚ್ಚಳವಾಗುವುದು. ಅದನ್ನು ಸರಿಯಾಗಿ ತಿಳಿದುಕೊಳ್ಳುವಂ ತಾದರೆ ವ್ಯಕ್ತಿ ಜೀವನದಲ್ಲೂ, ಸಾಮಾಜಿಕ ಜೀವನದಲ್ಲೂ, ಆಶ್ಚರ್ಯಕರ ಹಾಗೂ ಕ್ರಾಂತಿಕಾರಿ ಬದಲಾವಣೆಗಳನ್ನುಂಟು ಮಾಡಲು ಸಾಧ್ಯ. ನಮ್ಮ ವ್ಯಕ್ತಿತ್ವದ ನಿಗೂಢ ರಹಸ್ಯಗಳನ್ನು ಬಿಡಿಸಿ, ಬದುಕಿನ ಅರ್ಥ ಉದ್ದೇಶಗಳನ್ನು ತಿಳಿಸಿಕೊಡುವ ಸೂತ್ರ ಅದು.</p>
  <div>ಹೊರತನದ ಬಯಲು</div>
  <p>ವಿಜ್ಞಾನದ ಮುನ್ನೂರು ವರ್ಷಗಳ ಅದ್ಭುತ ಪ್ರಗತಿಯ ಕತೆ ಬಾಹ್ಯ ಪ್ರಕೃತಿ ಅಥವಾ ಹೊರ ಜಗತ್ತಿನ ಕುರಿತಾದುದು. ಮನುಷ್ಯನ ಮನಸ್ಸಿನ ರಚನೆ, ಸ್ವರೂಪ ಮತ್ತು ಶಕ್ತಿಗಳನ್ನು ಕುರಿತ ಅನ್ವೇಷಣೆ ಇತ್ತೀಚಿನದು, ಎಂದರೆ ಐವತ್ತು ವರ್ಷಗಳ ಈಚಿನಿಂದ ತೀವ್ರವಾಗಿ ನಡೆದಿರು ವಂಥದು. ಸೂಕ್ಷ್ಮದರ್ಶಕ, ದೂರದರ್ಶಕಗಳ ಮೂಲಕ ನಮ್ಮ ಇಂದ್ರಿಯಗಳಿಗೆ ಗೋಚರ ವಾಗುವ ಹೊರಜಗತ್ತಿನ ಅಸಂಖ್ಯ ಸೂಕ್ಷ್ಮವಿಷಯಗಳನ್ನು ವಿಜ್ಞಾನಿ ಚೆನ್ನಾಗಿ ತಿಳಿದಿರುವುದು ನಿಜ. ಆದರೆ ನಿರಂತರ ಹೊರಮುಖವಾಗಿ ಹರಿಯುವ ಮನಸ್ಸಿನ ಸ್ವಭಾವವೇ ಅಂತರ್ಜ್ಞಾನದಿಂದ ದೊರೆಯಬಹುದಾದ ಇತರ ಆಯಾಮಗಳನ್ನು ನೋಡದಂತೆ ತಡೆ ಮಾಡುತ್ತಿದೆ ಎಂಬುದು ತಡ ವಾಗಿಯಾದರೂ ವಿಜ್ಞಾನಿಗಳಲ್ಲಿ ಅನೇಕರಿಗೆ ತಿಳಿಯುತ್ತಿದೆ.</p>
  <p>ಪ್ರಕೃತಿ ರಹಸ್ಯಗಳನ್ನು ಭೇದಿಸಿ ಅಸಂಖ್ಯ ನೈಸರ್ಗಿಕ ನಿಯಮಗಳನ್ನು ಕಂಡು ಹಿಡಿದು ನಾನಾ ತೆರನಾದ ಸುಖ ಸೌಕರ್ಯಗಳನ್ನು ವಿಜ್ಞಾನಿ ಇಂದು ನಮಗೆ ನೀಡಿದ್ದಾನೆ. ಮಾನವನ ಅನ್ವೇಷಣಾ ಬುದ್ಧಿ ಏರಬಹುದಾದ ಎತ್ತರವನ್ನೂ, ಧೀಮಂತಿಕೆಯ ಪರಾಕಾಷ್ಠೆಯನ್ನೂ ತೋರಿದ್ದಾನೆ ಎನ್ನೋಣ. ಆದರೆ ಪ್ರಾಮಾಣಿಕತೆ, ನ್ಯಾಯಪರತೆ, ಸಹೋದರ ಭಾವ ಮತ್ತು ಪರಸ್ಪರ ಅರಿವು ಸಹಕಾರಗಳಿಂದ ಕೂಡಿದ, ಶಾಂತಿ ಸಹನೆಗಳಿಂದ ತುಂಬಿದ ಸುಂದರ ಜಗತ್ತೊಂದನ್ನು ನಿರ್ಮಿ ಸಲು ಅವನಿಂದ ಸಾಧ್ಯವಿಲ್ಲವೇ? ಏಕೆ ಸಾಧ್ಯವಾಗಿಲ್ಲ?</p>
  <p>ಮನುಷ್ಯರ ಸದ್ಯದ ಸಂಕಟಮಯ ಸನ್ನಿವೇಶದ ಪ್ರತಿಬಿಂಬ ಈ ಕವಿವಾಣಿ–</p>
  <div/>
  <div>	ಜನಕಂಡರೆ ಜನ ಹೆದರಿದೆ<br/>	ಎಲ್ಲೆಲ್ಲಿಯು ಸಂದೇಹ<br/>	ಶಾಂತಿಯ ಪರದೆಯ ಹಿಂಗಡೆ<br/>	ಕ್ರಾಂತಿಯ ರಣಸನ್ನಾಹ<br/>	ನವ ನೀಚತೆ ಮಾರೀಚತೆ ದೇಶಪ್ರೇಮದ ನೆವದಿ<br/>	ದಂಷ್ಟ್ರಾಶ್ರಿತ ರಾಷ್ಟ್ರಂಗಳು ಅಸುಹಿಂಡುತ್ತಿವೆ ಜವದಿ<br/>	ಹೇಳೆನದೋ ಪಶ್ಚಿಮದೆಡೆ<br/>	ರಂಜಿಪ ರಕ್ತಜ್ವಾಲೆ<br/>	ಉನ್ಮಾದದ ರಣಮೋದದ<br/>	ಮದ್ದಿನ ಗುಂಡಿನ ಲೀಲೆ!<br/>	ಧಗಧಗಿಸಿದೆ ರಣರೋಷದ ಕೆಂಗಿಚ್ಚು<span class="en">’<br/>			–</span>ಕುವೆಂಪು, ‘ಶತಮಾನ ಸಂಧ್ಯೆ’</div>
  <div/>
  <p>ಪಂಚಭೂತಗಳನ್ನು ಕೈಬೆರಳೆಣಿಕೆಯಲ್ಲಿ ಕುಣಿಸುವ, ನೆಲಜಲಾಗಸಗಳಲ್ಲಿ ಅದ್ಭುತ ವೇಗ ದಿಂದ ಪಯಣಿಸುವ, ಮನುಷ್ಯಕುಲದ ರೋಗರುಜಿನಗಳು ಪಲಾಯನಸೂತ್ರ ಪಠಿಸುವಂತೆ ಮಾಡುವ ವಿಜ್ಞಾನಿ ‘ಬಾಳಿ ಬದುಕಿ ಬಳಲಿ ಬೀಳಲಿರುವ’ ಜನರ ಹೃದಯದಲ್ಲಿ ಒಂದು ಬಂಧು ತ್ವದ ಭಾವವನ್ನುಂಟು ಮಾಡಲಾರನೇ? ಶಾಂತಿ ಸೌಹಾರ್ದ ಸಜ್ಜನಿಕೆಗಳನ್ನು ಸ್ಥಾಪಿಸಲಾರನೇ? ಪ್ರೀತಿಯ ಅಮೃತರಸವನ್ನು ಸುರಿಸಿ ದ್ವೇಷದ ದಾವಾನಲವನ್ನು ತಣಿಸಲಾರನೇ?</p>
  <p>ಮೇಲಿನ ಪ್ರಶ್ನೆಗೆ ಉತ್ತರ ಹೀಗಿದೆ:</p>
  <p>ಪ್ರಗತಿ ಎನ್ನುವಂಥದು ಎರಡು ಕ್ಷೇತ್ರಗಳಲ್ಲಿ ಆಗಬೇಕಾದುದು. ಅದು ಪ್ರಕೃತಿ ಅಥವಾ ನಿಸರ್ಗದ ಎರಡು ಮುಖಗಳನ್ನು ಕುರಿತಾದುದು–</p>
  <p>ಒಂದು ಬಾಹ್ಯ ಪ್ರಕೃತಿ, ಇನ್ನೊಂದು ಮಾನವನ ಆಂತರಿಕ ಪ್ರಕೃತಿ. ಒಂದು ನಾವು ಕಾಣುವ ಜಗತ್ತನ್ನು ಕುರಿತಾದುದು. ಇನ್ನೊಂದು ಜಗತ್ತನ್ನು ಕಾಣುವ ಮನುಷ್ಯನ ಅಂತರಂಗವನ್ನು ಕುರಿತು ಆದುದು.</p>
  <p>ವಾತಾವರಣ ಅಥವಾ ಪರಿಸರದ ಹಿಡಿತಗಳಿಂದ ಬಿಡಿಸಿಕೊಳ್ಳುವ ಶಕ್ತಿ ಮತ್ತು ಸ್ವಾತಂತ್ರ್ಯ ವೃದ್ಧಿಯಾದರೆ, ವ್ಯಕ್ತಿಯ ಪಾಲಿಗೆ ಪರಿಸರದ ಮೇಲೆ ಹೆಚ್ಚು ನಿಯಂತ್ರಣ ಸಾಧ್ಯವಾದರೆ ವಿಕಾಸ ಎಂದು ನಾವು ಕರೆಯುವ ಬದಲಾವಣೆ ಪ್ರಗತಿಯ ದಿಕ್ಕಿನತ್ತ ಸಾಗಿದೆ ಎನ್ನಬಹುದು. ಈ ದೃಷ್ಟಿ ಯಿಂದ ಬಾಹ್ಯ ಪ್ರಕೃತಿಯನ್ನು ನಿಗ್ರಹಿಸಲು ವಿಜ್ಞಾನದ ಅಸಂಖ್ಯ ಶೋಧನೆಗಳು ನಮಗೆ ಅಪಾರ ಸಹಾಯವನ್ನಿತ್ತಿವೆ. ನಾವು ಬಾಹ್ಯ ವಿಕಾಸ ಅಥವಾ ಪ್ರಗತಿಯತ್ತ ಮುನ್ನಡೆಯುತ್ತಿದ್ದೇವೆ ಎಂದು ಹೇಳಲು ಸಂಶಯ ಪಡಬೇಕಿಲ್ಲ. ಆದರೆ ಆಂತರ್ಯದ ವಿಕಾಸ ಆಗುತ್ತಿದೆಯೇ?</p>
  <div>ಆಂತರ್ಯದ ಆಳದಲ್ಲಿ</div>
  <p>ಮಾನವನ ಎಲ್ಲ ಚಟುವಟಿಕೆಗಳಿಗೆ ಮೂಲವಾದ ಮನಸ್ಸು, ಬುದ್ಧಿ, ಅಹಂ ಮತ್ತು ಆತ್ಮ— ಇವುಗಳಿಗೆ ಸಂಬಂಧಿಸಿದ ಆಂತರಿಕ ವಾತಾವರಣದ ಸ್ಥಿತಿ ಹೇಗಿದೆ? ಆಂತರಿಕ ಪ್ರಕೃತಿಯ ಮಾಲಿನ್ಯ ದೂರವಾಗುತ್ತಿದೆಯೇ? ಎಂದರೆ ಆಂತರಿಕ ನಿಗ್ರಹ ಸಾಧ್ಯವಾಗುತ್ತಿದೆಯೇ? ಆ ನಿಗ್ರಹ ವನ್ನು ಸಾಧಿಸಲು ಅನುಸರಿಸಬೇಕಾದ ನಿಯಮಗಳು ಇವೆಯೇ? ಅವು ಯಾವುವು? ಅಹಂಕಾರ, ಸ್ವಾರ್ಥತೆ, ದುರಾಸೆ, ಸ್ವೈರವೃತ್ತಿಯೇ ಮೊದಲಾದ ಕುಪ್ರಸಿದ್ಧವಾದ ಆರು ತೆರೆಗಳು (ಕಾಮ, ಕ್ರೋಧ, ಲೋಭ, ಮೋಹ, ಮದ, ಮತ್ಸರ) ಅಳತೆ ಮೀರಿ ಏರಿ ಬಂದಾಗ ಹೊರಜಗತ್ತಿನ ಪ್ರಗತಿ ಎಷ್ಟೇ ಆಗಿದ್ದರೂ, ಮಾನವ ಹೃದಯವನ್ನು ಕಬಳಿಸುವ ದುಃಖದೌರಾತ್ಮ್ಯಗಳನ್ನು ಶಮನ ಮಾಡಲು ಸಾಧ್ಯವೇ? ಒಬ್ಬಾತ ಧನಕುಬೇರನ ಪುತ್ರನಾಗಿದ್ದು ಗೃಹ ವಾಹನ ಸೇವಕರು ಪಾನಪೀಠ ಪರಿಕರಗಳೇ ಮೊದಲಾದ ಸಕಲವಿಧ ಸೌಕರ್ಯಗಳನ್ನು ಹೊಂದಿದ್ದರೂ ಮಾನಸಿಕ ಆರೋಗ್ಯ ಚೆನ್ನಾಗಿಲ್ಲವೆಂದಾದರೆ ಅದು ಎಂಥ ಆಭಾಸವಾಗಬಹುದಲ್ಲವೇ? ಹೊರಗಿನ ಯಾವತ್ತೂ ಸುಖ ಸಾಧನಗಳು ಅವನ ಪಾಲಿಗೆ ಅರ್ಥಹೀನವಷ್ಟೆ! ಪ್ರಸಿದ್ಧ ಬೆಲ್ಜಿಯಂ ಲೇಖಕ ನೊಬೆಲ್ ಪ್ರಶಸ್ತಿ ವಿಜೇತ ಮೌರಿಸ್ ಮೆಟರ್​ಲಿಂಕ್ ಒಂದು ಮಾತನ್ನು ತಮ್ಮ <span class="en">The Great Beyond (</span>ದ ಗ್ರೇಟ್ ಬಿಯಾಂಡ್​) ಎನ್ನುವ ಗ್ರಂಥದ ಪೀಠಿಕೆಯಲ್ಲಿ ಹೇಳುತ್ತಾರೆ: ‘ಅತಿ ದೊಡ್ಡ ಇಂಜಿನಿಯರ್, ಗಣಿತಜ್ಞ, ವೈದ್ಯ ಅಥವಾ ಆಕಾಶ ವಿಜ್ಞಾನಿಯೂ ಕೂಡ ಶೋಷಕನೂ, ಮಹಾ ಮೂರ್ಖನೂ ಆಗಬಲ್ಲ ಎಂಬುದನ್ನು ಜನ ಗಮನಿಸುತ್ತಿಲ್ಲ ಅಥವಾ ಮರೆಯುತ್ತಾರೆ.’ ಕೇವಲ ವಿಚಾರ ಸಂಗ್ರಹ ಅಥವಾ ದಕ್ಷತೆ ಮನುಷ್ಯನನ್ನು ಸಜ್ಜನನನ್ನಾಗಿ ಮಾಡುವುದೇ? ವ್ಯಕ್ತಿಯ ಈ ಆಂತರಿಕ ಪರಿಸರ ಮಾಲಿನ್ಯದ ಭೂಮರೂಪವೇ ಜನಾಂಗದ ಪತನಕ್ಕೆ ಕಾರಣವಾಗುತ್ತದೆ ಎಂಬುದನ್ನು ಇತಿಹಾಸಕಾರರು ತಿಳಿಸುತ್ತಾರೆ. ಜಗತ್ತಿನ ಸುಮಾರು ಇಪ್ಪತ್ತೊಂದು ನಾಗರಿಕತೆಗಳಲ್ಲಿ ಹತ್ತೊಂ ಬತ್ತು ನಾಗರಿಕತೆಗಳು ಅವಸಾನ ಹೊಂದಿದುದು ಬಾಹ್ಯ ಆಕ್ರಮಣಗಳಿಂದಲ್ಲ, ಆಂತರಿಕ ನೈತಿಕ ಕುಸಿತದಿಂದ ಎಂದು ಪ್ರಸಿದ್ಧ ಇತಿಹಾಸಕಾರ ಅರ್ನಾಲ್ಡ್ ಟೋಯ್ನಬೀ ಹೇಳಿದ್ದಾರೆ.</p>
  <p>ಬಾಹ್ಯ ಜಗತ್ತಿನ ಸಂಶೋಧನೆಗಳಿಂದಾದ ಪ್ರಗತಿ ಮಾತ್ರದಿಂದ ಮಾನವನ ಅಂತರಂಗದ ಪ್ರಗತಿಯಾಗಿ ಬಿಡುತ್ತದೆ ಎನ್ನುವ ಭರವಸೆ ಇಲ್ಲ. ಅಂತರಂಗದ ಪ್ರಗತಿಯ ನಿಯಮಗಳನ್ನು ತಿಳಿಯಲು ನಮ್ಮ ಆಂತರ್ಯದ ಅಥವಾ ಒಳಗಿನ ನಿಜವಾದ ಸ್ವರೂಪ ಸ್ವಭಾವಗಳನ್ನು ತಿಳಿಯ ಬೇಕು. ಪ್ರತಿಯೊಬ್ಬ ವ್ಯಕ್ತಿಯ ಮನಸ್ಸಿನ ಆಳದಲ್ಲಡಗಿರುವ ಅಮೂಲ್ಯವಾದ ರತ್ನದ ಸ್ಪಷ್ಟ ಪರಿಚಯ ಮಾಡಿಕೊಳ್ಳಬೇಕು. ಎಲ್ಲರ ಬದುಕಿಗೂ ಅನ್ವಯಿಸುವ ಅಭ್ಯುದಯ ಮತ್ತು ಸುಖದ ಸರ್ವಮಾನ್ಯ ಮೂಲ ಸೂತ್ರವನ್ನು ಕಂಡು ಹಿಡಿಯಬೇಕು. ಸತ್ಯದ ಅಸ್ತಿಭಾರದ ಮೇಲೆ ನಿಂತ ಸ್ವನಿರ್ದೇಶನಾ ಸಾಮರ್ಥ್ಯವನ್ನೀಯುವ ಮಾರ್ಗದರ್ಶಕ ಸೂತ್ರಗಳನ್ನು ಕಂಡುಹಿಡಿಯಬೇಕು. ತಿನ್ನುವುದು, ಕುಡಿಯುವುದು, ಕುಣಿಯುವುದು, ಮಕ್ಕಳನ್ನು ಪಡೆಯುವುದು ಮೊದಲಾದ ಇಂದ್ರಿಯ ವ್ಯಾಪಾರಗಳಿಗಿಂತ ಹಿರಿದಾದ ಗುರಿ ಮಾನವನ ಪಾಲಿಗಿದೆಯೇ? ಇದ್ದರೆ ಅದು ಏನು? ಎಂಬುದನ್ನು ಅರಿತುಕೊಳ್ಳಬೇಕು. ಸುಖದುಃಖಗಳ ಮೂಲವೇನು? ಬದುಕಿನಲ್ಲಿ ಅವುಗಳ ನಿಜ ವಾದ ಪಾತ್ರವೇನು? ಜೀವನದ ಅರ್ಥ ಉದ್ದೇಶಗಳೇನು? ಎಂಬುದನ್ನು ಸ್ಪಷ್ಟಪಡಿಸಿಕೊಳ್ಳ ಬೇಕು. ಇದು ಸಾಧ್ಯವಾಗುವವರೆಗೂ ಮನುಷ್ಯನ ಬದುಕಿಗೊಂದು ನೆಲೆ ಬೆಲೆ, ಗೊತ್ತು ಗುರಿ ಇಲ್ಲದಂತೆ ಆಗುತ್ತದೆ.</p>
  <p>‘ಕೇವಲ ಯಂತ್ರಶಾಸ್ತ್ರದ ಪ್ರಗತಿಯಿಂದ, ಅಂದರೆ ಹೊಸತಾದ ಯಂತ್ರಗಳ ಆವಿಷ್ಕಾರ ದಿಂದ, ಮಾನವನ ಜೀವನವು ಉತ್ತಮವಾಗಲಿಲ್ಲ. ಭೌತ, ರಸಾಯನ, ಖಗೋಳಾದಿಶಾಸ್ತ್ರಗಳು ತಮಗೆ ಸಲ್ಲತಕ್ಕುದಕ್ಕಿಂತಲೂ ಹೆಚ್ಚು ಗೌರವವನ್ನು ಮಾನವನಿಂದ ಪಡೆದಿವೆ. ಇದರಿಂದ ಬಹಳ ಹಾನಿಯಾಗಲಿಲ್ಲವಾದರೂ ಈ ಶಾಸ್ತ್ರಗಳ ಪ್ರಮೇಯಗಳನ್ನು ಜೀವನದ ವಿಶ್ಲೇಷಣದ ಬಗ್ಗೆ ಉಪ ಯೋಗಿಸಿಕೊಳ್ಳುವಾಗ ಅವುಗಳು ನಿರರ್ಥಕವೆಂದು ಕಂಡುಬರುವುದರಲ್ಲಿ ಸಂದೇಹವಿಲ್ಲ. ಏತ ಕ್ಕೆಂದರೆ, ಮೇಲಿನ ಶಾಸ್ತ್ರಗಳ ಸಹಾಯದಿಂದ ಮಾನವನು ತನ್ನ ಸುಖ, ಸೌಕರ್ಯ ಮೊದಲಾದುವು</p>
</html>
