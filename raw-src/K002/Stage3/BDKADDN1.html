<?xml version="1.0"?>
<html>
  <div>‘ಅಹಂ’ಗೆ ಆಘಾತ ಬೇಡ</div>
  <p>ಭಾರವಿಯ ಕತೆ ಕೇಳಿದ್ದೀರಾ?</p>
  <p>ಆತ ಸಂಪ್ರದಾಯಸ್ಥ ಮನೆತನದ ಯುವಕ. ವಿದ್ಯಾಭ್ಯಾಸದಲ್ಲಿ ಚುರುಕು. ಕೆಲಸದಲ್ಲಿ ದಕ್ಷನಾಗಿದ್ದ. ಜೊತೆಗೆ ಸಭ್ಯತೆ ಶಿಷ್ಟಾಚಾರಗಳು ಅವನಲ್ಲಿ ಮಿಲಿತವಾಗಿದ್ದವು.</p>
  <p>ಅಂಥ ವ್ಯಕ್ತಿ ತನ್ನ ತಂದೆಯನ್ನು ಕೊಲೆ ಮಾಡಬೇಕೆಂದು ಒಂದು ದಿನ ರಾತ್ರಿ ತಂದೆಯು ಮಲಗಿರುವ ಕೋಣೆಯ ಅಟ್ಟದ ಮೇಲೆ ದೊಡ್ಡ ಕಲ್ಲು ಗುಂಡೊಂದನ್ನು ಹಿಡಿದುಕೊಂಡು ಕಾಯುತ್ತಿದ್ದ. ತಂದೆಯು ಮಲಗಿದೊಡನೆಯೇ ಕಲ್ಲನ್ನು ಹೊತ್ತುಹಾಕಿ ಅವನನ್ನು ಎಂದೆಂದೂ ಏಳದಂತೆ ಮಾಡುವ ಕರಾಳ ಕೃತ್ಯಕ್ಕಾಗಿ ಕಾದಿದ್ದ.</p>
  <p>ಏನಾಗಿತ್ತು ಅವನಿಗೆ? ಹುಚ್ಚು ಹಿಡಿದಿತ್ತೇ?</p>
  <p>ಸಾಮಾನ್ಯ ಅರ್ಥದಲ್ಲಿ ಹಾಗಾಗಿರಲಿಲ್ಲ, ನಿಜ. ಆದರೆ, ಅವನ ಮನಸ್ಸು ಅನುಭವಿಸುತ್ತಿದ್ದ ರೋಷದ ಉದ್ವೇಗ ಹುಚ್ಚಿನ ಮಿತಿಗೆ ಬಂದಿತ್ತು. ಅದಕ್ಕೂ ಮುಂದುವರಿದಿತ್ತು.</p>
  <p>ಕಾರಣ?</p>
  <p>ಭಾರವಿ ಏನೇ ಒಳ್ಳೆಯ ಕೆಲಸ ಮಾಡಲಿ, ಎಷ್ಟೇ ದಕ್ಷತೆಯಿಂದ ದುಡಿಯಲಿ, ಎಂಥದೇ ಪ್ರತಿಭಾನ್ವಿತ ಕೃತಿ ರಚಿಸಲಿ, ಅವನ ತಂದೆಯದು ಒಂದೇ ಪ್ರತಿಕ್ರಿಯೆ–ಟೀಕೆ, ಕಟು ಟೀಕೆ. ಒಂದೇ ಒಂದು ಮೆಚ್ಚುಗೆಯ ಶಬ್ದವೂ ಅವನ ಬಾಯಿಯಿಂದ ಹೊರಡದು. ಭಾರವಿಯ ಅಸಹನೆ ಮೀರಿತು. ತಂದೆಯ ಕಟು ವಿಮರ್ಶೆ ಅವನ ಪ್ರತಿಭೆಯ ತೊರೆಯನ್ನು ಬತ್ತಿಸಿತು. ರೋಷದ ಜ್ವಾಲೆ ಧಗಧಗಿಸಿತು. ಆ ಉನ್ಮಾದದಲ್ಲಿ ಆತ ತಂದೆಯನ್ನು ಕೊಲೆಮಾಡುವಂತಹ ಕರಾಳ ಕೃತ್ಯವನ್ನು ಕೈಗೊಂಡ.</p>
  <p>ಆದರೆ, ತಂದೆ ಮಗ ಇಬ್ಬರೂ ಬದುಕಬೇಕಾಗಿತ್ತು!</p>
  <p>ತಂದೆಯೊಂದಿಗೆ ಮಾತನಾಡುತ್ತಿದ್ದ ತಾಯಿಯ ಸ್ವರ ಅಟ್ಟದ ಮೇಲೆ ಕಲ್ಲುಗುಂಡನ್ನು ಇಟ್ಟುಕೊಂಡು ಕುಳಿತಿದ್ದ ಭಾರವಿಗೆ ಕೇಳಿಸಿತು. ಆಕೆ ಹೇಳುತ್ತಿದ್ದಳು, “ಮಗು ಈಗೀಗ ಬಹಳ ಬೇಸರದಲ್ಲಿರುತ್ತಾನೆ. ಅವನು ಮಾಡಿದ್ದಕ್ಕೆಲ್ಲಾ ನೀವು ಬೈಯುತ್ತೀರೆಂದು ದುಃಖಿತನಾಗಿದ್ದಾನೆ. ನಿಮಗಾದರೂ ಅವನ ಮೇಲೇಕೆ ಅಷ್ಟು ನಿರ್ದಯತೆ?”</p>
  <p>ತಂದೆಯ ಉತ್ತರ ಕೇಳಿಸಿತು: “ನಾನೆಷ್ಟು ಹೃತ್ಪೂರ್ವಕವಾಗಿ ಅವನನ್ನು ಮೆಚ್ಚುತ್ತಿದ್ದೇನೆಂದು ನಿನಗೆ ತಿಳಿದಿಲ್ಲವೇ? ಮಕ್ಕಳನ್ನು ಎದುರಲ್ಲೇ ಹೊಗಳಬಾರದೆಂದು ಪೂರ್ವಿಕರ ಹೇಳಿಕೆ. ಅದ ರಿಂದ ಅವರ ಅಹಂಕಾರ ಹೆಚ್ಚುತ್ತದೆ.”</p>
  <p>ಅಷ್ಟೇ ಸಾಕಾಯಿತು ಭಾರವಿಗೆ. ಕಲ್ಲುಗುಂಡನ್ನು ದೂರವಿಟ್ಟು ಹೊಸ ಜೀವನವನ್ನು ಆರಂಭಿ ಸಿದ. ಕವಿಯಾಗಿ, ರಸಪುಷಿಯಾಗಿ ಕಿರಾತಾರ್ಜುನೀಯದಂಥ ಮೇರು ಕೃತಿಯನ್ನು ರಚಿಸಿ ತುಂಬು ಬಾಳನ್ನು ನಡೆಸಿ ಕೀರ್ತಿಶಾಲಿಯಾದ.</p>
  <p>ಮೆಚ್ಚುಗೆಯ ಒಂದು ಮಾತು–ಅದೂ ಕದ್ದು ಕೇಳಿದ್ದು, ಅವನ ಜೀವನದ ಸಾರ್ಥಕತೆಗೆ ಕಾರಣವಾಯಿತು. ಘೋರಕೃತ್ಯದಿಂದ ತಪ್ಪಿಸಿತು. ಮಾನವನನ್ನಾಗಿ ಮಾಡಿತು. ಮೆಚ್ಚುಗೆಯ ಮಧುರ ಶಬ್ದ ಕೇಳದ ಅವನು ಎಷ್ಟೇ ಮೇಧಾವಿ ಚತುರನಾಗಿದ್ದರೂ ತಂದೆಯನ್ನೇ ಕೊಲೆ ಗೈಯುವ ಕೆಲಸಕ್ಕೆ ಸಿದ್ಧನಾದ.</p>
  <p>ಭಾರವಿಯ ಕತೆಯ ನೀತಿ ಏನು ಎಂಬುದು ಈಗ ನಿಮಗೂ ಅರ್ಥವಾಗುತ್ತಾ ಬಂದಿರ ಬಹುದು. ಅಲ್ಲಿನ ನೀತಿ ಎಲ್ಲರೂ ಅನುಕರಿಸುವಂಥದು ಎನ್ನಬಹುದು. ಮನುಷ್ಯ-ಮನುಷ್ಯ ರೊಳಗೆ ಎಲ್ಲೆಲ್ಲಿ ಸಂಬಂಧ ಸಂಭವವೋ ಅಲ್ಲೆಲ್ಲ ಭಾರವಿಯ ಕತೆಯ ನೀತಿ ಪ್ರತ್ಯಕ್ಷವಾಗು ತ್ತದೆ. ಆ ಸಂಬಂಧ ಇಬ್ಬರು ಸ್ನೇಹಿತರದ್ದಿರಲಿ, ಗಂಡ-ಹೆಂಡಿರಲ್ಲಿರಲಿ, ಪ್ರೇಮಿಗಳಲ್ಲಿರಲಿ, ಮಾಲೀಕ-ನೌಕರರೊಳಗಿರಲಿ, ಅಧ್ಯಾಪಕ-ವಿದ್ಯಾರ್ಥಿಗಳಲ್ಲಿರಲಿ, ಭಾಷಣಕಾರ-ಸಭಿಕರಲ್ಲಿರಲಿ, ವ್ಯಾಪಾರಿ-ಗಿರಾಕಿಗಳಲ್ಲಿರಲಿ–ಎಲ್ಲೇ ಆದರೂ ಈ ನೀತಿಯ ಪ್ರಾಮುಖ್ಯ ಅನಿವಾರ್ಯವಾಗು ತ್ತದೆ. ಇನ್ನೊಬ್ಬರ ‘ಅಹಂ’ಗೆ ಆಘಾತ ಮಾಡಬೇಡಿ. ಇನ್ನೊಬ್ಬರನ್ನು ಮೆಚ್ಚಲು ಕಲಿಯಿರಿ. ಅರ್ಥಮಾಡಿಕೊಳ್ಳಲು ಕಲಿಯಿರಿ. ಇದೇ ಮಧುರ ಮಾನವೀಯ ಸಂಬಂಧಕ್ಕೆ ಸೋಪಾನ. ಇದರ ಅಭಾವವೇ ಎಲ್ಲ ವಿಧದ ಅಶಾಂತಿ. ಅತೃಪ್ತಿ, ದ್ವೇಷ ದ್ರೋಹಗಳ ಕಾರಣ” ಎಂದು ಸಾರುತ್ತದೆ ಈ ನೀತಿ.</p>
  <p>“ಓಹ್​! ಇದೆಂಥ ತತ್ವಜ್ಞಾನ! ಎಲ್ಲ ಕೇಳಿ ನೋಡಿ ಆಗಿದೆ” ಎನ್ನುತ್ತೀರಿ ನೀವು. ಈ ಹಿಂದೆ ನೀವು ಕೇಳದ ಒಂದು ಅದ್ಭುತ ತತ್ವವೊಂದನ್ನು ಮೂರೇ ದಿನಗಳಲ್ಲಿ ನಿಮ್ಮ ಸಮಸ್ಯೆಗಳನ್ನು ಪರಿಹರಿಸಿ ನಿಮ್ಮನ್ನು “ಶ್ರೀಮಂತ, ಧೀಮಂತ, ಕಾಂತಿವಂತ, ಕೀರ್ತಿವಂತ”ರಾಗಿ ಮಾಡುವ ಮಾಂತ್ರಿಕ ಕ್ರಮವೊಂದನ್ನು ಇಲ್ಲಿ ಹೇಳಹೊರಟಿಲ್ಲ. ಅಂಥ ಒಂದು ತತ್ವವನ್ನು ಯಾರೂ ಕಂಡು ಹಿಡಿದಿಲ್ಲ. ಅತ್ಯಂತ ಪ್ರಯೋಜನಕಾರಿಯಾದ ಗಾಳಿ-ನೀರು ಇವು ಪ್ರಕೃತಿಯಲ್ಲಿ ಬೇಕಷ್ಟು (ಬೆಲೆ ಕೊಡದೆ) ಸಿಗುವಂತೆ ನಮ್ಮ ಬದುಕು ಹಸನಾಗಲು ಅತ್ಯಂತ ಅವಶ್ಯವಾದ ಹಾಗೂ ಪ್ರಯೋಜನ ಕಾರಿಯಾದ ತತ್ವಗಳು ಸರಳವಾಗಿವೆ. ಯಥೇಷ್ಟವಾಗಿ ಸಿಗುತ್ತವೆ. ಪ್ರಪಂಚದ ಎಲ್ಲ ಧಾರ್ಮಿಕ ಮುಖಂಡರೂ ಮನಃಶಾಸ್ತ್ರಜ್ಞರೂ ವಿಜ್ಞಾನಿಗಳೂ ಅವನ್ನು ಪದೇ ಪದೇ ಜನತೆಗೆ ನೀಡುತ್ತಿದ್ದಾರೆ. ಆದರೆ, ನಾವು ಅದನ್ನು ಉಪಯೋಗಿಸುತ್ತಿದ್ದೇವೆಯೇ? ಎಂಬುದು ಮುಖ್ಯ ಪ್ರಶ್ನೆ.</p>
  <p>ಒಂದು ಸವಿನುಡಿಯಲ್ಲಿ ವಿಶ್ವವನ್ನು ಬೊಮ್ಮಗಿಹ ಶಕ್ತಿ ಇದೆ. ಬಿರುನುಡಿಯ ಬಸಿರಿನಲಿ ಘೋರಾಂಧಕಾರವಿದೆ.್ಣಋಸ್ಖಿಚಿ¯೧್ಣಋಸ್ಬಋ¯</p>
  <div/>
  <div>	ಮೃದು ವಚನವೇ ಸಕಲ ತಪಂಗಳಯ್ಯಾ<br/>	ಮೃದು ವಚನವೇ ಸಕಲ ಜಪಂಗಳಯ್ಯ್ಣಾಋಸ್ಖಿಚಿ¯೨್ಣಋಸ್ಬಋ¯</div>
  <div/>
  <p>ಅಂತರರಾಷ್ಟ್ರೀಯ ಖ್ಯಾತಿಯ ಜನಪ್ರಿಯ ಮುಖಂಡನೆನಿಸಿಕೊಂಡ ಬೆಂಜಮಿನ್ ಫ್ರಾಂಕ್ಲಿನ್ ಅವನ ಅದ್ಭುತ ಯಶಸ್ಸಿನ ರಹಸ್ಯವೇನೆಂದು ಪ್ರಶ್ನಿಸಿದಾಗ ಆತ ಹೇಳಿದನಂತೆ: “ಯಾರ ಕುರಿತಾ ಗಿಯೂ ನಾನು ಕೆಟ್ಟ ಶಬ್ದಗಳನ್ನಾಡುವುದಿಲ್ಲ.”</p>
  <div>ಏಕೆ ಮೆಚ್ಚುತ್ತಿಲ್ಲ?</div>
  <p>ಜನರು ಅವನನ್ನು ಮೆಚ್ಚುತ್ತಿಲ್ಲ, ಅವನಿಂದ ದೂರ ಸರಿಯುತ್ತಾರೆ. ಕಾರಣವೇನು?</p>
  <p>೧. ಅವನು ನಂಬಿಕೆಗೆ ಅರ್ಹನಾದ ವ್ಯಕ್ತಿಯಲ್ಲ. ಕಾಗದ ಬರೆದರೆ ಸರಿಯಾಗಿ ಉತ್ತರಿಸುವ ಅಭ್ಯಾಸ ಅವನಿಗಿಲ್ಲ. ಓದಲು ಕೊಂಡುಕೊಂಡ ಪುಸ್ತಕವನ್ನು ಸಮಯಕ್ಕೆ ಸರಿಯಾಗಿ ಅವನು ಹಿಂದಿರುಗಿಸುವುದಿಲ್ಲ. ಬಸ್ ಸ್ಟೇಷನ್​ನಲ್ಲಿ ಆರು ಗಂಟೆಗೆ ಸಿಗುತ್ತೇನೆಂದು ಮಾತು ಕೊಟ್ಟರೂ ಎಂಟು ಗಂಟೆಯಾದರೂ ಅಲ್ಲಿಗೆ ಬರುವುದಿಲ್ಲ. ಸಣ್ಣಪುಟ್ಟ ಕೆಲಸಗಳಲ್ಲಿ ಸ್ವಲ್ಪ ಸಹಾಯ ಮಾಡುತ್ತೀಯಾ ಎಂದರೆ ‘ಸಮಯವಿಲ್ಲ’ ಎನ್ನುತ್ತಾನೆ. ಕೆಲಸ ಮಾಡಲು ಬಂದರೆ ಗಂಟು ಅಪಹರಿಸಿದವರಂತೆ ಮುಖ ಬೀಗಿಸಿಕೊಳ್ಳುತ್ತಾನೆ.</p>
  <p>೨. ಅವನು ವಾದಪ್ರಿಯ. ಇತರರ ಪ್ರತಿಯೊಂದು ಮಾತಿಗೂ ವಿರೋಧ ಹೇಳುತ್ತಾನೆ. ಮುಖಕ್ಕೆ ಹೊಡೆದಂತೆ ಬಿರುಸಾಗಿ ಮಾತನಾಡುತ್ತಾನೆ. ಇತರರ ಮಾತಿನ ಅಭಿಪ್ರಾಯದ ಕಡೆಗೆ ಗಮನವೀಯದೆ ಸಣ್ಣಪುಟ್ಟ ದೋಷಗಳನ್ನು ಎತ್ತಿ ಹೇಳುತ್ತಾನೆ. ಅವನಿಗೆ ಸತ್ಯಸ್ಥಿತಿಯನ್ನು ತಿಳಿಯುವ ಕುತೂಹಲವಿಲ್ಲ. ಬುದ್ಧಿವಂತಿಕೆ ಪ್ರದರ್ಶನ ಮಾಡುವ ಹವ್ಯಾಸ ಅವನಿಗಿದೆ.</p>
  <p>೩. ಅವನು ಯಾವಾಗಲೂ ತನ್ನ ವಿಚಾರ ಮಾತ್ರ ಮಾತನಾಡುತ್ತಿರುತ್ತಾನೆ. ತನ್ನ ಸುಖದುಃಖ ಗಳನ್ನೇ ಹೇಳುತ್ತಿರುತ್ತಾನೆ. ‘ಆಫೀಸಿಗೆ ಹೊತ್ತಾಗಿದೆ, ಹೋಗುತ್ತೇನೆ’ ಎಂದು ಹೇಳಿದರೂ ಅವರನ್ನು ನಿಲ್ಲಿಸಿಕೊಂಡು ಮಾತನಾಡುತ್ತಾನೆ. ನಮ್ಮ ಕುರಿತು ನಮಗೆ ಅತ್ಯಂತ ಹೆಚ್ಚಿನ ಅಭಿರುಚಿ ಇರುವುದಾದರೂ ಇತರರಿಗೆ ನಾವೂ ಅಭಿರುಚಿಯ ವಿಷಯವಾಗಿರುವುದಿಲ್ಲ ಎಂಬುದನ್ನು ಆತ ಮರೆತಿದ್ದಾನೆ. ಇತರರ ಸುಖದುಃಖಗಳಲ್ಲಿ ಸಹಾನುಭೂತಿ ತೋರಿಸುವುದಿರಲಿ; ಅದನ್ನು ಕೇಳುವ ತಾಳ್ಮೆಯೇ ಅವನಿಗಿಲ್ಲ. ನೆರೆಯ ಕೋಣೆಯಲ್ಲಿ ಅವರು ಜ್ವರದಿಂದ ಮಲಗಿದ್ದರೂ ಅವನು ‘ಧಡಾರ್​’ ಎಂದು ಬಾಗಿಲು ಎಳೆದುಕೊಳ್ಳುತ್ತಾನೆ. ಸಮೀಪದಲ್ಲಿ ಪರೀಕ್ಷೆಗಾಗಿ ವಿದ್ಯಾರ್ಥಿ ಓದುತ್ತಿದ್ದರೆ ಅವನು ಅಪಸ್ವರದಲ್ಲಿ ಸಿನೆಮಾ ಹಾಡುಗಳನ್ನು ಕಿರುಚುತ್ತಿರುತ್ತಾನೆ.</p>
  <p>೪. ಇತರರ ದೋಷಗಳನ್ನು ವರ್ಣನೆ ಮಾಡುವಾಗ ಅವನು ದಶಮುಖನಾಗುತ್ತಾನೆ. ಇತರ ರನ್ನು ಹಿಂದಿನಿಂದ ಹೀನಾಯವಾಗಿ ಟೀಕಿಸುವುದೆಂದರೆ ಆತನಿಗೆ ಜೇನು ಸವಿದಂತೆ. ಕೊಂಕುನುಡಿ, ವ್ಯಂಗ್ಯೋಕ್ತಿಗಳ ಒಂದು ಸಂಗ್ರಹ, ಆತ ನಾಲ್ಕು ಜನ ಮಧ್ಯದಲ್ಲೇ ವ್ಯಕ್ತಿಯ ಇದಿರೇನೇ ಅವನ ದೌರ್ಬಲ್ಯಗಳನ್ನು ಹಾಸ್ಯದ ನೆಪದಲ್ಲಿ ಗಾಳಿಗೆ ಹಿಡಿಯುವುದೆಂದರೆ ಅವನಿಗೆ ಮೋಜೆನಿಸುತ್ತದೆ.</p>
  <p>೫. ನಾಲ್ಕು ಮಂದಿಯೊಡನೆ ಬೆರೆಯುವಾಗ ಆತ ಇತರರ ಅಸ್ತಿತ್ವಕ್ಕೆ ಬೆಲೆ ಕೊಡುವುದಿಲ್ಲ. ತಾನೊಬ್ಬನೇ ಕೆಲಸಗಾರ, ಇತರರೆಲ್ಲ ನಿದ್ರೆ ಹೊಡೆಯುವ ಸೋಮಾರಿಗಳು ಎಂದು ತೋರಿಸಿ ಕೊಳ್ಳುತ್ತಾನೆ. ಗಟ್ಟಿಯಾಗಿ ಕೂಗಾಡುತ್ತಾ ಗೊಂದಲವೆಬ್ಬಿಸಿ ಸಣ್ಣ ಕೆಲಸವೊಂದನ್ನು ಮಾಡುತ್ತಿ ದ್ದರೂ ಪರ್ವತ ಉರುಳಿಸುವವರಂತೆ ನಟಿಸುತ್ತಾನೆ.</p>
  <p>೬. ಇತರರ ಎಲ್ಲ ವಿಚಾರ ಅವನಿಗೆ ಬೇಕು. ಅವರು ಏನು ಮಾಡುತ್ತಾರೆ?ಎಲ್ಲಿಗೆ ಹೋಗು ತ್ತಾರೆ? ಅವರ ದುರಭ್ಯಾಸಗಳೇನು? ಇತ್ಯಾದಿ.</p>
  <p>೭. ತನಗೆ ಗೊತ್ತಿಲ್ಲದ ವಿಚಾರದಲ್ಲಿ ಬಾಯಿ ಹಾಕುವ ಅಭ್ಯಾಸ ಅವನಿಗಿದೆ. ‘ನನಗೆ ಆ ವಿಚಾರ ತಿಳಿಯದು’ ಎಂದು ಅವನು ಹೇಳಲಾರ.</p>
  <p>೮. ಹತ್ತು ಜನರ ಹಕ್ಕು ಬಾಧ್ಯತೆಗಳನ್ನು ಗಮನಿಸದೆ ‘ಎಲ್ಲದರಲ್ಲೂ ನಾನು ಮುಂದೆ’ ಎನ್ನುವ ಪ್ರವೃತ್ತಿ ಅವನಿಗೆ ಇದೆ.</p>
  <p>೯. ಅವನಿಗೆ ಯಾವ ಆದರ್ಶವೂ ಇಲ್ಲ, ವೈಶಿಷ್ಟ್ಯವೂ ಇಲ್ಲ. ಅವನು ಪ್ರಾಮಾಣಿಕನಲ್ಲ.</p>
  <p>ಈ ಮನುಷ್ಯ ಎಲ್ಲೆಲ್ಲೂ ಇದ್ದಾನೆ. ಎಲ್ಲರಲ್ಲೂ ಯಾವುದಾದರೊಂದು ಪ್ರಮಾಣದಲ್ಲಿ ಆವಾಹಿತನಾಗಿದ್ದಾನೆ. ಈ ಕುರಿತು ನಮ್ಮಲ್ಲೇ ಹುಡುಕಾಟ ನಡೆಸಿ ಅವನ ಪ್ರಭಾವ ಕಡಿಮೆ ಮಾಡಿಕೊಳ್ಳುವ ಅಭ್ಯಾಸ ನಮ್ಮ ದುರ್ಲಭವಾದ ಬದುಕಿಗೆ ಸ್ವಲ್ಪವಾದರೂ ಸುಖ-ಶಾಂತಿಯ ಸೌಖ್ಯವನ್ನು ತಂದುಕೊಡಬಲ್ಲುದು; ಬದುಕಿಗೆ ಸಾರ್ಥಕತೆಯನ್ನೀಯಬಲ್ಲುದು, ಹಾಗೂ ರಾಷ್ಟ್ರಕ್ಕೆ ಶ್ರೇಯಸ್ಸನ್ನುಂಟು ಮಾಡಬಲ್ಲುದು.</p>
</html>
