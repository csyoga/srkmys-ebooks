<?xml version="1.0"?>
<html>
  <div>ಅಧ್ಯಾಯ ನಾಲ್ಕು</div>
  <div>ಪ್ರೀತಿಯ ಪ್ರಚಂಡ ಪ್ರಭಾವ</div>
  <div>ಜಗತ್ತೇ ಪರಿಶುದ್ಧ ಪ್ರೀತಿಗಾಗಿ ಆತುರದಿಂದ ಹಾತೊರೆಯುತ್ತಿದೆ. ಪ್ರತಿಫಲವನ್ನಪೇಕ್ಷಿಸದೇ ನಾವದನ್ನು ಹಂಚಬೇಕು. ಪ್ರೀತಿಗೆ ಎಂದಿಗೂ ಅಪಜಯವಿಲ್ಲ. ಇಂದೋ, ನಾಳೆಯೋ, ಶತಮಾನಗಳ ನಂತರವೋ ಸತ್ಯಮಾತ್ರವೇ ಜಯಿಸುವುದು. ಪ್ರೀತಿಯು ಜಯವನ್ನು ತಂದೇ ತರುವುದು. ನೀವು ನಿಮ್ಮ ಸಹೋದರರನ್ನು ಪ್ರೀತಿಸುವಿರೇನು? ಪ್ರೀತಿಯ ಸರ್ವಶಕ್ತತೆಯಲ್ಲಿ ನಂಬಿಕೆ ಇಡಿ. ನಿಮ್ಮಲ್ಲಿ ಪರಿಶುದ್ಧ ಪ್ರೀತಿ ಇದೆಯೆಂದಾದರೆ ನೀವೇ ಸರ್ವಶಕ್ತರು.</div>
  <div>					–ಸ್ವಾಮಿ ವಿವೇಕಾನಂದ</div>
  <div>ಸದೃಶವಾದ ಯೋಚನೆಗಳು ತತ್​ಸದೃಶ ಯೋಚನೆಗಳನ್ನೇ ಆಕರ್ಷಿಸಿ, ಅದ್ಭುತ ಪ್ರಭಾವ ಬೀರುತ್ತವೆ. ಅಂತೆಯೇ ಪ್ರೀತಿ ಕೂಡ.</div>
  <div>					–ಸುಭಾಷಿತ</div>
  <div>ಯಥಾರ್ಥ ಪ್ರೀತಿಯು ಪ್ರಚಂಡ ರಚನಾತ್ಮಕ ಚಟುವಟಿಕೆಯಾಗಿ ಪ್ರಕಟವಾಗುತ್ತದೆ, ಪ್ರೀತಿಯು (ಪ್ರೀತಿಸಲ್ಪಡುವ ವ್ಯಕ್ತಿಯ ಬಗ್ಗೆ) ಗಮನ, ಗೌರವ, ಜವಾಬ್ದಾರಿ ಮತ್ತು ಜ್ಞಾನಗಳ ಮೂಲಕ ವ್ಯಕ್ತವಾಗುತ್ತದೆ. ಒಬ್ಬ ವ್ಯಕ್ತಿಯನ್ನು ಪ್ರೀತಿಸುವುದೆಂದರೆ ಅವನ ಬೆಳವಣಿಗೆಯ ಬಗ್ಗೆ, ಸರ್ವತೋಮುಖ ಪ್ರಗತಿಯ ಬಗ್ಗೆ ತಾನು ಜವಾಬ್ದಾರನೆಂಬ ಭಾವನೆಯನ್ನು ತಳೆದು ಆತನನ್ನು ಗಮನವಿತ್ತು ನೋಡಿಕೊಳ್ಳುವುದು ಎಂದು ಸೂಚಿತವಾಗುವುದು.</div>
  <div>					–ಎರಿಕ್ ಫ್ರೋಮ್​</div>
  <div>
    <span class="en">Like attracts like, begets like, like becomes like, So also love.</span>
  </div>
  <div/>
  <div>
    <span class="en">As soon as a person can truly learn to love the disagreeable or restrictive person with whom he is involved, he will be released from the bondage.</span>
  </div>
  <div>
    <span class="en">					–Gina Cerminara</span>
  </div>
  <div/>
  <div>
    <span class="en">The Genuine love is an expression of productiveness and implies care, respect, responsibility and knowledge. It is an active striving for the growth and happiness of the loved persons, rooted in one’s own capacity to love.</span>
  </div>
  <div>
    <span class="en">					–Eric Fromm</span>
  </div>
  <div/>
  <div>
    <span class="en">Love never comes untill there is freedom. There is no true love possible in the slave. . . You may read all books in the Universe but this love is not to be had by the power of speech, not by the highest intellect, not by the study of various sciences. He who desires God will get Love, unto him God gives Himself. Thus love is mutual and reflective and without it we cannot get bliss.</span>
  </div>
  <div>
    <span class="en">					–Swami Vivekananda</span>
  </div>
  <div>ಪ್ರೀತಿ ಮಾಡುವ ಮೋಡಿ</div>
  <p>ಪ್ರೀತಿ ಇದ್ದಲ್ಲಿ ಭೀತಿ ಇರದು! ‘ಪರಿಶುದ್ಧ ಪರಿಪೂರ್ಣ ಪ್ರೀತಿಯು ಭೀತಿಯನ್ನು ದೂರಕ್ಕೆಸೆ ಯುವುದು’ ಎಂಬುದು ಕ್ರಿಸ್ತವಾಣಿ.</p>
  <p>ಪರಿಶುದ್ಧ ನಿಃಸ್ವಾರ್ಥ ಪ್ರೀತಿ ಒಂದು ದೈವೀಶಕ್ತಿ. ಶ್ರದ್ಧೆ, ಭರವಸೆ ಮತ್ತು ಪ್ರೀತಿ ಇವುಗಳಲ್ಲಿ ಪ್ರೀತಿಯೇ ಅತ್ಯಂತ ಮಹಿಮಾನ್ವಿತವಾದುದೆಂದು ಕ್ರಿಸ್ತನ ಶಿಷ್ಯ ಸಂತ ಪಾಲ ಹೇಳಿದ.</p>
  <p>ಮನುಷ್ಯಕುಲವನ್ನೇ ಮೇಲಕ್ಕೆತ್ತಲು ಬೇಕಾಗುವ ಸ್ಫೂರ್ತಿಯನ್ನೂ, ಕ್ರಿಯಾಶಕ್ತಿಯನ್ನೂ ಈ ಪ್ರೀತಿ ನೀಡಬಲ್ಲದು.</p>
  <p>ಆಯುರಾರೋಗ್ಯ ಕಾಂತಿ ಶಾಂತಿಗಳನ್ನು ನೀಡಬಲ್ಲ ಶಕ್ತಿ ಈ ಪ್ರೀತಿಯಲ್ಲಿದೆ. ಎಂಥ ನರಕದ ಆಳದಿಂದಲೂ ವ್ಯಕ್ತಿಯನ್ನು ಎತ್ತಿ ಉದ್ಧರಿಸುವ ಶಕ್ತಿ ಈ ಪರಿಶುದ್ಧ ಪ್ರೀತಿಗಿದೆ ಎಂದರೆ, ಪರಿಶುದ್ಧ ಪ್ರೀತಿಯ ಸಂಸ್ಪರ್ಶದಿಂದ ವ್ಯಕ್ತಿ ಹಾಗೂ ಸಮುದಾಯದ ಸ್ವಭಾವ ಪರಿವರ್ತನೆ ಮಾತ್ರವಲ್ಲ, ಸರ್ವತೋಮುಖ ಅಭ್ಯುದಯ ಸಾಧ್ಯವಾಗುತ್ತದೆ.</p>
  <p>ಮನುಷ್ಯರು ಈ ಪ್ರೀತಿಯ ಸಂಸ್ಪರ್ಶದ ಅಭಾವದಿಂದ ಕೊರಗಿ, ಸೊರಗಿ ಕಂಗೆಟ್ಟು ಹೋಗು ತ್ತಾರೆ.</p>
  <p>ಶೈಶವ, ಬಾಲ್ಯಗಳಲ್ಲಿ ತಂದೆತಾಯಂದಿರ ಪರಿಶುದ್ಧ ಪ್ರೀತಿಯನ್ನು ಕಂಡರಿಯದ ಮಕ್ಕಳು ದುಷ್ಟರೂ, ಭ್ರಷ್ಟರೂ, ಕ್ರೂರಿಗಳೂ ಆಗುತ್ತಾರೆಂದು ತಜ್ಞರು ಹೇಳುತ್ತಾರೆ.</p>
  <p>‘ಶೈಶವದಿಂದಲೇ ಮಕ್ಕಳನ್ನು ಭಯಗ್ರಸ್ತ ವಾತಾವರಣದಲ್ಲಿಡಿ. ಸೇಡಿನ ಮನೋಭಾವ, ಹಿಂಸಾಪ್ರವೃತ್ತಿ, ದುಷ್ಟತನ, ಕ್ರೂರತೆ, ಹೃದಯಹೀನತೆ–ಇವೇ ಮೊದಲಾದ ಗುಣಗಳು ಅವ ರಲ್ಲಿ ಹುಲುಸಾಗಿ ಬೆಳೆಯುತ್ತವೆ. ಮಕ್ಕಳನ್ನು ಶೈಶವದಿಂದಲೇ ಭಯಗ್ರಸ್ತ ವಾತಾವರಣದಲ್ಲಿಡು ವುದೆ ಅವರನ್ನು ಕೊಲೆಗಡುಕರನ್ನಾಗಿ ಮಾಡುವ ನಿಶ್ಚಿತಪಥ’ ಎಂದು ತಜ್ಞನೊಬ್ಬನು ಹೇಳುತ್ತಾನೆ.</p>
  <p>ಮಕ್ಕಳಿಗೆ ಪರಿಶುದ್ಧ ಪ್ರೀತಿಯನ್ನು ತೋರುವುದೆಂದರೆ ಮಕ್ಕಳನ್ನು ಮನಬಂದಂತೆ ಬಿಡುವ ಸಲುಗೆ ಎಂದರ್ಥವಲ್ಲ. ಚಿಕ್ಕವರನ್ನು ತಿದ್ದುವ ವೇಳೆ ಅವರು ತಪ್ಪು ಮಾಡಿದಾಗ ಗದರಿಕೆ ಮತ್ತು ಶಿಕ್ಷೆ, ಒಳಿತನ್ನು ಸಾಧಿಸಿದಾಗ ಪ್ರಶಂಸೆ ಹಾಗೂ ಬಹುಮಾನ ನೀಡುವ ವಿಧಾನ ಸರ್ವಸಮ್ಮತ ಪದ್ಧತಿ ಎಂಬುದು ನಿರ್ವಿವಾದ. ಶಿಕ್ಷೆ ಗದರಿಕೆಗಳು ತಮ್ಮ ಒಳಿತಿಗಾಗಿ ಎಂಬುದು ಮನವರಿಕೆ ಯಾದಾಗ, ಶಿಕ್ಷೆಯನ್ನು ಅಪರಾಧಕ್ಕನುಗುಣವಾಗಿ ನೀಡಿದಾಗ ಮಕ್ಕಳು ಸಾಮಾನ್ಯವಾಗಿ ತಪ್ಪು ತಿಳಿದುಕೊಳ್ಳುವುದಿಲ್ಲ. ತಪ್ಪು ತಿಳಿದುಕೊಂಡರೂ ಶಿಕ್ಷೆ ಅನಿವಾರ್ಯ. ಮದ್ದು ಮಾಡಬೇಕಾದಾಗ ಮುದ್ದು ಮಾಡಿದರೇನು ಪ್ರಯೋಜನ?</p>
  <div>ಸೋತು ಗೆದ್ದವಳು</div>
  <p>ಸುಶಿಕ್ಷಿತ ದಂಪತಿಗಳಿದ್ದರು. ಇಬ್ಬರೂ ಒಂದೇ ಕಾಲೇಜಿನಲ್ಲಿ ಪ್ರಾಧ್ಯಾಪಕರಾಗಿದ್ದರು. ಇಬ್ಬರಲ್ಲೂ ಯಾವಾಗಲೂ ಮತಭೇದ ಪ್ರಕಟವಾಗುತ್ತಿತ್ತು. ವಾದವಾಗುತ್ತ ಒಂದೊಂದು ಸಾರಿ ವಿಕೋಪಕ್ಕೆ ಹೋಗುತ್ತಿತ್ತು. ಕೆಲವು ದಿವಸಗಳ ನಂತರ ಗಂಡನಿಗೆ ಬೇರೆ ಊರಿಗೆ ವರ್ಗವಾಯಿತು. ಇಬ್ಬರೂ ಆ ಊರಿಗೆ ಹೋಗಿ ನೆಲಸಿದರು. ಕೆಲವು ದಿನಗಳು ಸುಮಾರಾಗಿ ಕಳೆದವು. ಒಂದು ದಿನ ಜಗಳ ಪ್ರಾರಂಭವಾಯಿತು. ಗಂಡನ ಸಿಟ್ಟಿನ ಎಲ್ಲೆ ಮೀರಿತು. ಹೆಂಡತಿಯ ಕಪಾಲಕ್ಕೆ ಆತ ಹೊಡೆದೇಬಿಟ್ಟ. ಹೆಂಡತಿಗೆ ಅದನ್ನು ಸಹಿಸಲಾಗಲಿಲ್ಲ. ಅದೇ ರಾತ್ರಿ ಆಕೆಯು ತೌರಿಗೆ ಹೊರಟು ಹೋದಳು.</p>
  <p>ಹೀಗೆಯೇ ಕೆಲವು ದಿನಗಳು ಕಳೆದವು. ಗಂಡನಿಗೆ ಟೈಫಾಯಿಡ್ ಜ್ವರ ಬರುತ್ತಿದೆ ಎಂಬ ಸಮಾಚಾರ ಆಕೆಗೆ ತಿಳಿಯಿತು. ಆಗ ‘ಏನು ಮಾಡುವುದು?’ ಎಂಬ ನಿರ್ಣಯಕ್ಕೆ ಬರಲು ಆಕೆಗೆ ಆಗಲಿಲ್ಲ. ಆಗ ಶ್ರೀಬ್ರಹ್ಮಚೈತನ್ಯ ಮಹಾರಾಜರನ್ನು ಭೇಟಿಯಾದಳು. ಆಗ ಮಹಾರಾಜರು ಹೀಗೆಂದರು: ‘ಎರಡು ಚಕ್ರದ ವಾಹನವಿದೆ ಎಂದು ತಿಳಿಯಿರಿ. ಅದರಲ್ಲಿ ಒಂದು ಚಕ್ರ ಒಂದು ಕಡೆಗೆ, ಇನ್ನೊಂದು ಚಕ್ರ ಇನ್ನೊಂದು ಕಡೆ ಎಳೆದರೆ ಆ ಗಾಡಿಗೆ ದುರ್ದೆಶೆಯುಂಟಾಗುತ್ತದೆ. ಸ್ತ್ರೀ ಮತ್ತು ಪುರುಷ–ಇವರಲ್ಲಿ ಭೇದವಿರುವುದು ಸ್ವಾಭಾವಿಕ. ಆದರೆ ಪ್ರಪಂಚದ ಆಟವನ್ನು ಸರಿ ಯಾಗಿ ಆಡಲು ಈ ಭೇದದ ಆವಶ್ಯಕತೆ ಇದೆ. ಪುರುಷರಲ್ಲಿ ಶೌರ್ಯ ಮತ್ತು ಔದಾರ್ಯ ಮೂರ್ತಿ ವೆತ್ತಂತಿದ್ದರೆ ಸ್ತ್ರೀಯರಲ್ಲಿ ಸಹನಶೀಲತೆ ಮತ್ತು ಅನನ್ಯ ಶರಣಾಗತಿಗಳು ಮೈದಳೆದಿರುತ್ತವೆ. ಸಂಸಾರದಲ್ಲಿ ಸೋಲವುದು ಎಂಬುದು ಸ್ತ್ರೀಯ ಸಹನಶೀಲತೆಗೆ ಪರೀಕ್ಷೆಯಾಗಿರುತ್ತದೆ. ದೇವರು ನಿರ್ಮಾಣ ಮಾಡಿರುವ ಈ ಜಗತ್ತು ಒಂದು ದೊಡ್ಡ ನಾಟಕವೇ ಸರಿ. ಅದರಲ್ಲಿ ಯಾರ ಭಾಗಕ್ಕೆ ಯಾವ ಪಾತ್ರ ಬರುತ್ತದೋ, ಅದನ್ನು ಅವರು ಉತ್ತಮ ರೀತಿಯಲ್ಲಿ ನಡೆಸುವುದೇ ಅವರ ಕರ್ತವ್ಯವಾಗಿರುತ್ತದೆ. ಯಾರಿಗಾದರೂ ಕೀಳುತರದ ಕೆಲಸ ಮಾಡಬೇಕಾಗಿ ಬಂದರೂ, ಅದನ್ನೂ ಅವರು ಉತ್ತಮವಾಗಿ ಮಾಡಬೇಕು. ಆಗ ದೊಡ್ಡ ಕೆಲಸ ಮಾಡಿದಷ್ಟೇ ಇದಕ್ಕೂ ಶ್ರೇಯಸ್ಸು ದೊರೆಯುತ್ತದೆ. ಪುತ್ರರತ್ನ ಹೊಂದಿ, ಮಾತೃಸ್ಥಾನದ ಮರ್ಯಾದೆ ಸಿಕ್ಕುವ ಅಧಿಕಾರ ನಿಮ್ಮದೇ ಆಗಿದೆ. ಅದು ಯಜಮಾನರಿಗೆ ಎಂದಿಗೂ ದೊರೆಯುವುದಿಲ್ಲ. ಆದ್ದರಿಂದ ನಿಮ್ಮ “ಹಕ್ಕು” ಎಂಬ ವಿಷಯವನ್ನು ಮನಸ್ಸಿನಿಂದ ತೆಗೆದುಹಾಕಿಬಿಡಿ. ಇಬ್ಬರೂ ಒಬ್ಬರನ್ನೊಬ್ಬರು ಪ್ರೀತಿ ಯಿಂದ ನೋಡಿಕೊಂಡು ಸುಖವಾಗಿರುವುದರಲ್ಲೇ ಸಮಾಧಾನವಿದೆ.’ ಆಗ ಆಕೆಯು ‘ನಾನು ಏನು ಮಾಡಲಿ?’ ಎಂದಾಗ ಮಹಾರಾಜರು ‘ಈಗ ಹೊರಡುವ ಮೊದಲನೇ ಗಾಡಿಯಲ್ಲಿ ನಿಮ್ಮ ಯಜಮಾನರು ಇರುವಲ್ಲಿಗೆ ಹೋಗಿ. ನಿಮ್ಮಿಬ್ಬರ ಮಧ್ಯೆ ಹಿಂದೆ ಏನೂ ನಡೆದೇ ಇಲ್ಲವೆಂಬ ಭಾವನೆಯಿಂದ ಅವರ ಶುಶ್ರೂಷೆಯನ್ನು ಮಾಡಿ. ಪ್ರತಿದಿನವೂ ಬೆಳಿಗ್ಗೆ ಅವರಿಗೆ ನಮಸ್ಕಾರ ಮಾಡಿ. ಎಲ್ಲಾ ಸರಿ ಹೋಗುತ್ತದೆ’ ಎಂದರು.</p>
  <p>ಅಂತೆಯೇ ಆಕೆಯು ಪತಿಯ ಊರಿಗೆ ತೆರಳಿ, ಮಹಾರಾಜರು ಹೇಳಿದಂತೆ ನಡೆದುಕೊಳ್ಳಲು ಪ್ರಾರಂಭಿಸಿದಳು. ಕೆಲವು ದಿನಗಳಲ್ಲಿ ಪತಿಯ ಜ್ವರ ಇಳಿಯಿತು. ಒಂದು ದಿನ ಬೆಳಿಗ್ಗೆ ಎದ್ದಾಗ ಈಕೆಯು ಪತಿಗೆ ನಮಸ್ಕಾರ ಮಾಡುತ್ತಿದ್ದಳು. ಆಗ ಆತನಿಗೆ ಅಳುವೇ ಬಂದು ಬಿಟ್ಟಿತು. ಆತನೆಂದ ‘ನನ್ನ ದೇಹಸ್ಥಿತಿ ಸರಿಯಾಗುತ್ತಿದೆ, ಆದರೆ ಪಶ್ಚಾತ್ತಾಪ ನನಗೆ ಬಹಳವಾಗಿ ಆಗಿದೆ. ನನ್ನ ಈ ತರದ ನಡತೆಯಿಂದ ಬೇಸರಗೊಳ್ಳದೆ, ನನ್ನನ್ನು ಬಿಡದೆ, ನನಗಾಗಿ ನೀನು ಓಡಿ ಬಂದೆ. ನಿನಗೆ ಯಾರೋ ಮಹಾತ್ಮರ ದರ್ಶನ ಸಿಕ್ಕಿರಬೇಕು. ಇದರಲ್ಲಿ ಸಂದೇಹವಿಲ್ಲ. ಇನ್ನು ಮುಂದೆ ನನ್ನಿಂದ ತಪ್ಪಾಗದಂತೆ ನಡೆದುಕೊಳ್ಳುವೆನೆಂದು ನಾನು ವಚನ ಕೊಡುತ್ತೇನೆ.’ ಕೆಲವು ಕಾಲದ ನಂತರ, ಆ ದಂಪತಿಗಳಿಗೆ ಒಂದು ಗಂಡು ಮಗು ಜನಿಸಿತು. ಆ ಮಗುವಿನೊಂದಿಗೆ ಆ ದಂಪತಿಗಳು ಶ್ರೀ ಮಹಾರಾಜರ ದರ್ಶನ ಪಡೆದು, ಬಾಳಿನ ಗೆಲುವಿನ ದಾರಿ ತೋರಿಸಿದುದಕ್ಕೆ ಕೃತಜ್ಞತೆ ಅರ್ಪಿಸಿದರು.</p>
  <div>ಒಳಗುಟ್ಟೇನು?</div>
  <p>ಸಮಾಜಶಾಸ್ತ್ರದ ಪ್ರಾಧ್ಯಾಪಕರೊಬ್ಬರು ತಮ್ಮ ವಿದ್ಯಾರ್ಥಿಗಳಿಗೆ ಕೊಳಚೆ ಪ್ರದೇಶದ ಎಳೆಯ ರನ್ನು ಕುರಿತು ಅಧ್ಯಯನ ನಡೆಸಲು ಆದೇಶ ನೀಡಿದ್ದರು. ಇದು ನಡೆದುದು ಅಮೇರಿಕದ ಬಾಲ್ಟಿಮೋರ್ ಎಂಬ ಪಟ್ಟಣದಲ್ಲಿ. ವಿದ್ಯಾರ್ಥಿಗಳು ಆ ಪ್ರದೇಶಕ್ಕೆ ಹೋಗಿ, ಸುಮಾರು ಇನ್ನೂರು ಮಂದಿ ಎಳೆಯರನ್ನು ಭೇಟಿ ಮಾಡಿ ಅವರ ಬಗೆಗೆ ಅನೇಕ ಮಾಹಿತಿಗಳನ್ನು ಕಲೆ ಹಾಕಿದರು. ಆ ಮಕ್ಕಳು ವಾಸಿಸುತ್ತಿದ್ದ ವಾತಾವರಣ ಭಯಾನಕವೆನಿಸುವಷ್ಟು ಅಸಹ್ಯವಾಗಿತ್ತು. ಅವರು ಸುಯೋಗ್ಯ ಪ್ರಜೆಗಳಾಗಿ ಬದುಕಲು ಬೇಕಾಗುವ ಯಾವ ನಡತೆಯನ್ನೂ ಅಲ್ಲಿ ಕಲಿಯು ವಂತಿರಲಿಲ್ಲ. ಆ ಮಕ್ಕಳಲ್ಲಿ ಶೇಕಡಾ ತೊಂಬತ್ತು ಮಂದಿಯಾದರೂ ದುಷ್ಟರಾಗಿ ಬೆಳೆದು ಜೈಲು ವಾಸ ಮಾಡುತ್ತಾರೆಂದು ಅಧ್ಯಯನ ತಂಡದ ವಿದ್ಯಾರ್ಥಿಗಳು ಭವಿಷ್ಯ ನುಡಿದಿದ್ದರು.</p>
  <p>ಇಪ್ಪತ್ತೈದು ವರ್ಷಗಳ ಬಳಿಕ ಆ ಪ್ರಾಧ್ಯಾಪಕರೇ ಇನ್ನೊಂದು ಅಧ್ಯಯನ ತಂಡವನ್ನು ಅದೇ ಜಾಗಕ್ಕೆ ಕಳುಹಿಸಿ, ಹಿಂದೆ ತನ್ನ ಹಳೆಯ ವಿದ್ಯಾರ್ಥಿಗಳು ನುಡಿದ ಭವಿಷ್ಯವಾಣಿ ಸತ್ಯವಾಯಿತೇ? ಎಂಬುದನ್ನು ತಿಳಿಯಲು ಕುತೂಹಲಿಗಳಾಗಿದ್ದರು. ಈ ಬಾರಿ ವಿದ್ಯಾರ್ಥಿಗಳು ಹಿಂದೆ ಭೇಟಿ ಮಾಡಿದ್ದ ಇನ್ನೂರಲ್ಲಿ ನೂರತೊಂಬತ್ತು ಮಂದಿಯನ್ನು ಕಂಡು ಮಾತನಾಡಿ, ಅವರ ಸ್ಥಿತಿಗಳ ಬಗ್ಗೆ ಪರಿಚಯ ಮಾಡಿಕೊಳ್ಳಲು ಸಮರ್ಥರಾದರು. ಹಿಂದಿನ ಅಧ್ಯಯನ ತಂಡದ ಭವಿಷ್ಯವಾಣಿ ಸುಳ್ಳಾಗಿತ್ತು. ಅವರೆಲ್ಲರೂ ಸಭ್ಯರಾಗಿದ್ದರು. ಅವರ ಪರಿವರ್ತನೆಯ ಒಳಗುಟ್ಟೇನು?</p>
  <div>ಪರಿವರ್ತನೆಯ ಹರಿಕಾರ</div>
  <p>ವಿದ್ಯಾರ್ಥಿಗಳ ಭವಿಷ್ಯವಾಣಿ ಈ ರೀತಿ ಸುಳ್ಳಾಗಲು ಕಾರಣ ಏನೆಂಬುದನ್ನು ತಿಳಿಯಲು ಹೊಸ ಅಧ್ಯಯನ ತಂಡ ಕುತೂಹಲಿಯಾಯಿತು. ಆ ಕೊಳಚೆ ಪ್ರದೇಶದ ಶಾಲೆಯಲ್ಲಿ ಕಲಿತ ವಿದ್ಯಾರ್ಥಿ ಗಳೆಲ್ಲ ಅಧ್ಯಾಪಕಿ ಕುಮಾರಿ ಶೀಲಾ ರೂರ್​ಕೆ ಎಂಬವರಿಂದ ಬಹಳಷ್ಟು ಪ್ರಭಾವಿತರೆಂಬುದು ತಿಳಿಯಿತು. ಶೀಲಾ ರೂರ್​ಕೆ ನಿವೃತ್ತಳಾಗಿದ್ದುದರಿಂದ ಅವರನ್ನು ಹುಡುಕುವುದು ಶ್ರಮಸಾಧ್ಯ ವಾದ ಕೆಲಸವಾಗಿದ್ದರೂ, ಅಧ್ಯಯನ ತಂಡ ಕೊನೆಗೂ ಅವರನ್ನು ಭೇಟಿ ಮಾಡಿಯೇಬಿಟ್ಟಿತು. ‘ಕೊಳಚೆ ಪ್ರದೇಶದ ಮಕ್ಕಳಲ್ಲಿ ಹೇಗೆ ನೀವು ಸ್ಫೂರ್ತಿಯನ್ನು ತುಂಬಿದಿರಿ? ಅವರ ಬದುಕು ಉನ್ನತಿಯ ಪಥದಲ್ಲಿ ಮುನ್ನಡೆಯುವಂತೆ ಏನು ಮಾಡಿದಿರಿ? ಅವರನ್ನು ಸಭ್ಯರಾದ ನಾಗರಿಕರನ್ನಾ ಗಿಸಲು ಯಾವ ಉಪಾಯ ಹೂಡಿದಿರಿ?’ ಎಂದು ಅಧ್ಯಯನ ತಂಡ ಪ್ರಶ್ನಿಸಿದಾಗ ಅವರೆಂದರು ‘ಅಂಥ ಉಪಾಯವಾವುದೂ ನನಗೆ ತಿಳಿದಿಲ್ಲ. ನಾನು ಶಾಲೆಯಲ್ಲಿ ಅಧ್ಯಾಪಕಿಯಾಗಿದ್ದಷ್ಟು ಕಾಲ ಪ್ರತಿಯೊಬ್ಬ ವಿದ್ಯಾರ್ಥಿಯನ್ನೂ ಪ್ರೀತ್ಯಾದರಗಳಿಂದ ನೋಡಿಕೊಂಡಿದ್ದೆ’ ಎಂದರು.</p>
  <p>ಇದೇನು ಮಹಾ? ಅತ್ಯಂತ ಸಾಮಾನ್ಯ ವಿಚಾರ ಎನ್ನಿಸಬಹುದು ನಿಮಗೆ. ಹಾಗಿದ್ದರೆ ನೀವು ಪ್ರೀತಿಯ ಬಗೆಗೆ ಸರಿಯಾಗಿ ತಿಳಿದುಕೊಂಡಿಲ್ಲ ಎಂದೇ ಅರ್ಥ. ತಿಳಿದುಕೊಂಡಿದ್ದರೂ ತೀರ ಪರಿಮಿತಿಯ ಅಗ್ಗದ ಭಾವನಾತ್ಮಕ ಅಭಿವ್ಯಕ್ತಿಯನ್ನೇ ಪ್ರೀತಿ ಎಂದುಕೊಂಡಿರಬೇಕು.</p>
  <p>ಪ್ರೀತಿ ಪರಿವರ್ತನೆಯ ಪ್ರವರ್ತಕವಾಗಬಲ್ಲದು. ಪ್ರೀತಿಯನ್ನು ಪಡೆದವನೇ ಪ್ರೀತಿಯ ಮಹಿಮೆಯನ್ನು ತಿಳಿಯಬಲ್ಲ. ಆತನೇ ಪ್ರೀತಿಯನ್ನು ಇತರರಿಗೂ ನೀಡಬಲ್ಲ.</p>
  <p>ಪ್ರೀತಿಸುವವನಿಂದ ಪ್ರೀತಿಸಲ್ಪಡುವ ವ್ಯಕ್ತಿ ಆತ್ಮಶ್ರದ್ಧೆಯ ಅನರ್ಘ್ಯ ರತ್ನವನ್ನು ಪಡೆಯು ತ್ತಾನೆ. ತನ್ನತನವನ್ನು ಉಳಿಸಿಕೊಳ್ಳುತ್ತಾನೆ. ವ್ಯಕ್ತಿತ್ವವನ್ನು ಬೆಳೆಸಿಕೊಳ್ಳುತ್ತಾನೆ.</p>
  <p>ಹಿರಿಯರ ಪರಿಶುದ್ಧ ಪ್ರೀತಿ, ಉನ್ನತ ಮಟ್ಟದ ನೈತಿಕ ನಿರೀಕ್ಷೆ, ಕಿರಿಯರ ಆಂತರ್ಯದಲ್ಲಿನ ಸುಪ್ತಶಕ್ತಿಯನ್ನು ಸರಿಯಾದ ಪಥದಲ್ಲಿ ಹರಿಯುವಂತೆ ಮಾಡುತ್ತದೆ.</p>
  <p>ಪ್ರೀತಿಯನ್ನು ಸರಿಯಾದ ರೀತಿಯಲ್ಲಿ ಪಡೆದು ಪುಷ್ಟನಾದವನೇ ಇತರರಿಗೂ ಪ್ರೀತಿಯನ್ನು ಹಂಚಬಲ್ಲ. ಶಿಶುವಾಗಿರುವಾಗ ನಾವೇ ಮಾತನಾಡಲಾರೆವು. ‘ಮಗು ಮಾತನಾಡುವುದಿಲ್ಲ, ನಾನೇಕೆ ಮಾತನಾಡಬೇಕು?’ ಎಂದು ತಾಯಿ ಹೇಳುವುದಿಲ್ಲ. ಮುದ್ದಿನಿಂದ ಎಷ್ಟೊಂದು ಮಾತಾ ಡಿಸುತ್ತಾಳೆ! ಮಮತೆಯ ಮಳೆಗರೆಯುತ್ತ ನಕ್ಕುನಗಿಸುತ್ತಾಳೆ. ಹೌದು, ಪ್ರೀತಿಯ ಭಾಷೆ ನಗು. ಹಾಗೆ ಮಾತನಾಡಿಸಿದ್ದರಿಂದಲೇ ಮಗು ಮಾತು ಕಲಿಯುತ್ತದೆ. ಮತ್ತೆ ಮಾತನಾಡಲೂ ಸಮರ್ಥ ವಾಗುತ್ತದೆ.</p>
  <p>ಮಕ್ಕಳಾಗಿರುವಾಗ ಪ್ರೀತಿಯನ್ನು ಪಡೆಯುವ ಸ್ಥಿತಿಯಲ್ಲಿ ಇರುತ್ತೇವೆಯೆ ಹೊರತು ಪ್ರಜ್ಞಾ ಪೂರ್ವಕ ಪ್ರೀತಿಯನ್ನು ನೀಡುವುದರಲ್ಲಲ್ಲ.</p>
  <p>ಇತರರು, ಎಂದರೆ ಮನೆಯಲ್ಲಿ ತಾಯಿತಂದೆ ಮತ್ತು ಹಿರಿಯರು, ಶಾಲೆಯಲ್ಲಿ ಅಧ್ಯಾಪಕರು ಮತ್ತು ಸಹವಿದ್ಯಾರ್ಥಿಗಳು–ಇವರು ನಮ್ಮಲ್ಲಿಟ್ಟ ಶ್ರದ್ಧೆ ಪ್ರೋತ್ಸಾಹಗಳಿಂದ ನಾವು ಬೆಳೆಯ ಬೇಕಷ್ಟೆ.</p>
  <p>ನಮ್ಮ ವೈಶಿಷ್ಟ್ಯಗಳನ್ನು ಗುರುತಿಸಿ, ಗುಣಗಳನ್ನು ಗ್ರಹಿಸಿ, ತಪ್ಪುಗಳನ್ನು ಕ್ಷಮಿಸಿ, ತಿದ್ದಿ ನಮ್ಮಲ್ಲಿರುವ ಒಳಿತನ್ನು ಎತ್ತಿ ಹೇಳಿ, ನಮ್ಮ ವ್ಯಕ್ತಿತ್ವ ತನ್ನದೇ ಆದ ವೈಶಿಷ್ಟ್ಯದಿಂದ ಬೆಳೆಯು ವಂತೆ ಮಾಡಲು ನಿಃಸ್ವಾರ್ಥ ಪ್ರೇಮದ ಆಸರೆ ಬೇಕು.</p>
  <p>ಈ ನಿಃಸ್ವಾರ್ಥ ಪ್ರೀತಿಯನ್ನು ಯಾರು ನೀಡಬಲ್ಲರು?</p>
  <p>‘ಜನರೇನೋ ಪ್ರೀತಿಸುವುದು ಅತ್ಯಂತ ಸುಲಭಕಾರ್ಯವೆಂದು ನಂಬಿದ್ದಾರೆ. ಪ್ರತಿಯೊಬ್ಬ ವ್ಯಕ್ತಿಯಲ್ಲೂ ಪ್ರೀತಿಸುವ ಸಾಮರ್ಥ್ಯವಿದ್ದರೂ ನಿಜವಾಗಿ ಪ್ರೀತಿಸುವುದು ಒಂದು ಅಸಾಮಾನ್ಯ ಸಿದ್ಧಿಯೇ ಸರಿ’ ಎಂದು ಎರಿಕ್ ಫ್ರೋಂ ಹೇಳುತ್ತಾರೆ. ತನ್ನ ಹೆಂಡತಿಯಾಗುವವಳು ದಕ್ಷಳೂ, ಚುರುಕುಬುದ್ಧಿಯವಳೂ, ಸುಂದರಿಯೂ ಆಗಿರುವುದರಿಂದ ತಾನವಳನ್ನು ಪ್ರೀತಿಸುತ್ತಿದ್ದೇನೆ ಎಂದು ವ್ಯಕ್ತಿಯೊಬ್ಬ ತಿಳಿದುಕೊಂಡಿರಬಹುದು. ಆದರೆ ಅದನ್ನು ಪ್ರೀತಿ ಎನ್ನಲಾಗದು. ಅದು ಮೆಚ್ಚುಗೆ, ಒಪ್ಪಿಗೆ ಮಾತ್ರ. ಪ್ರೀತಿಸಲ್ಪಡುವ ವಸ್ತುವಿನ ಗುಣವೈಶಿಷ್ಟ್ಯಗಳನ್ನು ಹೊಂದಿಕೊಂಡು ಪ್ರೀತಿ ಸ್ಥಿರವಾಗಿರುವುದೆಂದಲ್ಲ. ಅದು ವ್ಯಕ್ತಿಯ ಪ್ರೀತಿಸುವ ಸಾಮರ್ಥ್ಯವನ್ನು ಹೊಂದಿ ಕೊಂಡು, ಸ್ಥಾಯಿಯೋ, ಅಸ್ಥಾಯಿಯೋ ಆಗುವುದು. ಅದೇನೋ ಕೆಲವರು ತಿಳಿದುಕೊಳ್ಳುವಂತೆ ಸ್ವಾಭಾವಿಕವಾಗಿ ಬಂದುಬಿಡುವುದಿಲ್ಲ. ‘ಪ್ರೀತಿಸುವ ಕಲೆಯನ್ನು ತಂದೆ, ತಾಯಿಗಳು ಮಕ್ಕಳಿಗೆ ಕಲಿಸುವುದು ಶ್ರೇಯಸ್ಕರ’ ಎನ್ನುತ್ತಾರೆ ವಿಲಿಯಂ ಸಿ. ಮೆನ್ನಿಂಗರ್.</p>
  <div>ಪ್ರೀತಿಯ ರೀತಿ</div>
  <p>ಪ್ರೀತಿ ಎಂದರೆ ಕೇವಲ ಭಾವಪರವಶತೆ, ಗಂಡು ಹೆಣ್ಣುಗಳ ದೈಹಿಕ ಆಕರ್ಷಣೆ ಎಂದೇ ಹೆಚ್ಚಿನವರು ತಿಳಿದುಕೊಂಡಿದ್ದಾರೆ. ಕಾಮ ಮತ್ತು ಸೌಂದರ್ಯ ಭಾವನೆಗಳ ಮಿಶ್ರಣದಿಂದ ಬಿಡಿಸಿ, ಪ್ರೀತಿಯ ಸ್ವರೂಪವನ್ನು ತಿಳಿದುಕೊಳ್ಳಲು ನಾವು ಯತ್ನಿಸಬೇಕು. ಹಾಗೆ ತಿಳಿದು ಕೊಂಡರೇನೇ ಪ್ರೀತಿಯ ವ್ಯಾಪಕ ಶಕ್ತಿಯನ್ನೂ, ಪ್ರಭಾವವನ್ನೂ ಅರಿತುಕೊಳ್ಳಬಹುದು.</p>
  <p>‘ಪ್ರೀತಿ ಎಂದರೆ ನಾವು ಅರ್ಥೈಸುವ ಹಾಗೆ ಅನುರಾಗದ ಭಾವಪರವಶತೆಯಲ್ಲ. ಪ್ರೀತಿಪಾತ್ರ ವ್ಯಕ್ತಿಯನ್ನು ತನ್ನ ಅಧೀನದಲ್ಲಿರಿಸಿಕೊಳ್ಳುವ ಭಾವೋದ್ವೇಗವೂ ಅಲ್ಲ. ಪ್ರತಿಯೊಬ್ಬನಲ್ಲೂ ಹುದುಗಿರುವ ವೈಶಿಷ್ಟ್ಯವನ್ನು ಸರಿಯಾಗಿ ಗುರುತಿಸಿ, ಅವನ ಅಭ್ಯುದಯಕ್ಕಾಗಿ, ನಿರಂತರ ಶುಭಸಂಕಲ್ಪದಿಂದ ದುಡಿಯುವ ಪ್ರವೃತ್ತಿ ಅದು’ ಎಂದು ಎಡ್ಲೆ ಸ್ಟೀವನ್​ಸನ್ ಹೇಳುತ್ತಾರೆ.*</p>
  <p>ಎರಿಕ್ ಫ್ರೋಂ ಕೂಡ ಇದೇ ಅಭಿಪ್ರಾಯವನ್ನು ಧ್ವನಿಸುತ್ತಾರೆ–</p>
  <p>‘ಒಬ್ಬ ವ್ಯಕ್ತಿಯನ್ನು ಪ್ರೀತಿಸುವುದೆಂದರೆ ಅವನ ಬೆಳವಣಿಗೆಯ ಬಗ್ಗೆ, ಸರ್ವತೋಮುಖ ಪ್ರಗತಿಯ ಬಗ್ಗೆ, ತಾನು ಜವಾಬ್ದಾರನೆಂಬ ಭಾವನೆಯನ್ನು ತಳೆದು, ಆತನನ್ನು ಗಮನವಿತ್ತು ನೋಡಿಕೊಳ್ಳುವುದು ಎಂಬ ಅರ್ಥ ಸೂಚಿತವಾಗುವುದು.’</p>
  <p>ಕೊಳಚೆ ಪ್ರದೇಶದ ಮಕ್ಕಳಿಗೆ ವಿದ್ಯೆಯನ್ನು ನೀಡಿದ ಶೀಲಾ ರೂರ್​ಕೆ ತೋರಿದ ಪ್ರೀತಿ ಮೇಲಿನ ರೀತಿಯದು.</p>
  <p>ಆಕೆ ಪ್ರತಿಯೊಬ್ಬ ವಿದ್ಯಾರ್ಥಿಯ ಕಡೆಗೂ ಸಾಕಷ್ಟು ಗಮನವಿತ್ತು ಅವರ ಅಭಿರುಚಿ, ಸಂಸ್ಕಾರ, ಸಾಮರ್ಥ್ಯ, ದೌರ್ಬಲ್ಯಗಳನ್ನು ಪರಿಶೀಲಿಸಿ ಅವರ ಅಭ್ಯುದಯಕ್ಕೇನು ಮಾಡಬೇಕೆಂದು ಯೋಚಿ ಸಿದ್ದಳು–ಎಂದರೆ ಮಕ್ಕಳನ್ನು ತಿಳಿದುಕೊಳ್ಳಲು ಸಮರ್ಥಳಾಗಿದ್ದಳು. ಅವನ ನೋವು, ನಲಿವು ಗಳನ್ನು ತಿಳಿದುಕೊಂಡು ಅವನ ಅಭಿವೃದ್ಧಿಯ ಆವಶ್ಯಕತೆಗಳನ್ನು ಪೂರೈಸಲೂ ಪ್ರಯತ್ನಿಸಿದ್ದಳು. ಪ್ರತಿಯೊಬ್ಬ ವಿದ್ಯಾರ್ಥಿಯೂ ಬಾಲಸಹಜ ಚಾಪಲ್ಯದಿಂದ ನೀಡಿದ ಕಿರುಕುಳವನ್ನು ನೊಂದು ಕೊಳ್ಳದೆ ಕ್ಷಮಿಸಿದ್ದಳು. ಪ್ರೀತಿಯನ್ನು ತೋರಿಸಿದ್ದಳೆಂದು ಅವರನ್ನು ಮನಬಂದಂತೆ ವರ್ತಿಸಲು ಬಿಟ್ಟವಳಲ್ಲ. ಏಟು ಕೊಡಬೇಕಾದ ಸನ್ನಿವೇಶದಲ್ಲಿ ಅಪರಾಧಕ್ಕನುಗುಣವಾಗಿ ಬೆತ್ತದ ಉಪ ಯೋಗ ಮಾಡಿದ್ದಳು. ತಪ್ಪು ಮಾಡಿದಾಗ ಶಿಕ್ಷೆ ನೀಡಿದಂತೆ ಮಕ್ಕಳ ಗುಣವೈಶಿಷ್ಟ್ಯಗಳನ್ನು ಗುರುತಿಸಿ ಪ್ರೋತ್ಸಾಹ ಪ್ರಶಂಸೆಗಳನ್ನೂ ನೀಡಿದ್ದಳು. ಆ ಮಕ್ಕಳ ಶುಭಚಿಂತನೆಯಿಂದ ಶ್ರಮ ವಹಿಸಿ ದುಡಿಯುತ್ತ ಅವರನ್ನು ತಿದ್ದಿಬೆಳೆಸಲು ದೀರ್ಘಕಾಲ ಯತ್ನಿಸಿದಳು. ಸಂಬಳ ತೆಗೆದು ಕೊಂಡದ್ದಕ್ಕೆ ಕನಿಷ್ಠಮಟ್ಟದ ಕೆಲಸ ಮಾಡಿ ಮುಗಿಸಿದ್ದರೆ ಯಾರೂ ಅವಳನ್ನು ದೂರುತ್ತಿರಲಿಲ್ಲ. ಅವಳ ಸದ್ಭಾವನೆ, ಸದಾಶಯಗಳನ್ನು ಅರಿಯದವರು ‘ಇವಳೇಕೆ? ಇಷ್ಟೊಂದು ಒದ್ದಾಟ ಮಾಡು ತ್ತಿದ್ದಾಳೆ? ಸಂಸಾರದ ತಾಪತ್ರಯವಿಲ್ಲವೆಂದು ಕಾಣುತ್ತದೆ! ಬೇರೆ ಕೆಲಸವಿಲ್ಲ! ಇಲ್ಲವಾದರೆ ಈ ಮಕ್ಕಳನ್ನು ಸರಿಪಡಿಸಲು ಯಾರಿಗೆ ಸಾಧ್ಯ? ಬೇರೇನಾದರೂ ಲಾಭವಿದ್ದರೂ ಇರಬಹುದೆ?’... ಎಂದಿರಬಹುದು! ಆದರೆ ಪ್ರೀತಿಯ ಶಕ್ತಿ ಅಂಥದು! ಪ್ರೀತಿಸುವ ವ್ಯಕ್ತಿ, ಪ್ರೀತಿಪಾತ್ರನಿಗಾಗಿ ಮಾಡುವ ತ್ಯಾಗ ಮತ್ತು ಸೇವೆ, ಇತರರಿಗೆ ‘ಅತಿ’ಯಾಗಿ ಕಾಣಬಹುದು. ಮಗು ರೋಗಪೀಡಿತ ನಾಗಿ ಅತ್ತು ಕರೆಯುತ್ತಿರುವಾಗ ತಾಯಿ ಹಾಯಾಗಿ ನಿದ್ರಿಸಬಲ್ಲಳೆ? ನಿದ್ರೆಯನ್ನು ತೊರೆದು, ಹತ್ತು ಹಲವು ತೊಂದರೆಗಳನ್ನು ಎದುರಿಸಿ, ಆಕೆ ಮಗುವಿನ ಆರೈಕೆ ಮಾಡಲು ಸರ್ವಪ್ರಯತ್ನ ಮಾಡು ವಳು. ಪ್ರೀತಿಯ ಇಂಥ ಅಭಿವ್ಯಕ್ತಿಯಿಂದಲೇ ಮನುಷ್ಯ ತನ್ನ ಶೈಶವದ ಅಸಹಾಯ ಸ್ಥಿತಿಯಿಂದ ಪಾರಾಗುತ್ತಾನೆ. ಪ್ರೀತಿಯ ಇಂಥ ಅಭಿವ್ಯಕ್ತಿಯುಂಟಾದಾಗಲೇ ಮಕ್ಕಳಲ್ಲಿ ಆತ್ಮಗೌರವ, ಆತ್ಮ ಶ್ರದ್ಧೆಯಿಂದ ತನ್ನದೇ ಆದ ವಿಶಿಷ್ಟ ವ್ಯಕ್ತಿತ್ವ ರೂಪುಗೊಳ್ಳಲು ಸಾಧ್ಯ. ಅಧ್ಯಾಪಕಿಯಾಗಿದ್ದ ಶೀಲಾ ರೂರ್​ಕೆ ಅಂಥ ಪರಿಶುದ್ಧ ಪ್ರೀತಿಯನ್ನು ಆ ನತದೃಷ್ಟ ಮಕ್ಕಳೆಡೆಗೆ ಹರಿಯಿಸಲು ಸಮರ್ಥ ಳಾದುದರಿಂದಲೇ ಅವರು ತಮ್ಮ ಕಾಲ ಮೇಲೆ ತಾವು ನಿಂತು ಸಭ್ಯಜೀವನ ನಡೆಸಲು ಸಮರ್ಥ ರಾದರು! ‘ಪ್ರತಿಯೊಬ್ಬ ವಿದ್ಯಾರ್ಥಿಯನ್ನೂ ಪ್ರೀತ್ಯಾದರಗಳಿಂದ ನೋಡಿಕೊಂಡಿದ್ದೆ’ ಎಂಬ ಸಾಮಾನ್ಯವಾಗಿ ತೋರುವ ವಾಕ್ಯದ ಹಿಂದೆ ಎಷ್ಟೊಂದು ಸ್ವಾರ್ಥತ್ಯಾಗ ಮತ್ತು ಸೇವಾ ಮನೋ ಭಾವದಿಂದ ಮಾಡಿದ ಕಾರ್ಯ ಅಡಗಿದೆ ಎಂಬುದು ನಿಮಗೀಗ ಸ್ಪಷ್ಟವಾಗಿರಬೇಕು. ನಿಮ್ಮಲ್ಲೂ ಉಕ್ಕಲಿ–ಪ್ರೀತಿಗಾಗಿ ತ್ಯಾಗ, ಸೇವೆಗಾಗಿ ಪ್ರೀತಿ.</p>
  <div>ನಿಮ್ಮ ಆದರ್ಶ</div>
  <p>ನೀವು ಜನಪ್ರಿಯರಾಗಬೇಕೆಂದಿರುವಿರಾ? ದಾರಿ ಕಾಣದಾಗಿದೆಯೆ? ಉಪಾಯ ಇಲ್ಲಿದೆ: ಜನರ ವೈಶಿಷ್ಟ್ಯ ಸಾಮರ್ಥ್ಯ ದಕ್ಷತೆಗಳನ್ನು ಗಮನಿಸಿ, ಗುರುತಿಸಿ, ಹೃತ್ಪೂರ್ವಕವಾಗಿ ಆನಂದಿಸಬಲ್ಲಿರಾ? ಅವರನ್ನು ಪ್ರೋತ್ಸಾಹಿಸಬಲ್ಲಿರಾ? ತಾಳ್ಮೆಯಿಂದ ಅವರ ಹಿತಚಿಂತನೆ ಮಾಡಬಲ್ಲಿರಾ? ಅವರಿ ಗಾಗಿ ದೇವರಲ್ಲಿ ಪ್ರಾರ್ಥಿಸಬಲ್ಲಿರಾ? ಎಂದರೆ ಜನರಿಗೆ ನಿಃಸ್ವಾರ್ಥ ಪ್ರೀತಿಯನ್ನು ನೀಡಬಲ್ಲಿರಾ? ಹೌದು, ಎಂದಾದಲ್ಲಿ ನೀವು ಜನರಿಂದ ಅಪಾರ ಪ್ರೀತಿಯನ್ನು ಗಳಿಸಬಲ್ಲಿರಿ.</p>
  <p>ನೀವು ಸುಲಭವಾಗಿ ಒಳ್ಳೆಯ ಚಿಂತನಶೀಲ ವ್ಯಕ್ತಿಗಳೂ, ಸಂಶೋಧಕರೂ ಆಗಬೇಕೆಂದಿರು ವಿರಾ? ನೀವು ಆರಿಸಿಕೊಂಡ ಅಧ್ಯಯನದ ವಿಷಯವನ್ನು ಮನಸಾರೆ ಪ್ರೀತಿಸಿರಿ. ಆಗ ಎಂಥೆಂಥ ಅದ್ಭುತ ಯೋಚನೆಗಳು ಓಡೋಡಿ ಬರುತ್ತವೆಂದು ನೋಡಿ.</p>
  <p>ನೀವು ಆರೋಗ್ಯವಂತರೂ, ಬಲಶಾಲಿಗಳೂ ಆಗಬೇಕೆಂದಿರುವಿರಾ? ಶುಭೇಚ್ಛೆ ಹಾಗೂ ಪ್ರೀತಿಯ ತರಂಗಗಳನ್ನು ನಿಮ್ಮ ಸುತ್ತಮುತ್ತಲಿನ ಜನ ಮಾತ್ರವಲ್ಲ, ಪಶುಪಕ್ಷಿ, ಕ್ರಿಮಿಕೀಟ, ತರುವೃಕ್ಷ, ಫಲ, ಪುಷ್ಪಗಳೆಡೆಗೆ, ಎಂದರೆ ನಿಸರ್ಗದೆಡೆ ಹರಿಸಿ. ಆಗ ಇದರ ಪರಿಣಾಮ ನಿಮ್ಮ ಅಂತರ್ಮನಸ್ಸಿನ ಮೇಲಾಗಿ ರಕ್ತದ ಕಣಗಳ ಮೇಲೂ ಸತ್ಪರಿಣಾಮ ಉಂಟಾಗುವುದು!</p>
  <p>ದ್ವೇಷವನ್ನು ಬೆಳೆಸಿ, ಬಿತ್ತರಿಸಿದಿರಾದರೆ ಶರೀರ ಹಾಗೂ ಮನಸ್ಸು ವಿಷಯುಕ್ತವಾಗುತ್ತವೆ.</p>
  <p>ಹೌದು, ಪ್ರೀತಿ ಮಾತ್ರ ಅತ್ಯಂತ ಹಿತಕರ ಹಾಗೂ ಆರೋಗ್ಯವರ್ಧಕ ರಾಸಾಯನಿಕ ಪರಿಣಾಮ ಗಳನ್ನು ರಕ್ತದಲ್ಲಿ ಉಂಟುಮಾಡುತ್ತದೆ. ಅಂದಮೇಲೆ ನೀವು ಅನುಸರಿಸಬೇಕಾದ ಆದರ್ಶ ಪಥ ಯಾವುದೆಂದು ಬೇರೆ ಹೇಳಬೇಕೆ?</p>
  <div>ಒಲವು ಗೆಲವು</div>
  <p>.... ‘ಸ್ವಾರ್ಥರಹಿತ ಪರಿಶುದ್ಧ ಪ್ರೀತಿಗೆ ಅಪಾರಶಕ್ತಿ ಇದೆ. ಬಹುಮಂದಿ ಭಾವಿಸಿರುವುದ ಕ್ಕಿಂತ ಮಿಗಿಲಾದ ರಚನಾತ್ಮಕ ಹಾಗೂ ರೋಗನಿರ್ಮೂಲನಶಕ್ತಿಯನ್ನು ಇದು ಹೊಂದಿದೆ. ಶಾರೀರಿಕ, ಮಾನಸಿಕ ಹಾಗೂ ನೈತಿಕ ಆರೋಗ್ಯಕ್ಕೆ ಅತ್ಯಾವಶ್ಯಕವಾದ ಜೀವನದಾಯಿ ಶಕ್ತಿಯೇ ಈ ಪ್ರೀತಿ. ಅಹಂಕಾರಿಗಳಿಗಿಂತ ಪರಹಿತಾಸಕ್ತರಾದ, ನಿಃಸ್ವಾರ್ಥ ಪ್ರೀತಿಯನ್ನು ನೀಡುವ ಜನ ದೀರ್ಘಾಯುಗಳಾಗಬಲ್ಲರು.ಈ ಪರಿಶುದ್ಧ ಪ್ರೀತಿಯಿಂದ ವಂಚಿತರಾದ ಎಳೆಯ ಮಕ್ಕಳು ಈ ಸಮಾಜದಲ್ಲಿ ನೈತಿಕವಾಗಿ ಸಾಮಾಜಿಕವಾಗಿ ಹಿಂದುಳಿಯುತ್ತಾರೆ. ದೈಹಿಕ ಅನಾರೋಗ್ಯ, ಕುಡಿತದ ಚಟ, ಅಪರಾಧ ಹಾಗೂ ಆತ್ಮಹತ್ಯೆಯ ಪ್ರವೃತ್ತಿಗಳಿಗೆ, ಪ್ರೀತಿಯೆಂಬುದು ಅತ್ಯಂತ ಪರಿಣಾಮ ಕಾರಿಯಾದ ದಿವ್ಯೌಷಧ. ಅದು ದ್ವೇಷ, ಭಯ ಹಾಗೂ ನರಮಂಡಲದ ದೌರ್ಬಲ್ಯವೇ ಮೊದ ಲಾದ ತೊಂದರೆಗಳನ್ನು ದೂರಮಾಡಬಲ್ಲ ಸಾಮರ್ಥ್ಯವನ್ನು ಹೊಂದಿದೆ. ಇಂತಹ ಪರಿಶುದ್ಧ ಪ್ರೀತಿಯನ್ನು ಹೊಂದದೇ ದಿವ್ಯವಾದ ಹಾಗೂ ಚಿರಂತನವಾದ ಸಂತೋಷವನ್ನು ನಾವು ಪಡೆಯ ಲಾರೆವು. ನಿಜವಾದ ಪ್ರೀತಿ ಇರುವಲ್ಲಿಯೇ ಸ್ವಾತಂತ್ರ್ಯ ಹಾಗೂ ಒಳ್ಳೆಯತನ ಗೌರೀಶಂಕರದಷ್ಟು ಎತ್ತರವನ್ನು ತಲುಪುತ್ತವೆ. ಜನಾಂಗವನ್ನು ಉನ್ನತಸ್ತರಗಳಿಗೇರಿಸಿ, ಅವರ ಧ್ಯೇಯೋದ್ದೇಶ ಗಳನ್ನು ಉದಾತ್ತಗೊಳಿಸಬಲ್ಲ ಶಕ್ತಿಯೆ ಈ ಪರಿಶುದ್ಧ ನಿಃಸ್ವಾರ್ಥ ಪ್ರೀತಿ. ಇದು ಅತ್ಯಂತ ಸೂಕ್ಷ್ಮ ವಾದ, ಆದರೆ, ಪ್ರಬಲ ಪರಿಣಾಮಕಾರಿಯಾದ ಶಕ್ತಿ. ಸೀಮಾರಹಿತವಾಗಿ ಈ ಪರಿಶುದ್ಧ ಪ್ರೀತಿಯ ಶಕ್ತಿಯನ್ನು ಸಮಸ್ತ ಜೀವಿಗಳೆಡೆಗೆ ಹರಿಯಿಸುವುದರ ಮೂಲಕವೇ ಮನುಷ್ಯನ ಅಸ್ತಿತ್ವಕ್ಕೆ ಕುಠಾರಾ ಘಾತವಾಗುವಂತಹ, ಮನುಷ್ಯ ಮನುಷ್ಯರೊಳಗಣ ದ್ವೇಷಪೂರಿತ ಒಳಜಗಳಗಳನ್ನು ಪರಿಹರಿಸ ಬಹುದು. ಈ ಪ್ರೀತಿಯನ್ನು ಬಿಟ್ಟು, ಮಾರಕಾಸ್ತ್ರಗಳ ಸಂಗ್ರಹದಿಂದಾಗಲೀ, ನಿರ್ಬಂಧಕ ಪೋಲೀಸು ದಳಗಳಿಂದಾಗಲೀ, ಆರ್ಥಿಕ ಹಾಗೂ ರಾಜಕೀಯ ವಿಧಾನಗಳಿಂದಾಗಲೀ, ಹೈಡ್ರೋ ಜನ್ ಬಾಂಬಿನಿಂದಾಗಲೀ, ಜಗತ್ತು ಎದುರಿಸಬೇಕಾದ ಬರಲಿರುವ ದುರಂತವನ್ನು ತಪ್ಪಿಸಲು ಸಾಧ್ಯವಿಲ್ಲ. ಪ್ರೀತಿ ಮಾತ್ರ ಈ ಒಂದು ಪವಾಡವನ್ನು ಮಾಡಬಲ್ಲದು. ಆದರೆ ಪ್ರೀತಿಯ ಸ್ವರೂಪ, ಅದನ್ನು ಸರಿಯಾದ ರೀತಿಯಲ್ಲಿ ಉಂಟುಮಾಡುವ ವಿಧಾನ, ಅದರ ಸಂಗ್ರಹ ಹಾಗೂ ಉಪಯೋಗ ಇವುಗಳನ್ನು ನಾವು ಚೆನ್ನಾಗಿ ತಿಳಿದಿರಬೇಕು’ ಎಂಬುದು ಖ್ಯಾತ ಸಮಾಜಶಾಸ್ತ್ರಜ್ಞ ರಾದ ಪಿಟ್ರಿಮ್ ಎ. ಸೊರೊಕಿನ್​ರ ಸದುಕ್ತಿ.</p>
  <p>ಮಕ್ಕಳ ಸರಿಯಾದ ಬೆಳವಣಿಗೆಗೆ ತಾಯಿಯ ಪ್ರೀತಿವಾತ್ಸಲ್ಯ ಅತ್ಯಂತ ಆವಶ್ಯಕವಾದುದು ಎಂಬುದು ಅನುಭವ ಹಾಗೂ ಸಂಶೋಧನೆಯ ಮೂಲಕ ಸಾಬೀತಾಗಿದೆ. ಸಾಂಕ್ರಾಮಿಕ ರೋಗ ದಿಂದ, ಹಸಿವೆಯಿಂದ, ಅಯೋಗ್ಯ ಆಹಾರದಿಂದ ಮಕ್ಕಳು ದುರ್ಬಲರಾಗಿ ಸಾಯುವಂತೆ, ತಾಯಿಯ ಒಲವನ್ನೇ ಕಂಡರಿಯದ ಮಕ್ಕಳೂ ಬಹುಬೇಗನೇ ರೋಗಿಷ್ಠರೂ, ದುರ್ಬಲರೂ ಆಗಿ ಸಾಯುತ್ತಾರೆಂದು ಈ ಕ್ಷೇತ್ರದಲ್ಲಿ ಸಂಶೋಧನೆ ಮಾಡಿದ ಡಾ. ರೀನೆ ಎ. ಸ್ಪೀಟ್ಸ್ ಹೇಳುತ್ತಾರೆ. ಅನಾಥಾಲಯ ಒಂದರ ಮೂವತ್ತನಾಲ್ಕು ಅನಾಥ ಶಿಶುಗಳ ಸಾವನ್ನು ಯಥಾವತ್ತಾಗಿ ಚಿತ್ರೀಕರಿಸಿ ಅದರ ವರದಿಯನ್ನು ಅವರು ನೀಡಿದ್ದಾರೆ. ತಾಯಿಯ ಪ್ರೀತಿಯೊಂದನ್ನು ಬಿಟ್ಟು, ಬೇರೆಲ್ಲ ಆವಶ್ಯಕತೆಗಳನ್ನೂ, ರಕ್ಷಣೆಯನ್ನೂ, ವೈದ್ಯಕೀಯ ಸೌಲಭ್ಯಗಳನ್ನೂ ಆ ಅನಾಥ ಶಿಶುಗಳ ಆಲಯದಲ್ಲಿ ಒದಗಿಸಲಾಗಿತ್ತು. ಮಮತಾಮಯಿ ಮಾತೆಯ ಪ್ರೀತಿಯ ಅಭಾವವೇ ಆ ಶಿಶುಗಳ ಮರಣಕ್ಕೆ ಕಾರಣವಾಯಿತು ಎನ್ನುತ್ತಾರವರು. ತಾಯಿಯಿಲ್ಲದ ಮಕ್ಕಳ ದುಃಸ್ಥಿತಿಯ ಸಂಪೂರ್ಣ ವಿವರಣೆಯನ್ನು ಡಾಕ್ಟರ್ ಸ್ಪಿಟ್ಸ್ ತಯಾರಿಸಿದ ಚಲನಚಿತ್ರದಲ್ಲಿ ನಾವು ನೋಡಬಹುದು. ತಂದೆ ತಾಯಿಗಳ ಅಗಲುವಿಕೆಯ ಮೂರು ತಿಂಗಳುಗಳಲ್ಲೇ ಶಿಶುಗಳು ಹಸಿವೆಯನ್ನೇ ಮರೆತವು. ನಿದ್ರಿಸಲು ಅಸಮರ್ಥವಾದುವು. ಅವುಗಳ ಮುಖಗಳು ಕಳೆಗುಂದಿದ್ದವು. ಅವು ಅತ್ತು ಅತ್ತು ಸುಸ್ತಾದವು. ಇನ್ನೆರಡು ತಿಂಗಳು ಅದೇ ಸ್ಥಿತಿಯಲ್ಲಿ ನರಳಿದಾಗ ಬುದ್ಧಿಹೀನ ಮಕ್ಕಳಂತೆ ಕಾಣ ತೊಡಗಿದವು. ಒಂದು ವರುಷ ಮುಗಿಯುವುದರೊಳಗಾಗಿಯೇ ಇಪ್ಪತ್ತೇಳು ಮಕ್ಕಳು ತೀರಿ ಕೊಂಡವು. ಏಳು ಮಕ್ಕಳು ಎರಡನೇ ವರ್ಷದಲ್ಲಿ ತೀರಿಕೊಂಡವು. ಉಳಿದ ಇಪ್ಪತ್ತೊಂದು ಮಂದಿ ಬದುಕಿದ್ದರೂ ಪ್ರೀತಿಯ ಕೊರತೆಯಿಂದಾಗಿ ಬುದ್ಧಿಹೀನರಾಗಿದ್ದವು.</p>
  <p>‘ಮಾನಸಿಕ ಹಾಗೂ ನೈತಿಕ ಕುಸಿತಗಳನ್ನು ತಡೆಗಟ್ಟಲು, ಸರಿಪಡಿಸಲು, ಪ್ರೀತಿಯ ಶಕ್ತಿಯು ಅತ್ಯಂತ ಆವಶ್ಯಕ. ಪ್ರೀತಿಯ ಎರಡು ಮುಖಗಳಾದ ಪ್ರೀತಿಸುವುದು, ಹಾಗೂ ಪ್ರೀತಿಸಲ್ಪಡು ವುದು–ನವಜಾತಶಿಶುಗಳು ನೈತಿಕ ಹಾಗೂ ಬೌದ್ಧಿಕವಾಗಿ ಬೆಳೆದು ಉತ್ತಮ ಪ್ರಜೆಗಳಾಗಲು ಅತ್ಯಂತ ಆವಶ್ಯಕ. ಈ ಪ್ರೀತಿ, ವ್ಯಕ್ತಿಗಳ ಮತ್ತು ಎಲ್ಲ ಜೀವಿಗಳ ದುರ್ಬಲತೆಗಳನ್ನು ನಿವಾರಣೆ ಮಾಡುವುದಲ್ಲದೆ, ಮನಸ್ಸಿಗೆ ನವಚೇತನವನ್ನೂ ನೀಡುತ್ತದೆ. ಮಾನಸಿಕ ನೈತಿಕ ಹಾಗೂ ಸಾಮಾ ಜಿಕ ಅಭ್ಯುದಯಕ್ಕೆ ಅಭಿವೃದ್ಧಿ ಅಥವಾ ಪ್ರಗತಿಗೆ, ಒಟ್ಟಿನಲ್ಲಿ, ಬದುಕಿನ ಸರ್ವತೋಮುಖ ಏಳ್ಗೆಗೆ ಈ ಪ್ರೀತಿ ಅತ್ಯಂತ ಮುಖ್ಯವಾದುದೆಂಬುದು ಒಂದು ಸಂಶಯರಹಿತ ಸತ್ಯಸಂಗತಿ. ಪ್ರೀತಿಸುವುದು, ಪ್ರೀತಿಸಲ್ಪಡುವುದು–ಒಂದು ಅತ್ಯಂತ ಮುಖ್ಯ ಜೀವಸತ್ವ ಅಥವಾ ಆಹಾರ ಸತ್ವವಾಗಿ ಪರಿಣಮಿಸುತ್ತದೆ. ಸಂತಸದ ಬಾಳ್ವೆಗೆ, ಸರ್ವತೋಮುಖವಾದ ಬೆಳವಣಿಗೆಗೆ ಪ್ರೀತಿಯ ಈ ವಿಟಮಿನ್ ಅನಿವಾರ್ಯವಾದ ಅಂಶ.’ (ಡಾ. ರೀನೆ ಎ. ಸ್ಪೀಟ್ಸ್​)</p>
  <div>ಸೇವಾಭಾವ</div>
  <p>ಸಮರ್ಪಣೆಯ ಭಾವದಿಂದ ಪ್ರೀತಿಪಾತ್ರ ವ್ಯಕ್ತಿಗಳನ್ನು ಸೇವಿಸುವ ಹಲವರಿರಬಹುದು. ಆದರೆ ಸೇವೆ ಮಾಡುವವನು ‘ಸೇವ್ಯನನ್ನು’, ಎಂದರೆ, ಸೇವೆಯನ್ನು ಪಡೆಯುವವನನ್ನು, ತನ್ನ ಅಧೀನದಲ್ಲಿರಿಸಿಕೊಳ್ಳಲು ಯತ್ನಿಸುವುದುಂಟು. ಅವರ ಮೇಲೆ ಪ್ರೀತಿಯ ಹೆಸರಿನಲ್ಲೇ ಅಧಿಕಾರ ಚಲಾಯಿಸಲೂ, ಶೋಷಿಸಲೂ ಹವಣಿಸುವುದುಂಟು. ಸೇವ್ಯರ ಯಾವತ್ತೂ ಅಭ್ಯುದಯಕ್ಕೆ ತಾವೇ ಕಾರಣರೆಂಬುದನ್ನು ಸೂಚ್ಯವಾಗಿಯೋ, ವ್ಯಕ್ತವಾಗಿಯೋ ಹೇಳುತ್ತ ತಿರುಗುವುದುಂಟು. ತಾನಿಲ್ಲದಿದ್ದರೆ ಇವನ ಬೇಳೆ ಬೇಯುವುದುಂಟೆ? ಎನ್ನುವುದುಂಟು. ತಾನಿಷ್ಟು ಸಹಾಯಮಾಡಿ, ಸೇವೆ ಮಾಡಿ, ಕಾಸಿನ ಉಪಯೋಗವೂ ತನಗೆ ಆಗಲಿಲ್ಲ ಎನ್ನುವುದುಂಟು. ತನ್ನ ಸೇವೆಯನ್ನು ಪಡೆದವನು ಸದಾ ‘ಕೃತಜ್ಞನಾಗಿದ್ದೇನೆ’ ಎಂದು ಹೇಳುತ್ತಿರಬೇಕೆಂದು ನಿರೀಕ್ಷಿಸುವುದುಂಟು. ಯಾವ ಸೇವೆಯನ್ನೂ ಮಾಡದ ಸ್ವಾರ್ಥಿಗಿಂತ ಸೇವೆಯನ್ನು ಮಾಡಿ ಹೆಗ್ಗಳಿಕೆಯನ್ನು ಮೆರೆಯು ವವರು ಮೇಲು ಎನ್ನುವುದನ್ನು ಅಲ್ಲಗಳೆಯಲು ಸಾಧ್ಯವಿಲ್ಲ. ಆದರೆ ಅದು ಶುದ್ಧ ನಿಃಸ್ವಾರ್ಥ ಪ್ರೇಮವಲ್ಲ. ನಿಃಸ್ವಾರ್ಥ ಪ್ರೇಮದ ಮಜಲನ್ನು ತಲುಪಲು ಅದು ಮೆಟ್ಟಲು ಎಂದೇನೋ ಹೇಳಬಹುದು. ಆದರೆ ಎಲ್ಲರೂ ಆ ಮೆಟ್ಟಲನ್ನು ಏರಿ ಹೋಗುವರೆಂದೇನೂ ಇಲ್ಲ.</p>
  <p>ನಿಜವಾದ ಪ್ರೀತಿ ವ್ಯಕ್ತಿಗೌರವ ಹಾಗೂ ವ್ಯಕ್ತಿಸ್ವಾತಂತ್ರ್ಯಕ್ಕೆ ಹಾನಿ ಬರದಂತೆ, ಸ್ವಲಾಭ, ಸಂಕುಚಿತ ಸ್ವಾರ್ಥಾಭಿಲಾಷೆಯಿಲ್ಲದೆ ವ್ಯಕ್ತವಾಗುತ್ತದೆ. ಆಧ್ಯಾತ್ಮಿಕ ಹಿನ್ನೆಲೆಯುಳ್ಳ ಮಾತೃತ್ವದ ಮಹಾ ಆದರ್ಶವನ್ನು ಮೈಗೂಡಿಸಿಕೊಂಡ ತಾಯಿಯಲ್ಲಿ ನಿಃಸ್ವಾರ್ಥ ದೈವೀಪ್ರೇಮವನ್ನು ಕಾಣ ಬಹುದು.</p>
  <div>ಸಲುಗೆಯ ಇತಿಮಿತಿ</div>
  <p>ಒಮ್ಮೆ ಸತ್ಯಭಾಮೆ ದ್ರೌಪದಿಯನ್ನು ಸಂಧಿಸಿದಾಗ ‘ನಿನ್ನ ಗಂಡಂದಿರನ್ನು ನೀನು ವಶದ ಲ್ಲಿಟ್ಟು ಕೊಂಡಿರುವುದು ಹೇಗೆ? ನಿನ್ನಿಂದ ಆ ಉಪಾಯವನ್ನು ತಿಳಿದು ನಾನೂ ಕೃಷ್ಣನನ್ನು ಒಲಿಸಿಕೊಳ್ಳುತ್ತೇನೆ’ ಎಂದಳು. ಕೃಷ್ಣ ಸತ್ಯಭಾಮೆಯ ವಶದಲ್ಲಿ ಆಗಲೇ ಇದ್ದಾನೆಂಬುದು ದ್ರೌಪದಿಗೆ ಗೊತ್ತಿದ್ದರೂ, ತಾನು ತನ್ನ ಗಂಡಂದಿರ ಒಲುಮೆ ಗಳಿಸಿದ ಮಾರ್ಗವನ್ನು ಹೀಗೆಂದು ಹೇಳಿದಳು*– ‘ನನ್ನ ಗಂಡಂದಿರು ಮೃದುಸ್ವಭಾವದವರು, ಸತ್ಯಶೀಲರು, ಸತ್ಯಧರ್ಮಗಳನ್ನು ಪಾಲಿಸುವವರು. ಆದರೂ ಕ್ರೂರಿಗಳೂ, ಕೋಪಿಷ್ಠರೂ ಆಗಿದ್ದರೆ ಹೇಗೋ ಹಾಗೆ ಎಚ್ಚರದಿಂದ ಪರಿಚರಿಸಿದ್ದೇನೆ. ಪತಿಯ ಆಶ್ರಯ ಸ್ತ್ರೀಯರಿಗೆ ಧರ್ಮ. ನನ್ನ ತಿಳಿವಳಿಕೆಯಂತೆ ಹೆಂಡತಿಗೆ ಗಂಡನೇ ದೇವರು, ಅವನೇ ಗತಿ. ಅವನಿಗೆ ವಿಧೇಯತೆಯೇ ಆಕೆಯ ಸಾಧನೆ. ಇನ್ನು ಗುರು ಹಿರಿಯರನ್ನು ನಾನು ಭಕ್ತ್ಯಾದರಗಳಿಂದ ನೋಡುತ್ತೇನೆ. ನನ್ನ ಅತ್ತೆಯ ಮಾತಿಗೆ ಒಮ್ಮೆಯೂ ಪ್ರತಿ ನುಡಿದವಳಲ್ಲ. ನಾನೇ ನಿತ್ಯವೂ ಆಕೆಯನ್ನು ಪರಿಚರಿಸಿ, ಸ್ನಾನ ಭೋಜನ ಆಚ್ಛಾದನಗಳನ್ನು ನೋಡಿಕೊಳ್ಳುತ್ತೇನೆ. ಅವಳಿಗೆ ಇಲ್ಲದ ಊಟ, ನಿದ್ದೆಯನ್ನು ನಾನು ಅನುಭವಿಸುವುದಿಲ್ಲ. ಆಕೆ ಯನ್ನು ಪೃಥಿವಿಗೆ ಸಮಾನಳೆಂದು ಕಂಡಿದ್ದೇನೆ. ಸಾವಿರಾರು ಜನ ಸ್ನಾತಕರು, ಬ್ರಾಹ್ಮಣರು, ಅರಮನೆಗೆ ಬಂದು ಹೋಗುತ್ತಿದ್ದ ಕಾಲದಲ್ಲಿ, ಒಬ್ಬರನ್ನೂ ಬಿಡದೆ ಪ್ರತಿಯೊಬ್ಬರ ಸತ್ಕಾರವನ್ನೂ ನಾನು ನೋಡಿಕೊಳ್ಳುತ್ತಿದ್ದೆನು. ಸಾವಿರಾರು ದಾಸಿಯರು ಅರಮನೆಯಲ್ಲಿ ಇರುತ್ತಿರಲಾಗಿ ನನಗೆ ಅವರೆಲ್ಲರ ಗುರುತು ಇತ್ತು, ಹೆಸರು ತಿಳಿದಿತ್ತು. ನಾನು ಅವರೆಲ್ಲರ ಒಳಿತು ಕೆಡಕುಗಳನ್ನೂ, ಕಷ್ಟ ಸುಖಗಳನ್ನೂ ಅರಿತಿದ್ದೆನು. ಸಾವಿರಾರು ಆನೆ, ಕುದುರೆಗಳು ಯುಧಿಷ್ಠಿರನ ಲಾಯಗಳಲ್ಲಿದ್ದಾಗ ಅವುಗಳ ಲಾಲನೆಪಾಲನೆಯ ಮೇಲ್ವಿಚಾರಣೆಯನ್ನು ಮಾಡುತ್ತಿದ್ದೆ. ನನ್ನ ಗಂಡಂದಿರು ಸಂಸಾರದ ಎಲ್ಲ ಹೊರೆಯನ್ನು ನನ್ನ ಮೇಲೆ ಬಿಟ್ಟು ತಮ್ಮ ಧರ್ಮದ ಅನುಷ್ಠಾನದಲ್ಲಿ ನಿಶ್ಚಿಂತರಾಗಿ ಮುಳುಗಿದ್ದರು. ಇಷ್ಟೆಲ್ಲ ಕೆಲಸಗಳನ್ನು ನೋಡಿಕೊಳ್ಳುವುದು ಸುಲಭವಾಗಿರಲಿಲ್ಲ, ಆದರೆ ಕಷ್ಟ ವಾಯಿತೆಂದು ನಾನು ಸೋಲಲಿಲ್ಲ, ಹಗಲು ರಾತ್ರಿ ದುಡಿದೆನು; ಎಲ್ಲವನ್ನೂ ನೋಡಿಕೊಂಡೆನು. ನಾನು ದಿನವೂ ಎಲ್ಲರಿಗೂ ಮೊದಲು ಎದ್ದಿದ್ದೇನೆ, ಎಲ್ಲರೂ ಮಲಗಿದ ಮೇಲೆ ಮಲಗಿದ್ದೇನೆ. ನಾನು ಗಂಡಂದಿರನ್ನು ವಶಪಡಿಸಿಕೊಳ್ಳಲು ಮಾಡಿದ ತಪಸ್ಸು ಇದು.’</p>
  <p>ಸತ್ಯಭಾಮೆ ಕೃಷ್ಣನನ್ನು ಅದೆಷ್ಟು ಪ್ರೀತಿಸುತ್ತಿದ್ದರೂ, ಸಲುಗೆಯಿಂದ ಅವನಲ್ಲಿ ಅವಜ್ಞೆ ತೋರಿಸಿದ ಘಳಿಗೆಗಳೂ ಇದ್ದವು. ದ್ರೌಪದಿಯ ಈ ಮಾತು ಆಕೆಯ ತಪ್ಪನ್ನು ತೋರಿಸಿ ತಿದ್ದು ಪಡಿಗೆ ದಾರಿ ಮಾಡಿಕೊಟ್ಟಿತು.</p>
  <p>ಆದ್ದರಿಂದ ಪ್ರೀತಿ ಎಂದೂ ಸಲುಗೆಯಾಗಿ ಅನಾದರಕ್ಕೆ ಕಾರಣವಾಗಬಾರದು. ಜೋಕೆ!</p>
  <div>ಪ್ರೀತಿಗೂ ಬರ</div>
  <p>ಸಂಕುಚಿತ ಸ್ವಾರ್ಥದ ದೆಸೆಯಿಂದ ಈ ಪರಿಶುದ್ಧ ಪ್ರೀತಿಯ ಅಭಾವದ ರೋಗ ಅಥವಾ ಬರ ಎಲ್ಲೆಲ್ಲೂ ಹಬ್ಬಿಕೊಂಡಿದೆ. ಶ್ರೀಮಂತ, ಬಡವ, ತಜ್ಞ, ಅಜ್ಞ ಎಂಬ ಭೇದವಿಲ್ಲದೇ ಎಲ್ಲರನ್ನೂ ಅದು ಹಿಡಿದುಕೊಂಡಿದೆ. ಕೊಳಚೆಪ್ರದೇಶ, ಶುಚಿಯಾದ ಪ್ರದೇಶ ಎಂಬ ತಾರತಮ್ಯ ಅದಕ್ಕಿಲ್ಲ. ಜಾತಿ, ಮತ, ಪಥ, ಪಂಗಡ ಎಂಬ ಭೇದವೂ ಇಲ್ಲ. ಈ ನಿಃಸ್ವಾರ್ಥ ಪ್ರೀತಿಯ ಪುನಃ ಪ್ರತಿಷ್ಠೆ ಯಾಗದೆ ಮನುಷ್ಯಕುಲಕ್ಕೆ ಶಾಂತಿ, ತೃಪ್ತಿಗಳು ಲಭ್ಯವಾಗವು. ಆ ನಿಟ್ಟಿನಲ್ಲಿ ದೊಡ್ಡ ವಿದ್ಯಾ ಸಂಸ್ಥೆಯ ಕಾರ್ಯದರ್ಶಿನಿಯೊಬ್ಬರ ಮನಕರಗಿಸುವ ಒಂದು ಅನುಭವ ಇಲ್ಲಿದೆ :</p>
  <p>‘ವಯಸ್ಸು ಒಂಬತ್ತು ವರ್ಷ. ಹುಡುಗ ಎರಡನೇ ತರಗತಿಯಲ್ಲಿ ಓದುತ್ತಿದ್ದ. ಶಾಲೆಗೆ ಬರುವ ಅವನ ಕ್ಲಾಸಿನ ಹುಡುಗರ ಹತ್ತಿರ, ಹೆಚ್ಚಾಗಿ, ಹೆಣ್ಣುಮಕ್ಕಳ ಹತ್ತಿರ, ಹಣ ಕೇಳುತ್ತಿದ್ದ. ಕೆಲವೊಮ್ಮೆ ಒಳ್ಳೆಯ ಮಾತುಗಳಿಂದ, ಕೆಲವೊಮ್ಮೆ ಗದರಿಸಿ ಬೆದರಿಸಿ, ಪ್ರತಿದಿನವೂ ಯಾರಿಂದ ಲಾದರೂ ಐದು ಪೈಸೆಯಿಂದ ಇಪ್ಪತ್ತೈದು ಪೈಸೆಗಳವರೆಗೆ ಸಾಲ ಎತ್ತುತ್ತಿದ್ದ. “ನನ್ನ ತಾಯಿ ಊರಿನಿಂದ ಬಂದೊಡನೆ ನಿಮ್ಮ ಹಣವನ್ನು ಹಿಂದಿರುಗಿಸುತ್ತೇನೆ” ಎಂದು ಆಶ್ವಾಸನೆ ನೀಡಿದ್ದ. ಮಕ್ಕಳ ಹಿರಿಯರು ಆ ಹುಡುಗನ ಕಾಟವನ್ನು ಶಾಲೆಯ ಮುಖ್ಯಾಧ್ಯಾಪಕಿಯ ಹತ್ತಿರ ಹೇಳಿ ಕೊಂಡರು. ಮುಖ್ಯಾಧ್ಯಾಪಕಿ ತರಗತಿಯ ಅಧ್ಯಾಪಕಿಯ ಜೊತೆಗೂಡಿ ಹುಡುಗನನ್ನು ನನ್ನ ಹತ್ತಿರ ಕರೆತಂದು ಅವನ ವರ್ತನೆಯ ವಿವರಗಳನ್ನು ತಿಳಿಸಿದರು. ಹುಡುಗನನ್ನು ಗದರಿಸದೆ, ಯಾವ ಕಠಿಣೋಕ್ತಿಗಳನ್ನೂ ಆಡದೆ ಮಾತನಾಡಿಸಿದೆ. ನನ್ನ ಪ್ರಶ್ನೆಗಳಿಗೆ ಬಾಲಕ ಸ್ವಲ್ಪವೂ ಸಂಕೋಚ ಪಟ್ಟುಕೊಳ್ಳದೆ ಧೈರ್ಯವಾಗಿಯೇ ಉತ್ತರಿಸಿದ. “ಪ್ರತಿದಿನ ಬೆಳಿಗ್ಗೆ ಮನೆಯಲ್ಲಿ ಏನೂ ತಿಂಡಿ ಸಿಗುತ್ತಿಲ್ಲ. ಆದುದರಿಂದ ತಿಂಡಿಗಾಗಿ ಅವರಿವರ ಹತ್ತಿರ ದುಡ್ಡು ಕೇಳಿದೆ” ಎಂದ. ಅವನನ್ನು ನೋಡಿಕೊಳ್ಳುತ್ತಿದ್ದ ಬಂಧುಗಳು ಶಾಲೆಯಲ್ಲಿ ನೀಡುವ ಬಿಟ್ಟಿ ಊಟವನ್ನು ತೆಗೆದುಕೊಳ್ಳಲು ಅನುಮತಿ ನೀಡಿರಲಿಲ್ಲ. ಹುಡುಗನ ತಂದೆ ಸಿಂಗಪುರದಲ್ಲಿದ್ದರು. ಅವನ ತಾಯಿ ತೀರಿಕೊಂಡು ಒಂದು ವರ್ಷವೇ ಆಗಿದ್ದರೂ ತಾಯಿಯ ಸಾವಿನ ವಿಚಾರ ಬಾಲಕನಿಗೆ ತಿಳಿಸಿರಲಿಲ್ಲ. ತನ್ನ ತಾಯಿ ಸಿಂಗಪುರದಿಂದ ಹಿಂದಿರುಗಿ ಬಂದು, ತನ್ನನ್ನು ಪ್ರೀತಿಯಿಂದ ಕಾಣದ ಬಂಧುಗಳ ಹಿಡಿತದಿಂದ ಬಿಡಿಸಿ ಕರೆದೊಯ್ಯುವಳು ಎಂಬ ಮಧುರ ನಿರೀಕ್ಷೆಯಲ್ಲಿ ಅವನು ಕಾಲಯಾಪನೆ ಮಾಡುತ್ತಿದ್ದ. ತುಂಬ ಹೊತ್ತು ಮಾತನಾಡಿದ ಬಳಿಕ ಹೇಳಿದೆ: “ಯಾರ ಹತ್ತಿರವೂ ಹಣ ಕೇಳಬೇಡ, ಸಾಲ ಮಾಡಬೇಡ. ಶಾಲೆಯಲ್ಲೇ ನಿನಗೆ ಬೆಳಗಿನ ತಿಂಡಿ ಮಾತ್ರವಲ್ಲ, ಪುಸ್ತಕ ಪೆನ್ಸಿಲುಗಳ ವ್ಯವಸ್ಥೆ ಮಾಡುತ್ತೇನೆ. ಚಿಂತೆ ಬೇಡ. ಈಗ ಹೇಳು. ನಿನಗೇನು ಬೇಕು?” ನಿರ್ಭೀತಿಯ ದೃಢ ಮನಸ್ಸಿನವ ನೆಂದು ಕಾಣಿಸುತ್ತಿದ್ದ ಆ ಬಾಲಕ ಥಟ್ಟನೆ ಕಂಬನಿದುಂಬಿ ಅಳುತ್ತ ಹೇಳಿದ: “ನನಗೆ ಅಮ್ಮ ಬೇಕು. ನನ್ನ ತಾಯಿಯನ್ನು ಕರೆಸಿ. ನನ್ನ ತಾಯಿಯನ್ನು ನನಗೆ ಕೊಡಿ.” ಹುಡುಗನ ದುಃಖತಪ್ತ ಮನಸ್ಸಿ ನಿಂದ ಹೊರಹೊಮ್ಮಿದ ಕ್ರಂದನವನ್ನು ಕೇಳಿ ನಮಗೆಲ್ಲ ಕಣ್ಣೀರು ತಡೆಯುವುದು ಕಷ್ಟವಾಯಿತು. ಅವನನ್ನು ಹತ್ತಿರ ಕರೆದು ಪ್ರೀತಿಯಿಂದ ಸಮಾಧಾನ ಮಾಡಿ ಶ್ರೀಮಾತೆ ಶಾರದಾದೇವಿಯವರ ಒಂದು ಭಾವಚಿತ್ರವನ್ನು ಕೊಟ್ಟು “ಇವರನ್ನು ನಿನ್ನ ತಾಯಿಯೆಂದು ತಿಳಿದು ಪ್ರಾರ್ಥಿಸು. ಅವರ ಕೃಪೆ ಮಾಡಿ ನಿನಗೆ ಮಾರ್ಗದರ್ಶನ ಮಾಡುತ್ತಾರೆ” ಎಂದೆ. ಹುಡುಗ ಸಂತುಷ್ಟನಾದಂತೆ ಕಂಡಿತು. ಆದರೆ ಮಾರನೇ ದಿನದಿಂದ ಅವನು ಶಾಲೆಗೆ ಬರಲಿಲ್ಲ. ಶಾಲೆಯಲ್ಲಿ ನಡೆದ ವಿಚಾರಣೆಯ ಸಂಗತಿ ಯನ್ನು ತಿಳಿದ ಅವನ ರಕ್ಷಕರು ವರ್ಗಾವಣೆಯ ಪತ್ರವನ್ನು ತೆಗೆದುಕೊಂಡು ಹುಡುಗನನ್ನು ಬೇರೆ ಶಾಲೆಗೆ ಸೇರಿಸಿಬಿಟ್ಟರು! ಪರಿಶುದ್ಧ ನಿಃಸ್ವಾರ್ಥ ಪ್ರೀತಿಯ ಮಾತು ದೂರವಿರಲಿ ಸಾಮಾನ್ಯ ಪ್ರೀತಿ ಯನ್ನೂ ಕಾಣದ ಹುಡುಗನಾತ!</p>
  <p>‘ತಂದೆಯ ಪ್ರೀತಿಯಿಂದ ವಂಚಿತಳಾದ ಎಂಟು ವರ್ಷದ ಹುಡುಗಿಯೊಬ್ಬಳು ತಾಯಿಯ ಬಗ್ಗೆ ಅನುಕಂಪದಿಂದ ಆಡಿದ ಮಾತುಗಳಿವು: “ನಾನು ನನ್ನ ತಾಯಿಯ ಸ್ಥಾನದಲ್ಲಿದ್ದರೆ ಗಂಡ ನನ್ನು ಅವನ ಪಾಡಿಗೇ ಬಿಟ್ಟು ಕುಟುಂಬದಿಂದ ಹೊರಗೆ ನಡೆದುಬಿಡುತ್ತಿದ್ದೆ.”</p>
  <p>‘ಅದರ ಹಿನ್ನೆಲೆ ಹೀಗಿದೆ. ಅವರದು ದೊಡ್ಡ, ಒಳ್ಳೆಯ ಕುಟುಂಬವೇ. ಮನೆಯಲ್ಲಿ ಬಾಂಧವರು ಆಳುಕಾಳುಗಳಿಗೆ ಕೊರತೆ ಇಲ್ಲ. ಅವರ ಆರ್ಥಿಕ ಸ್ಥಿತಿ ಕಳಪೆಯಲ್ಲ. ಆದರೆ ಮೇಲಿನ ಮಾತನ್ನು ಹೇಳಿದ ಹುಡುಗಿಯ ತಂದೆ ಕುಡಿತ ಮತ್ತು ಜೂಜಿನ ಚಟಕ್ಕೆ ಬಲಿಯಾದವನು. ರಾತ್ರಿ ಹೊತ್ತು ಆತ ವೇಳೆ ಮೀರಿ ಮನೆಗೆ ಬಂದು ಹೆಂಡತಿಯೊಡನೆ ಸಣ್ಣಪುಟ್ಟ ವಿಚಾರಗಳಿಗೆ ರೇಗಿ, ಜಗಳಾಡಿ, ಹೊಲಸು ಮಾತುಗಳಿಂದ ಬೈದು, ಹೊಡೆದು ರಾದ್ಧಾಂತ ಮಾಡುತ್ತಿದ್ದ. ಈ ಚಿಕ್ಕ ಹುಡುಗಿ ದಿನ ನಿತ್ಯವೂ ನಿದ್ರೆಯಿಂದೆದ್ದು ತಂದೆಯ ಕ್ರೌರ್ಯ ಮತ್ತು ದುರ್ವ್ಯವಹಾರವನ್ನೂ, ತಾಯಿಯ ಸಂಕಟವನ್ನೂ ಕಂಡು, ತಾಯಿಯ ಜೊತೆ ತಾನೂ ಸ್ವಲ್ಪ ಹೊತ್ತು ಅಳುತ್ತ, ಸ್ವಲ್ಪ ಸಮಯದ ನಂತರ ನಿದ್ರಿಸುತ್ತಿದ್ದಳು. ತನ್ನ ತಂದೆಯನ್ನು ಮನಸ್ವೀ ಬೈಯಲು ಅವಳ ಪಾಲಿಗೆ ದೊರೆತ ಜಾಗ ಶಾಲೆ ಮಾತ್ರ. ಒಟ್ಟು ಮನೆಯ ವಾತಾವರಣ ಅವಳ ಮನಸ್ಸಿನಲ್ಲಿ ಒಂದೆಡೆ ಭಯದ ಭಾವವನ್ನೂ, ಇನ್ನೊಂದೆಡೆ ಪುರುಷ ಜಾತಿಯ ಮೇಲೆ ದ್ವೇಷಭಾವವನ್ನೂ ಬಿತ್ತಿ ಅವಳ ವ್ಯಕ್ತಿತ್ವದ ಮೇಲೆ ದುಷ್ಪರಿಣಾಮ ಮಾಡಿದುದರಲ್ಲಿ ಆಶ್ಚರ್ಯವೇನಿದೆ?’</p>
  <p>‘ಸೇವಾಕ್ಷೇತ್ರದಲ್ಲಿ ಜನರ ಜೊತೆಗೆ ಇಪ್ಪತ್ತು ವರ್ಷಗಳ ಕಾಲ ದುಡಿದ ಬಳಿಕ ನನ್ನ ಮನಸ್ಸಿಗೆ ಒಂದು ಸಂಗತಿ ಸ್ಪಷ್ಟವಾಗುತ್ತಲಿದೆ. ತಾನು “ಯಾರಿಗೂ ಬೇಡವಾದವನು” ಎಂಬ ಭಾವನೆಯ ರೋಗ–ಮನುಷ್ಯರು ಅನುಭವಿಸಬಹುದಾದ ಅತಿ ಕೆಟ್ಟರೀತಿಯ ರೋಗ. ಕುಷ್ಠರೋಗಕ್ಕೆ ನಾವು ಔಷಧವನ್ನು ಕಂಡುಹಿಡಿದಿದ್ದೇವೆ. ಸಾವಿರಾರು ಜನರು ಆ ರೋಗದಿಂದ ಬಿಡುಗಡೆ ಹೊಂದಿ ದ್ದಾರೆ. ಕ್ಷಯ ರೋಗಕ್ಕೂ ಔಷಧ ಕಂಡುಹಿಡಿಯಲಾಗಿದೆ. ಸಾವಿರಾರು ಮಂದಿ ಕ್ಷಯರೋಗ ದಿಂದ ಮುಕ್ತರಾಗಿದ್ದಾರೆ. ಇತರ ನೂರಾರು ರೋಗಗಳಿಗೂ ಔಷಧ ಕಂಡುಹಿಡಿಯಲಾಗಿದೆ. ಆದರೆ ಪ್ರೀತಿಯನ್ನು ಕಂಡರಿಯದ ಈ “ಕೆಟ್ಟ” ರೋಗಕ್ಕೆ ಔಷಧವೆಲ್ಲಿದೆ? ಹೃದಯದಲ್ಲಿ ಪ್ರೀತಿಯನ್ನು ತುಂಬಿಕೊಂಡು, ಕೈಗಳಿಂದ ಸೇವೆ ಮಾಡಲು ಸಿದ್ಧರಾದ ವ್ಯಕ್ತಿಗಳಿಂದ ಮಾತ್ರವೇ ಈ ಕೆಟ್ಟರೋಗ ದೂರವಾಗಲು ಸಾಧ್ಯ’ ಎಂದರು ಮದರ್ ಥೆರೇಸಾ.</p>
  <p>ಹಿರಿಯರ ಬಂಧುಬಾಂಧವರ ಪ್ರೀತಿಯನ್ನು ಕಾಣದೆ ಹತಾಶರಾದ ಮಕ್ಕಳ ಸಂತಾಪವನ್ನು ದೂರ ಮಾಡುವವರಾರು? ಪ್ರೀತಿಯ ವರ್ತನೆಗೆ ಖರ್ಚೇನೂ ಇಲ್ಲ. ಪ್ರೀತಿಯ ನಿಧಿ ಪ್ರತಿ ಯೊಬ್ಬರ ಆಂತರ್ಯದಲ್ಲೂ ಇದೆ. ಪ್ರೀತಿಯನ್ನು ನೀಡುವವರೂ, ಪಡೆಯುವವರೂ ಧನ್ಯರು. ಇಬ್ಬರಿಗೂ ಆನಂದ, ತೃಪ್ತಿ ಉಂಟಾಗುತ್ತದೆ. ಇಬ್ಬರ ವ್ಯಕ್ತಿತ್ವವೂ ಅರಳುತ್ತದೆ. ಆದರೆ ಈ ಜಗತ್ತಿನಲ್ಲಿ ಈ ಸಾಮಾನ್ಯ ಪ್ರೀತಿಯನ್ನಾದರೂ ನೀಡುವವರು ಅಲ್ಪಸಂಖ್ಯಾತರಾಗಲು ಕಾರಣ ವೇನು? ‘ಅರೇ ಪ್ಯಾರ್ ಕಾ ಪ್ಯಾಲಾ ರಹತೇ ಭಾಯಾ ಹೈಂ ಕ್ಯೋಂ ಜಹರ್ ತುಮ್ಹೇಂ?’ ಎಂದಂತೆ ‘ಅಯ್ಯೋ, ಪ್ರೀತಿಯ ಅಮೃತಕುಂಭವಿರುತ್ತ ದ್ವೇಷದ ವಿಷವೇಕೆ ನಿನಗೆ ಹಿಡಿಸಿದೆ?’ ಕಾರಣ ಇಷ್ಟೆ: ಅಜ್ಞಾನದ ಪ್ರಭಾವ ಮತ್ತು ತರಬೇತಿಯ ಅಭಾವ. ಸಾಮಾನ್ಯ ಪ್ರೀತಿಯನ್ನೋ, ನಿಜವಾದ ನಿಃಸ್ವಾರ್ಥ ದೈವೀಪ್ರೀತಿಯನ್ನೋ, ಅನುಭವಿಸದ ವ್ಯಕ್ತಿ, ಅದರ ಮಹತ್ವವನ್ನು ತಿಳಿ ಯದ ವ್ಯಕ್ತಿ, ಅದನ್ನು ಇತರರಿಗೆ ನೀಡುವುದಾದರೂ ಹೇಗೆ? ಆದರೆ ಒಂದಂತೂ ನಿಜ–ಪ್ರೀತಿಯ ಮಹಾಪೂರಕ್ಕೆ ಹೃದಯಗಳ ದೋಷ, ದುರಿತಗಳೆಲ್ಲ ಕೊಚ್ಚಿ ಹೋಗಿ, ಬಾಂಧವ್ಯದ ಬೆಸುಗೆ ಬಲವಾಗುತ್ತದೆ.</p>
  <div/>
  <div>ಪ್ರೀತಿಯ ಮಹಿಮೆ</div>
  <p>ಸ್ವಾಮಿ ವಿವೇಕಾನಂದರು ಹೀಗೆನ್ನುತ್ತಾರೆ: ‘ಜಗತ್ತೇ ಪರಿಶುದ್ಧ ಪ್ರೀತಿಗಾಗಿ ಆತುರದಿಂದ ಹಾತೊರೆಯುತ್ತಿದೆ. ಪ್ರತಿಫಲವನ್ನು ಅಪೇಕ್ಷಿಸದೆ ನಾವು ಅದನ್ನು ಹಂಚಬೇಕು. ಕೊಡು, ಕೊಡು, ಪ್ರತಿಫಲಾಪೇಕ್ಷೆ ಇಲ್ಲದೆ.’</p>
  <p>‘ಪ್ರೀತಿಗೆ ಎಂದೂ ಅಪಜಯವಿಲ್ಲ. ಇಂದೋ, ನಾಳೆಯೋ, ಶತಮಾನಗಳ ಬಳಿಕವೋ, ಸತ್ಯವೇ ಜಯಿಸುವುದು. ಪ್ರೀತಿಯು ಜಯವನ್ನು ತಂದೇ ತರುವುದು. ನೀವು ನಿಮ್ಮ ಸಹೋದರ ರನ್ನು ಪ್ರೀತಿಸುವಿರೇನು?.... ಪತ್ರಿಕೆಗಳು ಏನು ಹೇಳುತ್ತವೆ ಎಂಬುದನ್ನು ನಾನು ಪರಿಶೀಲಿಸುವು ದಿಲ್ಲ. ಪ್ರೀತಿಯ ಸರ್ವಶಕ್ತತೆಯಲ್ಲಿ ನಂಬಿಕೆ ಇಡಿ. ನಿಮ್ಮಲ್ಲಿ ಪರಿಶುದ್ಧ ಪ್ರೀತಿ ಇದೆಯೇ? ನೀವು ಸರ್ವಶಕ್ತರು.’</p>
  <p>ಯಾವುದು ನಮ್ಮಲ್ಲಿ ಏಕತಾ ಭಾವನೆಯನ್ನುಂಟುಮಾಡುವುದೋ ಅದು ಸತ್ಯ. ಪ್ರೀತಿಯೇ ಸತ್ಯ, ದ್ವೇಷವೇ ಅನೃತ. ಏಕೆಂದರೆ ದ್ವೇಷವು ನಮ್ಮನ್ನು ಪರಸ್ಪರ ವಿಂಗಡಿಸುತ್ತದೆ; ಅನೈಕ್ಯಕ್ಕೆ ಕಾರಣವಾಗುತ್ತದೆ. ಮನುಷ್ಯ-ಮನುಷ್ಯರನ್ನು ಬೇರ್ಪಡಿಸುತ್ತದೆ. ಈ ದ್ವೇಷ. ಆದುದರಿಂದಲೇ ಅದು ದೋಷಯುಕ್ತ ಹಾಗೂ ಅನೃತ. ದ್ವೇಷ ನಮ್ಮನ್ನು ನಾಶಗೊಳಿಸುವ ಶಕ್ತಿ. ಅದು ನಮ್ಮನ್ನು ಬೇರ್ಪಡಿಸಿ ನಾಶಗೊಳಿಸುತ್ತದೆ. ಪ್ರೀತಿ ಒಂದುಗೂಡಿಸುತ್ತದೆ; ನೀವು ಒಂದಾಗುತ್ತೀರಿ. ತಾಯಿ, ಮಗು, ಕುಟುಂಬ, ನಗರಗಳು, ಇಡಿಯ ಜಗತ್ತು, ಪ್ರಾಣಿಗಳು ಪ್ರೀತಿಯಿಂದ ಒಂದಾಗುತ್ತವೆ. ಪ್ರೀತಿಯೇ ಜೀವಜೀವನದ ಸಾಮರಸ್ಯದ ಸೂತ್ರಧಾರ.</p>
  <div/>
  <div>ಪ್ರೀತಿಯ ಪ್ರತಿಧ್ವನಿ</div>
  <p>ಇಲ್ಲಿದೆ ನಡೆದ ಒಂದು ಘಟನೆ. ತಾಯಿತಂದೆ ಭಾರತವಾಸಿಗಳು. ಒಬ್ಬನೇ ಮಗ ಅಮೇರಿಕ ದಲ್ಲಿ ಹೆಸರಾಂತ ಡಾಕ್ಟರಾಗಿ ಕೆಲಸ ಮಾಡುತ್ತಿದ್ದ. ಜನಾದರಣೆಯನ್ನೂ, ವಿಶ್ವಾಸವನ್ನೂ ಗಳಿಸಿ ದರೂ, ಬಾಳಸಂಗಾತಿಯೊಂದಿಗೆ ವೈಮನಸ್ಯ ಬೆಳೆದು, ಜೀವನದಲ್ಲಿ ಜುಗುಪ್ಸೆ ಬಂದು, ತನ್ನ ಎದೆಗೆ ತಾನೇ ಗುಂಡುಹಾರಿಸಿಕೊಂಡು ಆತ ಇಹಲೋಕವನ್ನು ತ್ಯಜಿಸಿದ. ಅದೇ ದಿನ ಸಹಸ್ರಾರು ಮೈಲು ದೂರದಲ್ಲಿದ್ದ ತಾಯಿಗೆ ಸ್ವಪ್ನ–ತನ್ನ ಮಗ ರಕ್ತದ ಮಡುವಿನಲ್ಲಿ ಸತ್ತುಬಿದ್ದಂತೆ. ಎಚ್ಚೆತ್ತ ಮೇಲೆ ವಿಪರೀತ ಹೊಟ್ಟೆಸಂಕಟ. ಮರುದಿನ ದೂರವಾಣಿಯ ಮೂಲಕ ಈ ದುರಂತದ ವಾರ್ತೆ ತಿಳಿದಾಗ ಹೆತ್ತಕರುಳನ್ನು ಮತ್ತಷ್ಟು ಹಿಂಡಿದಂತಾಯಿತು.</p>
  <p>ತನ್ನ ಪ್ರೀತಿಗೆ ಪಾತ್ರನಾದ ವ್ಯಕ್ತಿಗೆ ಆಘಾತವಾದಾಗ ಹೆತ್ತಕರುಳಿಗೆ ಹೇಗೆ ನೋವು ಮುಟ್ಟುತ್ತದೆ ಎಂಬುದಕ್ಕೆ ಇದೊಂದೇ ಉದಾಹರಣೆಯಲ್ಲ. ಬೇಕಷ್ಟು ಉದಾಹರಣೆಗಳು ದೊರಕುತ್ತವೆ. ರಷ್ಯಾ ಈ ಬಗ್ಗೆ ಬೇಕಷ್ಟು ಸಂಶೋಧನೆ ನಡೆಸಿದೆ. ಪ್ರೀತಿಯ ಸ್ಪಂದನ ರೇಡಿಯೋ ಅಲೆಗಳಂತೆ ಚಲಿಸಿ, ಅದಕ್ಕೆ ಕಾತರಿಸುವ ಹೃದಯವನ್ನು ಮುಟ್ಟಬಲ್ಲದು, ತಟ್ಟಬಲ್ಲದು.</p>
  <div>ವಿಜ್ಞಾನಿಗಳ ಅಜ್ಞಾನ?</div>
  <p>ವಿಜ್ಞಾನಿಗಳು, ವಿದ್ಯುಚ್ಛಕ್ತಿ, ಅಣುಶಕ್ತಿ, ಉಗಿಶಕ್ತಿ, ಸೌರಶಕ್ತಿ–ಇವುಗಳನ್ನು ಕುರಿತು ಸಾಕಷ್ಟು ಸಂಶೋಧನೆಗಳನ್ನು ಕೈಗೊಂಡು ಜಗತ್ತಿನ ಮುಖವನ್ನು ಬದಲಿಸಿದ್ದಾರೆ. ಆದರೆ ನಿಃಸ್ವಾರ್ಥ ಪ್ರೇಮದ ಶಕ್ತಿಯನ್ನು ಕುರಿತು ಸಂಶೋಧನೆಗಳನ್ನು ಕೈಗೊಂಡು, ಅದರ ಉತ್ಪತ್ತಿ, ಶೇಖರಣೆ ಮತ್ತು ಸರಬರಾಜನ್ನು ಮಾಡುವಂತಾದರೆ ಜಗತ್ತು ನಂದನವನವಾಗುವುದು. ಈ ನಿಃಸ್ವಾರ್ಥ ಪ್ರೇಮದ ಶಕ್ತಿ–ಧಾರ್ಮಿಕ ಪ್ರವಚನಕಾರರ ಉಪದೇಶಕ್ಕೆ ವಿನಿಯೋಗವಾಗುವ ಸರಕೆಂದು ವೈಜ್ಞಾನಿಕ ಮನೋವೃತ್ತಿಯ ವಿಚಾರವಂತರು ಹಿಂದೆ ತಿಳಿದದ್ದುಂಟು. ವಿಜ್ಞಾನಿಗಳೂ, ರಾಜಕೀಯ ಸ್ಥರೂ ಈ ಬಗ್ಗೆ ಗಮನವನ್ನೇ ಕೊಟ್ಟಿರಲಿಲ್ಲ.* ಎರಡು ಜಾಗತಿಕ ಮಹಾಯುದ್ಧಗಳಿಂದ ಜನರು ತತ್ತರಿಸಿದರು. ಎಲ್ಲೆಲ್ಲೂ ಶಾಂತಿಯ ಪರದೆಯನ್ನು ಹಾಕಿಕೊಂಡಿದ್ದರೂ ಒಳಗೊಳಗೆ ರಣ ಸನ್ನಾಹಕ್ಕೆ ಪ್ರಾಧಾನ್ಯ. ವಿಜ್ಞಾನ ನೀಡಿದ ನಾನಾ ತೆರನಾದ ಸುಖಸೌಕರ್ಯಗಳನ್ನೂ ಜನ ಪಡೆ ದಿದ್ದಾರೆ ನಿಜ. ಆದರೆ ಸ್ವಾರ್ಥತೆ, ಸ್ವೈರವೃತ್ತಿ, ಇಂದ್ರಿಯಪರಾಯಣತೆ, ದುರಾಸೆ, ಕೊರಳಿರಿ ಯುವ ಸ್ಪರ್ಧಾಮನೋಭಾವ–ಇವುಗಳಿಂದ ಸಮಾಜ ರೋಗಗ್ರಸ್ತವಾಗಿ ದುರಂತದತ್ತ ಧಾವಿಸು ತ್ತಿದೆ. ಇದೀಗ ಮುಖ್ಯವಾಗಿ ಹಿಂಸಾರತಿ, ಯುದ್ಧ, ರಕ್ತಕ್ರಾಂತಿ, ಕೊಲೆಗಡುಕತನ ಇವುಗಳನ್ನು ದೂರಮಾಡಲೂ, ಜನರಲ್ಲಿ ಪರಸ್ಪರ ಸಹಕಾರ, ಸದ್ಭಾವನೆಗಳನ್ನು ಬೆಳೆಸಿ ಶಾಂತಿಯುತ ಸಹ ಬಾಳ್ವೆಯನ್ನುಂಟುಮಾಡಲೂ, ನಿಃಸ್ವಾರ್ಥಪ್ರೀತಿಯ ಶಕ್ತಿಯನ್ನು ಕುರಿತು ಸಂಶೋಧನೆಗಳನ್ನು ನಡೆಯಿಸಬೇಕೆಂದು ಸೊರೊಕಿನ್ನರ ಅಭಿಪ್ರಾಯ. ಮದ್ದುಗುಂಡುಗಳಿಗಾಗಿ ಖರ್ಚುಮಾಡುವ ಕೋಟಿಗಟ್ಟಲೆ ಡಾಲರ್​ಗಳಲ್ಲಿ ಒಂದಂಶ ಈ ನಿಃಸ್ವಾರ್ಥ ಪ್ರೀತಿಯ ಶಕ್ತಿ ಹಾಗೂ ಅದರ ಬಳಕೆಯ ವಿಧಾನದ ಸಂಶೋಧನೆಗಾಗಿ ವ್ಯಯಿಸಿದರೆ ಹೆಚ್ಚಿನ ಉಪಕಾರವಾಗುತ್ತದೆನ್ನುತ್ತಾರವರು. ನಿಜವಾಗಿಯೂ ಈ ನಿಃಸ್ವಾರ್ಥ ಪ್ರೀತಿಯ ಮಹಿಮೆಯನ್ನು ಸರಿಯಾಗಿ ತಿಳಿದುಕೊಂಡರೆ, ಪ್ರತಿ ಯೊಬ್ಬ ವ್ಯಕ್ತಿಯೂ ತನ್ನ ದೈನಂದಿನ ವ್ಯವಹಾರದಲ್ಲಿ ದ್ವೇಷ, ಅಸೂಯೆ, ಕ್ಷುದ್ರ ಸ್ವಾರ್ಥವನ್ನು ಕಡಿಮೆಮಾಡಿಕೊಳ್ಳಬಲ್ಲ. ತನಗೂ, ಇತರರಿಗೂ ದಿವ್ಯ ಆನಂದವನ್ನು ನೀಡಬಲ್ಲ ಈ ಪರಿಶುದ್ಧ ಪ್ರೀತಿಯನ್ನು ಪ್ರಾಕ್ಟೀಸ್ ಮಾಡಬಲ್ಲ. ಇದರಿಂದ ಕ್ರಮೇಣ ಜಗತ್ತು ಎದುರಿಸುವ ಹಾನಿಯನ್ನು ತಪ್ಪಿಸಬಹುದು.</p>
  <div>ಪ್ರೀತಿಯ ಪವಾಡ</div>
  <p>ವಿಜ್ಞಾನಿಗಳು ಈ ಕ್ಷೇತ್ರದಲ್ಲಿ ಸಂಶೋಧನೆ ಮಾಡಲಿ, ಬಿಡಲಿ! ಅವರು ಸಂಶೋಧನೆಗಳನ್ನು ಮಾಡಿ ಪ್ರಕಟಿಸಬಹುದಾದ ತಥ್ಯಗಳನ್ನು ಕಾಯುತ್ತ ಕುಳಿತಿರಲು ನಮಗೆ ಸಾಧ್ಯವಿಲ್ಲ. ಮನೋ ದೈಹಿಕ ಬೇನೆಗಳನ್ನು ಕುರಿತ ಸಂಶೋಧನೆಗಳಿಂದ ಗೊತ್ತಾಗಿರುವ ತಥ್ಯಗಳು ಇವು: ದ್ವೇಷ ಕೆಟ್ಟದು, ಪ್ರೀತಿ ಒಳ್ಳೆಯದು. ದ್ವೇಷ, ಮತ್ಸರ, ದುರಭಿಮಾನ, ಚಿಂತೆ, ಸೇಡಿನ ಮನೋಭಾವ, ಅವಸಾದ ಶರೀರಾರೋಗ್ಯಕ್ಕೆ ತೀವ್ರ ಕೆಡುಕನ್ನುಂಟುಮಾಡುವ ವಿಷಗಳು. ಪ್ರೀತಿ ಶರೀರಾ ರೋಗ್ಯಕ್ಕೆ ಮಾತ್ರವಲ್ಲ, ಮಾನಸಿಕ, ನೈತಿಕ ಸುಸ್ಥಿತಿಗೂ ಬೇಕು. ಶಸ್ತ್ರಚಿಕಿತ್ಸೆಯಲ್ಲಿ ಅದ್ವಿತೀಯ ತಜ್ಞನೆನಿಸಿದ ಜಾನ್ ಹಂಟರ್ ಹೃದಯಬೇನೆಯಿಂದ ನರಳುತ್ತಿದ್ದ. ಅವನೊಮ್ಮೆ ಹೀಗೆಂದ: ‘ನನ್ನನ್ನು ಸಿಟ್ಟಿಗೇಳುವಂತೆ ಮಾಡುವವನ ಕೈಯಲ್ಲಿ ನನ್ನ ಪ್ರಾಣ ಇದೆ.’ ಎಂದರೆ, ತನ್ನನ್ನು ಸಿಟ್ಟಿಗೇಳುವಂತೆ ಮಾಡಿದರೆ ತಾನು ಹೃದಯಾಘಾತವಾಗಿ ಸಾಯುವುದು ಖಂಡಿತ ಎಂಬುದು ಆ ಮಾತಿನ ತಾತ್ಪರ್ಯ. ಹಾಗೆ ಸಿಟ್ಟಿಗೆದ್ದಾಗಲೇ ಅವನು ಸಾವನ್ನಪ್ಪಿದನಂತೆ! ತಾನು ಬೆಳೆಸಿಕೊಂಡ ದುರ್ಭಾವನೆಗಳು ತನ್ನ ನಾಶಕ್ಕೇ ಕಾರಣವಾಗುವುವು ಎಂದು ತಿಳಿದಾಗ ಮನುಷ್ಯ ಅವುಗಳಿಂದ ಬಿಡಿಸಿಕೊಳ್ಳಲು ಯತ್ನಿಸುತ್ತಾನಷ್ಟೆ! ಯಾವುದು ವೈಯಕ್ತಿಕವಾಗಿ, ನೈತಿಕವಾಗಿ, ಸಾಮಾಜಿಕವಾಗಿ, ಒಳ್ಳೆಯದನ್ನುಂಟುಮಾಡುವುದೋ, ಅದು ರಾಜಕೀಯವಾಗಿ ಕೆಟ್ಟದ್ದಾಗಲು ಸಾಧ್ಯವಿದೆಯೇ? ಇಂದು ನಮ್ಮ ರಾಜಕೀಯಸ್ಥರೂ, ವಿಚಾರವಾದಿಗಳೂ, ಕ್ರಾಂತಿಕಾರಿಗಳೆನಿಸಿಕೊಂಡು ಸಾಮಾಜಿಕ ಪ್ರಗತಿಯ ಬಗ್ಗೆ ಕಾಳಜಿ ತೋರ್ಪಡಿಸುವವರೂ ಪಕ್ಷಸ್ವಾರ್ಥದಿಂದ ಜನರಲ್ಲಿ ಸಾಧ್ಯವಿದ್ದಷ್ಟೂ ದ್ವೇಷವನ್ನು ಪ್ರಚಾರ ಮಾಡುತ್ತಾರೆ. ಕ್ರಾಂತಿಯ ಹೆಸರಲ್ಲಿ ಕೆಡುಕಿನ ಬೀಜಗಳನ್ನು ಬಿತ್ತುತ್ತಾರೆ. ಪ್ರಜಾಪ್ರಭುತ್ವದಲ್ಲಿ ವಾಕ್ ಸ್ವಾತಂತ್ರ್ಯವಿದೆ ಎಂದು, ರಚನಾತ್ಮಕ ಟೀಕೆಯ ಮುಸುಕಿನಲ್ಲಿ, ದ್ವೇಷ ಭಾವನೆಯಿಂದ ತಮ್ಮ ಅಭಿಪ್ರಾಯಗಳನ್ನೊಪ್ಪದವರ ಚಾರಿತ್ರ್ಯಹನನ ಮಾಡುತ್ತಾರೆ. ಅನೃತ, ಕಲಹ, ಪರನಿಂದೆಯ ಪರಂಪರೆಯನ್ನೇ ಸೃಷ್ಟಿಸುತ್ತಾರೆ. ಮಾನವಕಲ್ಯಾಣದ ಮುಖವಾಡ ವನ್ನು ಧರಿಸಿ ಗೋಮುಖವ್ಯಾಘ್ರರಂತೆ ವರ್ತಿಸುತ್ತಾರೆ.</p>
  <p>ಈ ವಿಷವರ್ತುಲದಿಂದ ಬಿಡುಗಡೆಯಾಗಲು ಬಾಲ್ಯದಿಂದಲೇ ಎಳೆಯರಲ್ಲಿ ಪ್ರೀತಿಯ ಮಹಿಮೆ, ಮಾಹಾತ್ಮ್ಯಗಳ ಬಗ್ಗೆ ದೃಢವಾದ ನಂಬಿಕೆಯನ್ನುಂಟು ಮಾಡಬೇಕು. ಬದುಕಿನ ವಿಭಿನ್ನ ಕ್ಷೇತ್ರಗಳಲ್ಲಿ ಪ್ರೀತಿಯ ಅಭಿವ್ಯಕ್ತಿಯ ಬಗೆಗೆ ತರಬೇತಿಯನ್ನು ನೀಡಬೇಕು.</p>
  <p>ವಿಭಿನ್ನ ಪಕ್ಷ, ಪಂಗಡಗಳೊಳಗೆ ಸಾಮರಸ್ಯವನ್ನುಂಟು ಮಾಡಲು ದೇಶ ಪ್ರೇಮಿಗಳು, ಪ್ರೀತಿ, ಸಾಮರಸ್ಯ ನಿರ್ಮಾಣಕ್ಕೆ, ಅಧಿಕಾರಕ್ಕೆ ಆಸೆಪಡೆದ ಪಕ್ಷವೊಂದನ್ನು ಸ್ಥಾಪಿಸಿದರೆ ಒಳಿತು. ನಿಜ ವಾಗಿಯೂ ಇದು ಧಾರ್ಮಿಕರು ಮಾಡಬೇಕಾದ ಕೆಲಸ. ಆದರೆ ಅಯ್ಯೋ! ಅವರೂ ಪರಸ್ಪರ ಜಗಳಾಡುತ್ತಿದ್ದಾರೆ!</p>
  <p>ಶಿಕ್ಷಣತಜ್ಞ ಜಾಫ್ರೀ ಫರ್ಸ್ಟ್ ಅವರ ಮಾತನ್ನು ಗಮನಿಸಿ :</p>
  <p>‘ಜೀವಶಾಸ್ತ್ರ, ಆರೋಗ್ಯರಕ್ಷಣೆ, ಲೈಂಗಿಕ ವಿಜ್ಞಾನ–ಇವುಗಳನ್ನು ಕುರಿತು ಪಾಠ ಹೇಳಿದ ಅನುಭವ ನನಗಿದೆ. ನಾನು ಏನು ಹೇಳುತ್ತಿದ್ದೇನೆ ಎಂಬುದು ನನಗೆ ತಿಳಿದಿದೆ. ಪಾಠಪಟ್ಟಿಯಲ್ಲಿ ಪರಿಶುದ್ಧ ಪ್ರೀತಿಯ ಮಹಿಮಾತಿಶಯಗಳನ್ನು ಸರಿಯಾಗಿ ತಿಳಿಸುವ ಯತ್ನಮಾಡದಿರುವುದು ನಮ್ಮ ವಿದ್ಯಾಭ್ಯಾಸ ಪದ್ಧತಿಯಲ್ಲಿ ಒಂದು ಮಹಾದೋಷವೆಂದು ನನಗನ್ನಿಸಿದೆ. ಪ್ರೀತಿ ಎಂದೊ ಡನೆ ಲೈಂಗಿಕತೆಯೊಂದಿಗೆ ಅದನ್ನು ಜೊತೆಗೂಡಿಸುವುದು ಸರ್ವಥಾ ಸರಿಯಲ್ಲ. ಹೆಣ್ಣುಗಂಡುಗಳ ದೈಹಿಕ ಆಕರ್ಷಣೆಗೇ ಪ್ರೀತಿಯ ಅಭಿವ್ಯಕ್ತಿಯನ್ನು ಸೀಮಿತಗೊಳಿಸುವುದನ್ನು ಬಿಟ್ಟು, ಪ್ರೀತಿಯ ಎಲ್ಲ ಮುಖಗಳ ಪರಿಚಯವನ್ನು ಶೈಶವದಿಂದಲೇ ಕಾಲೇಜು ಶಿಕ್ಷಣದವರೆಗೆ ಸರಿಯಾದ ಪಾಠ ಪಟ್ಟಿಗಳ ಮೂಲಕ ತಿಳಿಸಬೇಕಿತ್ತು. ಈ ಇನ್ನೂರು ವರ್ಷಗಳಲ್ಲಿ ಹಾಗೆ ತಿಳಿಸಿಕೊಟ್ಟಿದ್ದರೆ– ಇಂದು ಸಾಮಾಜಿಕ, ರಾಜಕೀಯ ಮತ್ತು ಜನಾಂಗಕ್ಕೆ ಸಂಬಂಧಿಸಿದ ಹಲವು ಗೊಂದಲದ ಸಮಸ್ಯೆಗಳು ಇಲ್ಲವಾಗುತ್ತಿದ್ದವು.’*</p>
  <div>ನಿಃಸ್ವಾರ್ಥತೆಯೇ ಒರೆಗಲ್ಲು</div>
  <p>ಕರ್ಮಯೋಗವನ್ನು ಕುರಿತ ತಮ್ಮ ಒಂದು ಪ್ರವಚನದಲ್ಲಿ ಸ್ವಾಮಿ ವಿವೇಕಾನಂದರು ‘ನಿಃಸ್ವಾರ್ಥತೆಯೇ ದೇವರು’ ಎಂಬ ಮಾತನ್ನು ಹೇಳುತ್ತಾರೆ. ವರವಿತ್ತು ಸಲಹುವವನೂ, ನಮ್ಮ ದುಃಖ ದೂರ ಮಾಡುವವನೂ ದೇವರು ಎಂದುಕೊಳ್ಳುವ ನಮಗೆ ಮೇಲಿನ ಮಾತಿನ ಅರ್ಥ ಸ್ಪಷ್ಟವಾಗುವುದು ತುಸು ಕಷ್ಟವೇ. ನಿಃಸ್ವಾರ್ಥತೆಯ ಮಹಾಗುಣ ಮನುಷ್ಯನನ್ನು ದೇವತ್ವಕ್ಕೆ ಏರಿಸುವುದೆಂಬುದು ಅವರ ಮಾತಿನ ಅರ್ಥ. ದೈವತ್ವ ಎಂದರೆ ಸ್ವಯಂ ಪರಿಪೂರ್ಣ ಸ್ಥಿತಿ. ಈ ಸ್ಥಿತಿಯನ್ನೇರುವುದು ಜೀವಿತದ ಗುರಿ. ‘ತಾಯಿ ನಿನ್ನ ಪಾಲಿಗೆ ದೇವರಾಗಲಿ’ ಎಂಬ ವೈದಿಕ ಅನುಶಾಸನವನ್ನು ನಾವು ಕೇಳಿದ್ದೇವೆ. ತಾಯಿಯ ನಿಃಸ್ವಾರ್ಥತೆ ಯಾರಿಗೆ ತಾನೇ ತಿಳಿದಿಲ್ಲ? ತಾಯಿ ತನ್ನ ಸುಖವನ್ನು ಮರೆತು ಮಗುವಿನ ಭರಣೆ, ಪೋಷಣೆಗಳಲ್ಲಿ ಮೈಮರೆಯುತ್ತಾಳೆ. ಕೆಲವೊಮ್ಮೆ ತನ್ನ ಕಂದನನ್ನು ರಕ್ಷಿಸಲು ತನ್ನ ಪ್ರಾಣವನ್ನು ಕೊಡಲೂ ಹಿಂಜರಿಯಳು. ಪ್ರೀತಿಯ ಒಂದು ಲಕ್ಷಣವೆ ಪ್ರೀತಿಸಲ್ಪಡುವ ವ್ಯಕ್ತಿಯ ಸರ್ವತೋಮುಖ ಅಭ್ಯುದಯಕ್ಕಾಗಿ ನಿರಂತರ ಯತ್ನ ಶೀಲತೆ. ಇಂಥ ನಿಃಸ್ವಾರ್ಥ ಪ್ರೇಮದಿಂದುದಿಸಿದ ತ್ಯಾಗ, ಸೇವೆಗಳಿಂದಲ್ಲವೆ ಅಸಂಖ್ಯ ಜೀವಿಗಳು ತಮ್ಮ ಶೈಶವ, ಬಾಲ್ಯದ ಅಸಹಾಯಸ್ಥಿತಿಯಿಂದ ಪಾರಾಗಿ, ಮನುಷ್ಯರಾಗಲೂ, ತಮ್ಮ ಕಾಲ ಮೇಲೆ ತಾವು ನಿಲ್ಲಲೂ ಸಮರ್ಥರಾದುದು? ಮಾತ್ರವಲ್ಲ, ಇಂಥ ನಿಃಸ್ವಾರ್ಥ, ಪರಿಶುದ್ಧ ಪ್ರೀತಿಯ ಅಭಿವ್ಯಕ್ತಿಯಾದರೆ, ತಾಯಿಯ ತಾಯ್ತನ ಸಾರ್ಥಕ ಅಥವಾ ಕೃತಕೃತ್ಯ. ಮಗುವು ಆನಂದದಿಂದ ನಕ್ಕುನಲಿಯುವುದನ್ನು ಕಂಡು ಯಾವ ತಾಯಿ ಆನಂದಿಸುವುದಿಲ್ಲ? ಮಗು ಸದಾ ಆನಂದದಿಂದ ನಗುನಗುತ್ತ ಬೆಳೆಯಲಿ ಎಂಬ ಹಾರೈಕೆ ಯಾವ ತಾಯಿಯ ಹೃದಯದಲ್ಲಿರುವು ದಿಲ್ಲ? ತಾಯಿಯ ಪ್ರೀತಿ, ತಾಯಿ–ಮಗು ಇಬ್ಬರಿಗೂ ಆನಂದವನ್ನುಂಟುಮಾಡುವುದು. ತಾಯಿಯ ಪ್ರೀತಿ ಮಗುವಿನಲ್ಲಿ ರಕ್ಷಣೆಯ ಭಾವವನ್ನು ಉಂಟುಮಾಡಿ ಸುಖ ಕೊಡುತ್ತದೆ. ಮಗುವು ಸುರಕ್ಷಿತವಾಗಿರುವುದನ್ನು ಕಂಡು ತಾಯಿಗೂ ಹಿತವಾಗಿ ತಾನೂ ಸುರಕ್ಷಿತ ಭಾವನೆ ಯನ್ನು ಅನುಭವಿಸುತ್ತಾಳೆ. ತಾಯಿ ಮಗುವನ್ನು ಪ್ರೀತಿಸಲಾರಳಾದರೆ, ಅವಳಲ್ಲಿ ಸಂತೃಪ್ತಿಯ ಧನ್ಯತೆಯ ಭಾವ ಮೂಡಲಾರದು. ಮಗುವಾದರೋ ತಾಯಿಯ ಪ್ರೀತಿಯನ್ನು ಕಂಡರಿಯದಿ ದ್ದರೆ, ಆತ್ಮವಿಶ್ವಾಸವನ್ನಾಗಲೀ, ಇತರರಲ್ಲಿ ವಿಶ್ವಾಸವನ್ನು ಇಡುವುದನ್ನಾಗಲೀ ಕಲಿಯಲಾರದು. ತಾಯಿಯ ನಿಜವಾದ ಪ್ರೀತಿಯನ್ನು ಪಡೆದ ಮಗು ಕೃತಜ್ಞತೆಯ ಮಹಾಗುಣದೊಂದಿಗೆ, ತಾಯಿಯ ಪ್ರೇಮದಿಂದ ದೂರವಾಗದ ಆಪ್ತತೆ ಅಥವಾ ಆತ್ಮೀಯ ಭಾವನೆಯನ್ನು ಪಡೆಯು ವುದು. ಮಾತೃತ್ವದ ಆದರ್ಶವನ್ನು ಮೈಗೂಡಿಸಿಕೊಂಡ ತಾಯಿಯಲ್ಲಿ ಈ ಪ್ರೀತಿ ವಿಶೇಷ ರೀತಿ ಯಿಂದ ವ್ಯಕ್ತವಾಗುವುದನ್ನು ಕಾಣುತ್ತೇವೆ. ಸಾಮಾನ್ಯವಾಗಿ ಈ ಪರಿಶುದ್ಧ, ನಿಃಸ್ವಾರ್ಥಪ್ರೇಮ ಪರಿಪೂರ್ಣ ರೀತಿಯಲ್ಲಿ ಅಭಿವ್ಯಕ್ತವಾಗದಿದ್ದರೂ, ತಾಯಿಯನ್ನು ಗೌರವಿಸು. ಅವಳು ತೋರಿದ ಪ್ರೀತಿ, ವಾತ್ಸಲ್ಯ, ಕರುಣೆಗಳನ್ನೂ, ಮಾಡಿದ ಸೇವೆಯನ್ನೂ ಮರೆಯಬೇಡ. ಕೃತಘ್ನನಾಗಬೇಡ. ಹಾಗೆ ಗೌರವಿಸಿದರೆ ಆ ಸದ್ಗುಣಗಳು ನಿನ್ನಲ್ಲಿಯೂ ಮೂಡುತ್ತವೆ. ನಿನ್ನ ಬದುಕಿಗೂ ಸಂತೃಪ್ತಿ ಯನ್ನು ನೀಡುವುವು. ಆದುದರಿಂದಲೇ ‘ಮಾತೃದೇವೋಭವ’ ಎಂದರು ಪುಷಿಗಳು. ತಾಯಿ ಸ್ವಾರ್ಥಿಯಾದರೆ ಎಂಥ ಭೀಕರ ಪರಿಣಾಮವಾದೀತು ಎಂಬುದನ್ನು ಕಲ್ಪಿಸಿಕೊಳ್ಳಬಹುದು. ಪಶ್ಚಿಮ ದೇಶಗಳಲ್ಲಿ (ಇಂಥವರು ಎಲ್ಲ ಕಡೆಗಳಲ್ಲೂ ಇದ್ದಾರೆ!) ತಮಗೆ ಮಕ್ಕಳು ಬೇಡ, ತಮ್ಮ ಸೌಂದರ್ಯ ನಾಶವಾಗಿಬಿಡುತ್ತದೆ, ಹೆರಿಗೆಯ ಕಷ್ಟ, ಗೋಳು ಬೇಡ–ಎಂದು ಹಲವರು ಮಕ್ಕಳನ್ನು ಹೆತ್ತು, ಲಾಲಿಸಿ, ಪಾಲಿಸುವ ಗೋಜಿಗೆ ಹೋಗುವುದಿಲ್ಲ. ವಿವಾಹಿತರಾದ ಅವರು ಗರ್ಭಿಣಿಯರಾದಾಗ ದುಃಖಿತರೇ ಆಗುತ್ತಾರೆ. ಮಕ್ಕಳನ್ನು ಪಡೆದ ಬಳಿಕ ಅವುಗಳ ಕ್ರಂದನ, ಕಾಟ, ತುಂಟತನಗಳನ್ನು ಸಹಿಸಲಾರದೇ ಕುಪಿತರಾಗಿ ತೀವ್ರತರದ ದೈಹಿಕ ತೊಂದರೆಯನ್ನುಂಟು ಮಾಡುವ ಶಿಕ್ಷೆಯನ್ನು ವಿಧಿಸುತ್ತಾರೆಂದು ಅಧಿಕೃತ ವರದಿ ತಿಳಿಸುತ್ತದೆ.* ಮಕ್ಕಳು ಬದುಕಿನ ಉದ್ದಕ್ಕೂ ದೈಹಿಕ, ಮಾನಸಿಕ ಯಾತನೆಯನ್ನು ಇದರಿಂದ ಅನುಭವಿಸಬೇಕಾಗುವುದು. ಇಲ್ಲಿ ತಾಯಿ ಸ್ವಾರ್ಥಿಯಾದರೆ, ತನ್ನ ತಾಯ್ತನದ ಆದರ್ಶದಿಂದ ದೂರಸರಿದರೆ, ಅವಳ ಪಾಲಿಗೂ, ಮಕ್ಕಳ ಪಾಲಿಗೂ, ತನ್ಮೂಲಕ ಸಮಾಜದ ಪಾಲಿಗೂ, ಎಂಥ ದುರಂತ ಕಾದಿರುತ್ತದೆ ಎಂಬು ದನ್ನು ಯೋಚಿಸಬಹುದು.</p>
  <p>ಪ್ರೀತಿ ಎಷ್ಟರಮಟ್ಟಿಗೆ ಪರಿಶುದ್ಧವಾಗಿದೆ ಎಂಬುದನ್ನು ತಿಳಿಯಲು ನಿಃಸ್ವಾರ್ಥತೆಯೇ ಒರೆ ಗಲ್ಲು. ನಿಸರ್ಗ ಇದನ್ನು ತಾಯಿಯ ಮೂಲಕ ಕಲಿಸಿಕೊಡುತ್ತದೆ. ತಾಯ್ತನದ ಶ್ರೇಷ್ಠ ಜವಾಬ್ದಾರಿ ಯನ್ನು ನಿಸರ್ಗ ಮಹಿಳೆಗೇ ವಹಿಸಿಕೊಟ್ಟಿದೆ. ಆದರೆ ಆಧುನಿಕ ವಿದ್ಯಾಭ್ಯಾಸ ಮತ್ತು ಯಂತ್ರ ಯುಗದ ಸೌಲಭ್ಯಗಳನ್ನು ಪಡೆದು ಸ್ವಾತಂತ್ರ್ಯ ಎಂದರೆ ಸ್ವೇಚ್ಛಾಚಾರ ಎನ್ನುವಂತೆ ವರ್ತಿಸುವ ಮನೋವೃತ್ತಿ ಇಂದು ಮುಂದುವರಿದ ದೇಶಗಳಲ್ಲಿ ಬೆಳೆಯುತ್ತಿದೆ. ಸ್ತ್ರೀಸ್ವಾತಂತ್ರ್ಯ–ಇದು ಕ್ರಮೇಣ ತಾಯ್ತನದ ಆದರ್ಶಕ್ಕೆ ಮಾರಕವಾಗುತ್ತಲಿದೆ. ಸ್ತ್ರೀ ಪುರುಷರ ಸಮಾನತೆಯನ್ನು ಸಾರುವ ಪೊಳ್ಳು ಸುಧಾರಣಾವಾದಿಗಳು ಧಾರ್ಮಿಕ ಹಿನ್ನೆಲೆಯಿಂದ ರಚಿಸಿದ ನಿಯಮಗಳಲ್ಲಿರುವ ಯಾವ ಒಳಿತನ್ನೂ ಕಾಣಲಾರದಾಗಿದ್ದಾರೆ! ಮನುಷ್ಯರನ್ನು ಮೆಟ್ಟಲು ಮೆಟ್ಟಲಾಗಿ ನಿಃಸ್ವಾರ್ಥತೆಯ ಮೂಲಕ ದಿವ್ಯಾನಂದದ ಸ್ಥಿತಿಗೆ ಕೊಂಡೊಯ್ಯುವುದೇ ಎಲ್ಲ ಧಾರ್ಮಿಕ ನಿಯಮಗಳ ಉದ್ದೇಶ. ಈ ಆದರ್ಶವನ್ನು ಸರಿಯಾಗಿ ತಿಳಿದುಕೊಳ್ಳದೇ ಅಲ್ಲಗಳೆಯುವುದರಿಂದ ಸಮಾಜವನ್ನು ಬೇಗನೇ ದುಃಸ್ಥಿತಿಗೆ ಕೊಂಡೊಯ್ಯಲು ಸಾಧ್ಯವಾಗುವುದಷ್ಟೆ.</p>
  <div>ತಾಯಿಯ ಮಡಿಲು</div>
  <p>ತಮ್ಮ ತಾಯಿಯನ್ನು ಸ್ಮರಿಸಿಕೊಂಡು ಇಳಿವಯಸ್ಸಿನ ಹಿರಿಯ ಆಫೀಸರ್ ಒಬ್ಬರು ಹೀಗೆಂ ದರು:‘ನನ್ನ ತಾಯಿ, ನನ್ನ ಹಾಗೂ ನನ್ನ ಸೋದರ ಸೋದರಿಯರ ಮತ್ತು ಬಂಧುಬಳಗದವರೆಲ್ಲರ ಪಾಲಿಗೆ ಭಗವಂತನ ಪ್ರೇಮದ ಪ್ರತೀಕವೇ ಆಗಿದ್ದರೆಂದು ಅವರನ್ನು ಕುರಿತು ಚಿಂತಿಸಿದಾಗಲೆಲ್ಲ ನನಗನ್ನಿಸುತ್ತಿದೆ. ಅವರ ಹೆಸರಾದರೋ ಕೃಪಾ. ಅವರು ಭಗವಂತನ ಕೃಪೆಯ ಮೂರ್ತಿವತ್ತಾದ ರೂಪ ಎಂದೇ ನಾನು ನಂಬುವಂತಾಗಿತ್ತು. ಎಂದೆಂದೂ ಕುಂದದ, ಬತ್ತಿ ಬರಿದಾಗದ ಪ್ರೀತಿಯ ಸ್ವಭಾವ, ಕಷ್ಟ ಕಂಟಕಗಳನ್ನು ಎದುರಿಸುವ ದೃಢಮನಸ್ಸು, ಒಳ್ಳೆಯದಾಗಿಯೇ ತೀರುವುದೆಂಬ ಭರವಸೆ, ತಪ್ಪುಗಳನ್ನು ತಿದ್ದುವಲ್ಲಿ ಅಪಾರ ತಾಳ್ಮೆ, ಹೊಗಳಿಕೆಗೆ ಬಾಯ್ಬಿಡದ ಮನೋವೃತ್ತಿ, ಭಗವಂತನಲ್ಲಿ ಮತ್ತು ಆತನ ಮಾರ್ಗದರ್ಶನದಲ್ಲಿ ಎಂದೆಂದೂ ಅಲುಗಾಡದ ಶ್ರದ್ಧೆ, ಯಾರಿಂ ದಲೂ ಏನನ್ನೂ ಅಪೇಕ್ಷಿಸದ ನಿತ್ಯ ಆಂತರಿಕ ತೃಪ್ತಿಯ ನಡೆ–ಇವು ನನ್ನ ಮನಸ್ಸಿನಲ್ಲಿ ಮೂಡಿಸಿದ ಪ್ರಭಾವ ಅಳಿಸಲಾಗದ್ದು. ಆ ಸದ್ಗುಣಗಳ ಸುಗಂಧ ಅಲೆಅಲೆಯಾಗಿ ಬಂದು ನನ್ನನ್ನು ಮೈಮರೆಯುವಂತೆ ಮಾಡುತ್ತದೆ. ತೀರಿಕೊಳ್ಳುವುದಕ್ಕೆ ಒಂದೆರಡು ವರ್ಷಗಳ ಮೊದಲಂತೂ ಅವರ ನಿರ್ಲಿಪ್ತತೆ, ಎಲ್ಲರೆಡೆಗಿನ ಪ್ರೀತಿ, ತಪ್ಪು ತಡೆಗಳಿಲ್ಲದ ಅಂತರ್ದೃಷ್ಟಿ–ಇವು ಅವರನ್ನು ಒಬ್ಬ ತಪಸ್ವಿನಿಯ ಮಟ್ಟಕ್ಕೆ ಏರಿಸಿದ್ದವು. ಅವರು ನಮ್ಮೊಂದಿಗಿದ್ದಾರೆ ಎಂಬ ಯೋಚನೆಯೇ ಮನಸ್ಸಿಗೆ ನೆಮ್ಮದಿಯನ್ನುಂಟುಮಾಡುತ್ತಿತ್ತು. ಉದ್ಯೋಗಕ್ಕಾಗಿ ಬೇರೆ ಬೇರೆ ಊರುಗಳಲ್ಲಿದ್ದ ನಾವು, ವರ್ಷಕ್ಕೊಂದು ಬಾರಿ ತಾಯಿಯ ಸಾನ್ನಿಧ್ಯದಲ್ಲಿ ಕಾಲಕಳೆಯಲು ಹಾತೊರೆಯುತ್ತಿದ್ದೆವು. ಯೌವನದಲ್ಲಿ ಅವರನ್ನು ಪ್ರೀತಿ, ಸಲಿಗೆಗಳಿಂದ ನೋಡುತ್ತಿದ್ದರೂ, ಇಂದು ಗೌರವಮಿಶ್ರಿತ ಭಕ್ತಿ ನನ್ನ ಹೃದಯದಲ್ಲಿ ತುಂಬಿಬರುತ್ತಲಿದೆ–ಅಯ್ಯೋ, ಅವರಿದ್ದಿದ್ದರೆ! ಅವರನ್ನು ಕಳೆದು ಕೊಂಡೆವಲ್ಲ! ಎನ್ನಿಸುತ್ತಿದೆ.’</p>
  <p>ಇಡಿಯ ಕುಟುಂಬ ಇಂಥ ತಾಯಿಯ ಚಾರಿತ್ರ್ಯದಿಂದ ಪ್ರಭಾವಿತವಾಗದಿರಲು ಸಾಧ್ಯ ವಿದೆಯೇ?</p>
  <div>ಪ್ರೀತಿಯಲ್ಲಿದೆ ಸಂಸಾರದ ಸಾರ</div>
  <p>ಅದೊಂದು ಸಂಸಾರ. ಶ್ರೀಮಂತಿಕೆ. ದೊಡ್ಡಮನೆ. ಮನೆ ತುಂಬ ಜನ. ಅತ್ಯಾಧುನಿಕ ಸುಖ ಸೌಕರ್ಯಗಳಲ್ಲಿ ಯಾವುದಕ್ಕೂ ಅಲ್ಲಿ ಕೊರತೆಯಿಲ್ಲ. ಆದರೆ ಅವರ ಮನಗಳು ಒಂದಾಗಿಲ್ಲ. ಅಶಾಂತಿ, ಅಸಮಾಧಾನಗಳ ಬಿರುಕು ಬಾಯ್ಬಿಟ್ಟಿದೆ. ಅದನ್ನು ಬೆಸೆಯುವ ಪ್ರೀತಿಗೇ ಅಲ್ಲಿ ಬರಗಾಲ!</p>
  <p>ಯಜಮಾನನಿಗೆ ಮಾತ್ರ ಅಲ್ಲಿ ಬೇಗ ಬೆಳಗಾಗುವುದು. ನಿತ್ಯಕರ್ಮಗಳನ್ನು ಪೂರೈಸಿ, ಕಾಫಿ ಮಾಡಿಕೊಡೆಂದು ಕಾಯಿಲೆ ಬಿದ್ದ ಹೆಂಡತಿಯನ್ನು ಆತ ಎಬ್ಬಿಸುವುದು, ಎಷ್ಟೋಬಾರಿ ವಿಫಲನಾಗಿ ತನ್ನ ಪ್ರಾರಬ್ಧವನ್ನು ಹಳಿಯುತ್ತಾ ತಾನೇ ಕಾಫಿ ಮಾಡಿ ಕುಡಿಯುವುದು, ಗೊಣಗುತ್ತಲೇ ಸ್ನಾನ, ಪೂಜೆ ಮಾಡಿ ಮುಗಿಸಿದರೂ ಇನ್ನೂ ಎಚ್ಚರಗೊಳ್ಳದ ಮಕ್ಕಳನ್ನು ಬಯ್ದು ಭಂಗಿಸಿ ಬಡಿದೆಬ್ಬಿಸು ವುದು, ನಿದ್ರಾಸುಖದಿಂದ ವಂಚಿತರಾದ ಆ ಮಕ್ಕಳು ಸಿಡುಕಿನಿಂದ ಕೂಗಿ ರೇಗಾಡುವುದು– ಇವೆಲ್ಲ ಅಲ್ಲಿ ನಿತ್ಯವಿಧಿ, ದಿನದ ಗೊಂದಲ ಗಲಿಬಿಲಿಗೆ ಅದೇ ಪೀಠಿಕೆ.</p>
  <p>‘ಕೆಲಸಕ್ಕೆ ಹೋಗಬೇಕಲ್ಲಾ! ಕೆಲಸ ಮಾಡಬೇಕಲ್ಲಾ!’ ಎಂಬ ಜಡರಾಗ ಎಳೆಯುತ್ತಾ ತಮ್ಮ ಕೆಲಸ ಕಾರ್ಯಗಳಿಗೆ ತೆರಳುವ ಅವರದು ಕಣ್ಣಿಗೆ ಮಣ್ಣೆರಚುವ ಕೆಲಸ. ಶಾಲೆಗೆ ಹೋಗುವ ಮಕ್ಕಳೂ ಇದಕ್ಕೆ ಹೊರತಲ್ಲ. ಆ ಮಕ್ಕಳ ಹೆಚ್ಚುಗಾರಿಕೆ ವೇಷ ಭೂಷಣಗಳಲ್ಲೇ ಹೊರತು ನಡೆ ನುಡಿಗಳಲ್ಲಲ್ಲ. ಬೇಕಷ್ಟು ಐಶ್ವರ್ಯ ಇದ್ದರೂ ಜಿಪುಣತನದ ಕಟ್ಟಿನಿಂದಾಗಿ, ಸುಖಿಸುವ ಭಾಗ್ಯ ಅವರಿಗೆ ಇಲ್ಲ. ಹೊಟ್ಟೆಬಟ್ಟೆ ಕಟ್ಟಿಯಾದರೂ ದುಡ್ಡುಮಾಡುವ ಧೋರಣೆ ಯಜಮಾನನದ್ದಾದರೆ ಕದ್ದುಮುಚ್ಚಿಯಾದರೂ ಲಪಟಾಯಿಸಿ ದಿಲ್​ಖುಶ್ ಆಗಿರುವ ಜಾಯಮಾನ ಮಕ್ಕಳದ್ದು. ವ್ಯವಹಾರಸ್ಥ ತಂದೆ, ಗಿರಾಕಿಗಳೊಡನೆ ನಗುತ್ತಾ ಮಾತನಾಡಿದಂತೆ, ಪ್ರೀತಿಯಿಂದ ಒಮ್ಮೆಯೂ ಮಕ್ಕಳೊಡನೆ ಮಾತನಾಡಿದ್ದಿಲ್ಲ. ಮಕ್ಕಳನ್ನು ಬಯ್ಯುವುದೇ ರೂಢಿ ಆಗಿರುವ ಅವನೊಡನೆ ಮಕ್ಕಳೂ ಮನಬಿಚ್ಚಿ ಮಾತಾಡಿದ್ದಿಲ್ಲ; ಒಮ್ಮನಸ್ಸಿನಿಂದ ನಡೆದದ್ದಿಲ್ಲ. ಪರಸ್ಪರ ಹೊಂದಾ ಣಿಕೆಯ ಕೊಂಡಿಯೇ ಅಲ್ಲಿ ಕಳಚಿಹೋಗಿದೆ. ತಾನು, ತನ್ನದು, ತನ್ನಿಂದಲೇ ಎಂಬುದೇ ಎಲ್ಲರ ಮಂತ್ರವಾಗಿ ಬಿಟ್ಟಿದೆ. ಅದಕ್ಕಾಗಿಯೇ ಎಲ್ಲರ ಹೋರಾಟ, ಹಾಗಾಗಿ ಯಾವಾಗಲೂ ಅಲ್ಲಿ ಗೌಜು, ಗಲಾಟೆ, ಅವಿಶ್ವಾಸ, ದ್ವೇಷ, ಅಸೂಯೆಗಳಿಂದಾಗಿ ಮನೆಮಂದಿಯಲ್ಲೇ ಒಳಜಗಳ ಬೇರೆ. ಈ ಒಳತೋಟಿಯ ಬಿರುಸಿಗೆ ಆ ಸಂಸಾರದ ಸುಖ ಶಾಂತಿ ಕೊಚ್ಚಿಹೋಗಿದೆ.</p>
  <p>ಸಂಸಾರದ ಆ ನೆಮ್ಮದಿಯನ್ನು ಅಲ್ಲಿರುವ ಸುಖಜೀವನದ ಸಾಧನ ಸೌಕರ್ಯಗಳಾವುವೂ ಉತ್ಪಾದಿಸಲಾರವು. ಆ ನೆಮ್ಮದಿಯಾದರೂ ಪರಸ್ಪರ ಪ್ರೀತಿಯ ಪಕ್ವಫಲ. ಅದೇ ಇಲ್ಲವಾದರೆ ಸಂಸಾರವೇ ನಿಸ್ಸಾರ. ಶರೀರವೇನೋ ಸುಂದರ ಸಾಲಂಕೃತ; ಆದರೆ ಜೀವವೇ ಇಲ್ಲ ಎಂಬಂತೆಯೇ ಅದು!</p>
  <p>ಇದು ಇನ್ನೊಂದು ಸಂಸಾರ. ಬಡತನ ಎದ್ದುಕಾಣುತ್ತಿದೆ. ಹರುಕು ಮುರುಕು ಮನೆ. ಹೊಲಿದು ತೇಪೆ ಹಾಕಿದ ಬಟ್ಟೆಬರೆಗಳು. ಆದರೆ ಎಲ್ಲೆಡೆಯೂ ಅಚ್ಚುಕಟ್ಟುತನ, ಚೊಕ್ಕತನ. ಒಂದು ದಿನ ಮೈ ಮುರಿದು ದುಡಿಯದಿದ್ದರೆ ಎಲ್ಲರೂ ಉಪವಾಸ ಬೀಳುವ ಪರಿಸ್ಥಿತಿ. ಅಷ್ಟಾದರೂ ಅಲ್ಲಿ ಅಶಾಂತಿ, ಅಸಮಾಧಾನಗಳ ಸುಳಿವಿಲ್ಲ. ಎಲ್ಲರ ಮುಖದಲ್ಲೂ ನಗುವಿದೆ, ಹೊಂದಿ ಬಾಳುವ ಛಲವಿದೆ. ಪ್ರೀತಿ ಅವರನ್ನೆಲ್ಲ ಒಂದಾಗಿಸಿದೆ.</p>
  <p>ಇಲ್ಲಿ ತಂದೆಗೆ ರೋಜಿನ ಅಡಿಗೆಯ ಕೆಲಸ. ರುಬ್ಬುವುದೇ ಮೊದಲಾದ ಕೆಲಸಗಳಿಗೆ ತಾಯಿಯ ಸಹಕಾರ. ಬೆಳ್ಳಂಬೆಳಗಾಗುವಾಗಲೆ ಅವರು ಮನೆಗೆಲಸ ಪೂರೈಸಿ ತಯಾರಾಗಿ ಹೊರಡಬೇಕು. ನಸುಕಿಗೆ ಏಳುವ ಮಕ್ಕಳ ಒಮ್ಮನಸ್ಸಿನ ದುಡಿಮೆಯಿಂದಾಗಿ ಅವರೆಂದೂ ತಡವಾದದ್ದಿಲ್ಲ. ಮನೆ ಎದುರು ಗುಡಿಸಿ ಸಾರಿಸಿ ರಂಗೋಲಿ ಹಾಕುವುದು, ಮನೆಗೆಲಸಕ್ಕೂ ಹೂ ಗಿಡಗಳಿಗೂ ದೂರದ ಬಾವಿಯಿಂದ ನೀರು ಸೇದಿ ತರುವುದು, ದನಕರುಗಳ ಚಾಕರಿ ಮಾಡುವುದು ಮೊದಲಾದ ಎಲ್ಲ ಕೆಲಸಗಳನ್ನೂ ಮಕ್ಕಳೇ ಹಂಚಿಕೊಂಡು, ಸಂತೋಷದಿಂದ ಮಾಡಿ ಮುಗಿಸುತ್ತಾರೆ. ದೇವರ ಪೂಜೆಯ ವೇಳೆ ಎಲ್ಲರೂ ಒಂದಾಗಿ ಭಕ್ತಿಯಿಂದ ಬಾಗಿ ಬೇಡುತ್ತಾರೆ. ತಿಂಡಿ ತಿನ್ನುವುದು ಆಮೇಲೆ ಒಟ್ಟಾಗಿ. ಹೆಚ್ಚೇನಲ್ಲ–ಒಂದೆರಡು ಒಣರೊಟ್ಟಿ.</p>
  <p>ತಂದೆ ತಾಯಿಗಳು ಹೊರಗೆ ಕಷ್ಟಪಟ್ಟು ದುಡಿಯುವಾಗ ಮನೆಯ ನಿರ್ವಹಣೆ ಮಕ್ಕಳದೇ. ಮನೆಯಲ್ಲಿ ದೊಡ್ಡ ಮಕ್ಕಳು ಚಿಕ್ಕ ಮಕ್ಕಳಿಗೆ ಊಟೋಪಚಾರ ಮಾಡಿಸುತ್ತಾರೆ. ತೇಪೆ ಹಾಕಿದ್ದಾ ದರೂ ಚೊಕ್ಕ ಬಟ್ಟೆಗಳನ್ನೇ ಮಕ್ಕಳಿಗೆ ತೊಡಿಸಿ ಶಾಲೆಗೆ ಕಳುಹಿಸುತ್ತಾರೆ. ಆ ಮಕ್ಕಳ ವೇಷ ಭೂಷಣಗಳಲ್ಲಿ ಬಡತನವಿದ್ದರೂ ಗುಣನಡತೆಗಳಲ್ಲಿಲ್ಲ. ಶ್ರೀಮಂತರ ಮನೆಯ ಮಕ್ಕಳ ಷೋಕಿ ಜೀವನಕ್ಕೆ ಬಾಯಿ ನೀರು ಬಿಡುವ ಸ್ವಭಾವ ಅವರದ್ದಲ್ಲ. ಆ ಮಕ್ಕಳಿಗೂ ಇದ್ದುದರಲ್ಲೇ ತೃಪ್ತಿ.</p>
  <p>ದಿನವಿಡೀ ದುಡಿದು ದಣಿದು ಸಂಜೆಗೆ ತಂದೆತಾಯಂದಿರು ಮನೆಗೆ ಬರುವಾಗ, ಆ ಮಕ್ಕಳ ನಗುಮುಖದ ಸ್ವಾಗತ ಕಾದಿರುತ್ತದೆ. ಆಮೇಲೆ ಅಂದಿನ ಸುದ್ದಿ ಸಮಾಚಾರ, ಖರ್ಚುವೆಚ್ಚ, ಕಷ್ಟ ನಷ್ಟಗಳ ಬಗ್ಗೆ ಲೋಕಾಭಿರಾಮವಾಗಿ ಮಾತನಾಡಿ, ರಾತ್ರಿ ಎಲ್ಲರೂ ಒಟ್ಟಾಗಿ ಕುಳಿತು ಇದ್ದುದನ್ನು ಹಂಚಿಕೊಂಡು ಸಂತೋಷದಿಂದ ಊಟ ಮಾಡುತ್ತಾರೆ. ಆ ಸಾದಾ ಊಟಕ್ಕೂ ಮೃಷ್ಟಾನ್ನದ ಸವಿ ಬರುವುದು ಒಗ್ಗಟ್ಟಿನಿಂದಲೇ.</p>
  <p>ಬಡತನವಿದ್ದರೂ ಅವರಲ್ಲಿ ಜಿಪುಣತನವಿಲ್ಲ. ಹಬ್ಬಹರಿದಿನಗಳಲ್ಲೂ, ಧರ್ಮಕಾರ್ಯ ಗಳಲ್ಲೂ ಉದಾರಮನಸ್ಸಿನಿಂದ ಉತ್ತಮವಾದ ವಸ್ತುಗಳನ್ನೇ ಅವರು ದಾನವಾಗಿ ಕೊಡುತ್ತಾರೆ. ಇನ್ನೊಬ್ಬರು ಸಂತೋಷಪಡುವುದನ್ನು ನೋಡುವುದರಿಂದಲೇ ಅವರಿಗೆ ಸಂತೋಷ. ಅವರಲ್ಲಿ ಚಿನ್ನದ ಒಡವೆಗಳಿಲ್ಲ, ಆಸ್ತಿಪಾಸ್ತಿಗಳಿಲ್ಲ. ಅವರಲ್ಲಿರುವುದೆಲ್ಲ ಸದ್ಭಾವನೆ ಬೀರುವ ಮನಸ್ಸು, ಪರರ ಕಷ್ಟಕ್ಕೆ ಮಿಡಿಯುವ ಹೃದಯ. ಅವುಗಳನ್ನೆಣಿಸದೆ ಚಿನ್ನದ ಬಗ್ಗೆ, ಅಸ್ತಿಪಾಸ್ತಿಗಳ ಬಗ್ಗೆ ಅವರೊಡನೆ ವಿಚಾರಿಸುವವರಿಗೆ ಸಿಗುವ ಉತ್ತರ ಒಂದೇ–“ನೋಡುವವರ ಕಣ್ಣಿಗೆ ನಾವು ಬಡವರು. ಆದರೆ ನಾವು ನಿಜವಾಗಿಯೂ ಶ್ರೀಮಂತರೇ. ಕಳ್ಳರ ಕಣ್ಣಿಗೆ ಬೀಳದಿರಲೆಂದು ನಾವು ಚಿನ್ನದ ಒಡವೆಗಳನ್ನು ಹಾಕಿಕೊಳ್ಳುವುದಿಲ್ಲ ಅಷ್ಟೇ! ಸರ್ಕಾರದವರು ಟ್ಯಾಕ್ಸ್ ಹೇರಿ ಪೀಡಿಸುತ್ತಾ ರೆಂದು ಹೊಲ, ಮನೆ ಕೊಂಡಿಲ್ಲ ಅಷ್ಟೇ!” ಎಂದು.</p>
  <p>ಅವರ ಶ್ರೀಮಂತಿಕೆ ಜನರ ಕಣ್ಣಿಗೆ ಬೀಳುವಂಥಾದ್ದಲ್ಲ ನಿಜ. ಅದು ಹೃದಯದ ಸಂಪತ್ತು– ಜೀವಜೀವನದ ಬಗ್ಗೆ ಉಕ್ಕಿಹರಿಯುವ ಪರಿಶುದ್ಧ ಪ್ರೀತಿಯ ಸಂಪತ್ತು.</p>
  <p>ಹೌದು, ಸಂಸಾರದ ಸುಖ ಒಡವೆವಸ್ತ್ರಗಳಲ್ಲಿಲ್ಲ. ಸಾಧನಸೌಕರ್ಯಗಳಲ್ಲಿಯೂ ಇಲ್ಲ. ಅದಿರುವುದು ಪ್ರೀತಿಯ ಚೌಕಟ್ಟಿನಲ್ಲಿ, ಪ್ರೀತಿಯೆ ಸಂಸಾರದ ಸುಖದ ಕೀಲಿಕೈ. ಸಂಸಾರದ ಹೃದಯವೇ ಆ ಪ್ರೀತಿಯಲ್ಲಿದೆ. ಆ ಹೃದಯ ಸಂಪತ್ತಿನಿಂದಲೇ ಸಂಸಾರದ ಸುಖ ಅದೇ ಇಲ್ಲ ವಾದರೆ ಆ ಸುಖಕ್ಕೇ ಸಂಚಕಾರ.</p>
  <div>ದೈವೀ ಪ್ರೀತಿಯ ದಿವ್ಯನಿಧಿ</div>
  <p>ಭಗವಾನ್ ಶ್ರೀರಾಮಕೃಷ್ಣರ ಶಿಷ್ಯರಲ್ಲೊಬ್ಬರಾದ ಸ್ವಾಮಿ ವಿಜ್ಞಾನಾನಂದಜಿ ಅವರನ್ನು ಒಮ್ಮೆ ಭಕ್ತರೊಬ್ಬರು ಪ್ರಶ್ನಿಸಿದರು–“ನಿಮ್ಮ ಮನಸ್ಸನ್ನು ಮೊದಲಿಗೆ ಸೆಳೆದ ಶ್ರೀರಾಮಕೃಷ್ಣರ ವೈಶಿಷ್ಟ್ಯ ಯಾವುದು?” ಎಂದು. ವಿಜ್ಞಾನಾನಂದಜಿ ಉತ್ತರಿಸಿದರು–“ಅವರ ತಪಸ್ಸು, ತ್ಯಾಗ ಅವರ ದಿವ್ಯದರ್ಶನಗಳು, ಬೋಧನೆ–ಇವಾವುವೂ ನನಗೆ ಆಗ ಅರ್ಥವಾಗಿರಲಿಲ್ಲ. ಆದರೆ ಅವರ ಪ್ರೀತಿ ಮಾತ್ರ ಅಸದೃಶವಾಗಿತ್ತು. ಮೊದಲ ಬಾರಿ ನಾನು ಅವರನ್ನು ಕಂಡಾಗಲೇ ಅತ್ಯಂತ ಆಪ್ತ ಚಿರಪರಿಚಿತನಂತೆ ನನ್ನೊಡನೆ ವ್ಯವಹರಿಸಿದರು. ನನ್ನ ತಂದೆ ತಾಯಿ, ಅಣ್ಣ ತಮ್ಮಂದಿರೂ ಅಷ್ಟು ಪ್ರೀತಿಯಿಂದ ನನ್ನನ್ನು ಕಂಡುಕೊಂಡಿರಲಿಲ್ಲ. ಅವರು ಪ್ರೀತಿಯ ನಿಧಿಯಾಗಿದ್ದರು. ಅವರ ಪ್ರೀತಿಗೆ ಯಾವ ಹೋಲಿಕೆಯೂ ಸಿಗದು. ನಮ್ಮಲ್ಲಿ ಪ್ರತಿಯೊಬ್ಬರ ಹಿತಚಿಂತನೆಯನ್ನೂ ಅವರು ಎಷ್ಟೊಂದು ಮಾಡುತ್ತಿದ್ದರು!”</p>
  <p>ಶ್ರೀರಾಮಕೃಷ್ಣರಲ್ಲಿ ವ್ಯಕ್ತವಾದ ಪರಿಶುದ್ಧ, ನಿಃಸ್ವಾರ್ಥ ಪ್ರೀತಿ ಅವರನ್ನು ಸಮೀಪಿಸಿದ ಪ್ರತಿ ಯೊಬ್ಬ ವ್ಯಕ್ತಿಯಲ್ಲೂ ಅದ್ಭುತ ಪ್ರಭಾವವನ್ನು ಬೀರಿತ್ತು. ಆ ಪ್ರೀತಿಯ ಸಂಸ್ಪರ್ಶವನ್ನು ಪಡೆದ ವ್ಯಕ್ತಿಯಲ್ಲಿ ಅದು ಆತ್ಮಶ್ರದ್ಧೆಯನ್ನುಂಟುಮಾಡಿ, ಉನ್ನತಿಯ ಪಥದಲ್ಲಿ ನಡೆಯುವ ಪ್ರೇರಣೆ ನೀಡಿತು.</p>
  <p>ಶ್ರೀರಾಮಕೃಷ್ಣರು ದಿವ್ಯವಾದ ಬ್ರಹ್ಮಾನಂದದಲ್ಲಿ ಮುಳುಗಿ ತೇಲುತ್ತಿದ್ದರು. ಎಲ್ಲರೂ ಆ ದಿವ್ಯ ಆನಂದವನ್ನು ಪಡೆಯಲು ಯತ್ನಿಸುತ್ತಿಲ್ಲವಲ್ಲ ಎಂಬುದೇ ಅವರ ಚಿಂತೆಯಾಗಿತ್ತು! ತಾವು ಯಾವ ಆನಂದ ಸಾಗರದಲ್ಲಿ ಮುಳುಗಿ ತೇಲುತ್ತಿದ್ದರೋ ಅದನ್ನು ಇತರರಿಗೂ ಹಂಚಿ, ಅವರ ಬದುಕನ್ನು ಕೃತಾರ್ಥ ಮಾಡಬೇಕೆಂಬ ಹಂಬಲ ಸದಾ ಅವರಲ್ಲಿತ್ತು. ಸಂಸಾರದ ತಾಪತ್ರಯ ಗಳಲ್ಲಿ ಸಿಲುಕಿ ದುಃಖತಪ್ತರಾದ ಜನರನ್ನು ಕಂಡು ಅವರ ಹೃದಯ ಮರುಕದಿಂದ ತುಂಬುತ್ತಿತ್ತು. ಎಷ್ಟೇ ಕಷ್ಟವಾದರೂ ಒಂದೇ ಒಂದು ಜೀವಿಗೆ ಬೆಳಕನ್ನು ನೀಡಲು ಸಾಧ್ಯವಾದರೆ ಅದು ಅವರಿಗೆ ನೆಮ್ಮದಿಯನ್ನೂ, ತೃಪ್ತಿಯನ್ನೂ ನೀಡುತ್ತಿತ್ತು. ಅವರನ್ನು ಸಮೀಪಿಸಿದವರೊಡನೆ ಹೇಳುತ್ತಿದ್ದರು –“ನನಗೆ ಯಾವ ಲೌಕಿಕ ಆಸೆಯೂ ಇಲ್ಲ. ನನಗೆ ದೇಹ ಸುಖ ಬೇಡ, ಕೀರ್ತಿ ಬೇಡ, ಧನಕನಕಾದಿ ಗಳು ಬೇಡ. ದೇವರ ನಾಮವನ್ನು ಹೇಳುತ್ತ ನಾನು ಸಮಾಧಿಸ್ಥನಾಗುತ್ತೇನೆ; ಸಂಪೂರ್ಣ ಮೈಮರೆಯುತ್ತೇನೆ. ನಾನೇಕೆ ನಿಮ್ಮನ್ನು ಇಷ್ಟೊಂದು ಪ್ರೀತಿಸುತ್ತೇನೆ ಗೊತ್ತೆ? ನೀವಿನ್ನೂ ಚಿಕ್ಕ ವರು. ನಿಮ್ಮ ಮನಸ್ಸಿನ್ನೂ ಲೋಕದ ಜಂಜಾಟದಲ್ಲಿ ಸಿಕ್ಕಿ ಮಲಿನವಾಗಿಲ್ಲ. ಶ್ರದ್ಧೆ ಮತ್ತು ನಿಷ್ಠೆ ಯಿಂದ ಸಾಧನೆ ಮಾಡಿದರೆ ನೀವು ಬಹುಬೇಗನೆ ದಿವ್ಯ ಆನಂದವನ್ನು ಪಡೆದು ಧನ್ಯರಾಗುವಿರಿ. ಅದಕ್ಕಾಗಿಯೇ ನಿಮ್ಮನ್ನು ನೋಡಲು ಅಷ್ಟೊಂದು ಕಾತರನಾಗಿರುವೆ.”</p>
  <p>ದೈವೀಪ್ರೀತಿಯ ದಿವ್ಯನಿಧಿಯಾದ ಶ್ರೀರಾಮಕೃಷ್ಣರ ವಾಕ್ಯಗಳನ್ನು ಮನನ ಮಾಡಿದರೆ, ನಿಃಸ್ವಾರ್ಥ ಪ್ರೇಮದ ಮೂಲ ಯಾವುದೆಂಬುದನ್ನು ತಿಳಿಯಲು ಕಷ್ಟವಿಲ್ಲ.</p>
  <div/>
  <div>ಮಾತೃತ್ವದ ಮಹಾ ಆದರ್ಶ</div>
  <p>ಯಾವುದೇ ಆದರ್ಶ ಅಥವಾ ಧ್ಯೇಯ, ವ್ಯಕ್ತಿಯ ಬದುಕಿನಲ್ಲಿ ಪೂರ್ಣ ರೀತಿಯಿಂದ ವ್ಯಕ್ತ ವಾಗದಿದ್ದಲ್ಲಿ, ಅದೊಂದು ಒಣ ಸಿದ್ಧಾಂತವಾಗಿಯೇ ಉಳಿಯುವುದು. ಜನಸಾಮಾನ್ಯರ ಪಾಲಿಗೆ ಅದು ಅನುಷ್ಠಾನಕ್ಕೆ ಬೇಕಾದ ಸ್ಫೂರ್ತಿ ಮತ್ತು ಮಾರ್ಗದರ್ಶನ ನೀಡಲಾರದು. ದೇವರ ಮಾತೃ ಭಾವವನ್ನು ಅರ್ಥಮಾಡಿಕೊಳ್ಳಲು ಪರಮಹಂಸರೇ ಮಾತೃತ್ವದ ಮೂರ್ತಿಯೊಂದನ್ನು ಕಡೆದು ನಿಲ್ಲಿಸಿದರು. ಎಲ್ಲರೂ ಯಾರನ್ನು ‘ಅಮ್ಮಾ’ ಎಂದು ಕರೆಯಬಹುದೋ, ಯಾರಿಂದ ಅಭಯ, ಆಶೀರ್ವಾದಗಳನ್ನು ಪಡೆದು ಸಾಂಸಾರಿಕ ಬಂಧನಗಳಿಂದ ಬಿಡುಗಡೆ ಹೊಂದಿ ದಿವ್ಯತೆಯನ್ನೇರ ಬಹುದೋ, ಯಾರ ಜೀವನ ಎಂಬ ಸಂದೇಶವು ಸರ್ವಸಾಧಾರಣರಲ್ಲಿ ಮಾತೃಭಾವದ ಆದರ್ಶ ವನ್ನು ಪ್ರಸಾರ ಮಾಡಬಲ್ಲದೋ, ಅಂಥ ಮಾತೃಮೂರ್ತಿಯನ್ನು ರಚಿಸಿದರು. ದೇವರು ನಮಗೆ ಮಾತೆಯಂತೆ ಅತ್ಯಂತ ಸಮೀಪದವನು. ನಾವು ಅವನನ್ನು ಪ್ರೀತಿಯಿಂದ ಸಮೀಪಿಸಬಹುದು ಎಂಬುದನ್ನು ಆ ಮೂಲಕ ತಿಳಿಯಪಡಿಸಿದರು. ಕೆಲವರಾದರೂ, ನಿಃಸ್ವಾರ್ಥ ಪ್ರೇಮದ ಉತ್ತುಂಗ ಶಿಖರವನ್ನೇರಲು ಸಾಧ್ಯ ಎಂಬುದನ್ನು ತೋರಿದರು. ಉಳಿದವರು ಆ ದಾರಿಯಲ್ಲಿ ಬಹುದೂರ ಮುನ್ನಡೆಯಲು ಸಾಧ್ಯ ಎನ್ನುವ ಸ್ಫೂರ್ತಿಯನ್ನು ನೀಡಿದರು. ಸ್ತ್ರೀಯರು ಮಾತೃತ್ವದ ಆದರ್ಶದ ಮೂಲಕ ಕೃತಕೃತ್ಯತೆಯನ್ನು ಪಡೆಯುವ ವಿಧಾನವನ್ನು ತಿಳಿಸಿಕೊಟ್ಟರು.</p>
  <div/>
  <div>ಕರುಣೆಯ ಕಡಲು</div>
  <p>ಜಾತಿ, ವರ್ಣ, ಕುಲ, ಗೋತ್ರ ಭೇದವಿಲ್ಲದೆ ಅಸಂಖ್ಯ ಪುತ್ರರೂ, ಪುತ್ರಿಯರೂ ಅವರನ್ನು ‘ತಾಯಿ’ ಎಂದು ಕರೆದರು. ಮಗುವು ತಾಯಿಯನ್ನು ಸಮೀಪಿಸುವಂತೆ, ಭಕ್ತರು ಅವರನ್ನು ಸಮೀಪಿಸಿ, ಅವರ ಸಾನ್ನಿಧ್ಯದಲ್ಲಿ ನಿಶ್ಚಿಂತರಾಗುತ್ತಿದ್ದರು. ಅಪೂರ್ವ ಶಾಂತಿಯನ್ನು ಅನುಭವಿಸು ತ್ತಿದ್ದರು. ಮಾರ್ಗದರ್ಶನವನ್ನು ಪಡೆಯುತ್ತಿದ್ದರು. ಧನ್ಯತೆಯ ಭಾವವನ್ನು ಹೊಂದುತ್ತಿದ್ದರು. ಈ ತಾಯಿಯಾದರೋ ಹಗಲೂರಾತ್ರಿ ಮಕ್ಕಳ ಶುಭಕ್ಕಾಗಿ ಪ್ರಾರ್ಥಿಸಿದರು. ಮಕ್ಕಳ ನೂರು ತಪ್ಪುಗಳನ್ನೂ ತಾಳ್ಮೆಯಿಂದ ಕ್ಷಮಿಸುತ್ತ, ಅವರನ್ನು ಸರಿದಾರಿಗೆ ತರಲು ಯತ್ನಿಸುತ್ತಿದ್ದರು. ದಿನ ದಿನ, ತಿಂಗಳು ತಿಂಗಳು, ವರ್ಷ ವರ್ಷಗಳ ಕಾಲ, ಕೆಲವೊಮ್ಮೆ ಸ್ವಲ್ಪವೂ ವಿಶ್ರಾಂತಿಯನ್ನು ತೆಗೆದುಕೊಳ್ಳದೆ, ದೂರದೂರದಿಂದ ಬಂದ ಮಕ್ಕಳ ಕ್ಷೇಮಚಿಂತನೆಯಿಂದ ದುಡಿಯುತ್ತಿದ್ದರು. ಅತಿಥಿಗಳಾಗಿ ಬಂದ ಅವರ ಊಟ ತಿಂಡಿಯ ವ್ಯವಸ್ಥೆ ಆರೋಗ್ಯಲಾಭಕ್ಕಾಗಿ ಮಾರ್ಗದರ್ಶನ, ಅವರ ಅಭ್ಯುದಯ ಚಿಂತನೆ ಮಾಡುತ್ತಲೇ ಇದ್ದರು. ಮಕ್ಕಳ ಒತ್ತಾಯದ ಹಠಗಳನ್ನು ಸೈರಿಸಿ ಕೊಂಡು ಅವರ ಇಚ್ಛೆಯನ್ನು ನೆರವೇರಿಸುತ್ತಿದ್ದರು. ಯಾರಾದರೂ ಕಠಿಣರೋಗದಿಂದ ನರಳು ತ್ತಿದ್ದರೆ, ಯೋಗಶಕ್ತಿಯಿಂದ ಅದನ್ನು ತಮ್ಮ ಶರೀರದ ಮೇಲೆ ಎಳೆದುಕೊಂಡು ತಾವೇ ದಾರುಣ ನೋವನ್ನು ಅನುಭವಿಸುತ್ತಿದ್ದರು. ಇದರ ಮೂಲಕ ಭಕ್ತ ಜನರನ್ನು ತಮ್ಮ ಆಪ್ತರನ್ನಾಗಿ ಮಾಡಿ ಕೊಂಡು, ತ್ಯಾಗಮಯ, ಸಹನಶೀಲತೆಯ ಜೀವನಾದರ್ಶವನ್ನು ಬೋಧಿಸುತ್ತಿದ್ದರು. ಸಂಸಾರದ ಕಷ್ಟಕಂಟಕಗಳಲ್ಲಿ ಸಿಲುಕಿ, ದಿಕ್ಕೆಟ್ಟು ಬಳಲಿದವರಿಗೆ, ಗುರುಶಕ್ತಿಯಿಂದ ಮಂತ್ರ ಪ್ರದಾನಮಾಡಿ, ಜಪ, ಪ್ರಾರ್ಥನೆ, ಉಪಾಸನಾ ವಿಧಾನಗಳನ್ನು ತಿಳಿಸಿ, ಅಭಯ ನೀಡುತ್ತಿದ್ದರು. ಅಂತರಂಗದ ಲ್ಲಿರುವ ಅಪೂರ್ವ ದೈವೀಸ್ವಭಾವವನ್ನು ಮರೆಮಾಡಿ, ಹೆತ್ತುಹೊತ್ತು, ಸಾಕಿಸಲಹಿದ ತಾಯಿ ಯಂತೆಯೇ ಎಲ್ಲರೆದುರೂ ಅವರು ಕಂಗೊಳಿಸಿದರು. ಅವರದು ನಿರಂತರ ಪರಿಶ್ರಮದ ಬದುಕಾ ದರೂ ಸದಾ ಆನಂದದಿಂದಲೇ ಇರುತ್ತಿದ್ದರು.</p>
  <p>ಈ ಉನ್ನತ ಸ್ಥಿತಿಯನ್ನು ಅವರು ಮೆಟ್ಟಲು ಮೆಟ್ಟಲಾಗಿ ಏರಿದರು. ತ್ಯಾಗ ಮತ್ತು ಸೇವೆಯ ಆದರ್ಶಗಳ ಮೂಲಕ ಸೇವಾಪರಾಯಣೆಯಾದ ಮಗಳಾಗಿ, ಸ್ನೇಹಪರಾಯಣೆಯಾದ ಅಕ್ಕನಾಗಿ, ಪತಿಪರಾಯಣೆಯಾದ ಸಹಧರ್ಮಿಣಿಯಾಗಿ, ಸಂತಾನವತ್ಸಲೆಯಾದ ಮಾತೆಯಾಗಿ, ಆಧ್ಯಾತ್ಮಿಕ ಪಥಪ್ರದರ್ಶಕಳಾದ ಗುರುವಾಗಿ, ದೈವೀ ಪ್ರೇಮ ಅವರಲ್ಲಿ ವ್ಯಕ್ತವಾಯಿತು. ಬಾಲ್ಯದಲ್ಲಿ ವ್ಯರ್ಥ ಕಾಲಹರಣಕ್ಕೆ ಅವಕಾಶಕೊಡದೆ, ಸದಾ ತಂದೆತಾಯಿಗಳಿಗೆ ಕೆಲಸದಲ್ಲಿ ನೆರವಾಗಿ, ಅವರ ಶ್ರಮ ಭಾರವನ್ನು ಕಡಿಮೆ ಮಾಡಿದರು. ಪಿತೃವಿಯೋಗದ ನಂತರ ಮನೆಯಲ್ಲಿ ಅನ್ನಾಭಾವ ದೂರ ಮಾಡಲು, ತಾವೇ ಭತ್ತವನ್ನು ಕುಟ್ಟಿ ಅಕ್ಕಿಯನ್ನು ತಯಾರಿಸುತ್ತಿದ್ದರು. ಮುದುಕಿಯಾದ ತಾಯಿಯ ಸೇವೆಯನ್ನು ಕೈಗೊಂಡರು. ವೃದ್ಧ ಚಿಕ್ಕತಂದೆಯ ಸೇವೆಯನ್ನು ಮಾಡಿದರು. ಸಹೋ ದರರನ್ನು ಎತ್ತಿ ಆಡಿಸಿ, ಲಾಲಿಸಿ ಪಾಲಿಸಿ, ದೊಡ್ಡವರನ್ನಾಗಿ ಮಾಡಿದರು. ಸಹೋದರ ಮೃತ್ಯು ವಶನಾದಾಗ ಅವನ ಪತ್ನಿ ಮತ್ತು ಮಕ್ಕಳನ್ನು ತಾವೇ ನೋಡಿಕೊಂಡರು. ಇತರ ಸಹೋದರ ರೊಳಗೆ ಜಗಳವನ್ನು ದೂರಮಾಡಿ, ಸಹಕಾರದಿಂದ ನಡೆಯಲು ಆಜೀವನ ಯತ್ನಿಸಿದರು. ಒತ್ತಾಯ ಒತ್ತಡಗಳಿಂದ ಸಾಂಸಾರಿಕ ಪರಿಸರದಲ್ಲಿ ಕೆಲಸ ಮಾಡುವವರು ಬಹುಮಂದಿ ಇರ ಬಹುದು. ಇದ್ದಾರೆ. ಆದರೆ, ಹೆಚ್ಚಿನವರು ತಮ್ಮ ಸೇವೆ ಅಥವಾ ಕೆಲಸದ ಹೆಗ್ಗಳಿಕೆಯನ್ನು ಹೇಳಿಕೊಳ್ಳದೆ ಇರಲಾರರು; ಗೊಣಗುತ್ತ ಮಾಡದಿರಲಾರರು. ಶ್ರೀಮಾತೆ ಯಾರ ಒತ್ತಾಯಕ್ಕೂ ಮಣಿದು ಸೇವಾಕಾರ್ಯವನ್ನು ಕೈಗೊಂಡವರಲ್ಲ. ಆತ್ಮಶ್ಲಾಘನೆಯನ್ನೆಂದೂ ಮಾಡಿದವರಲ್ಲ. ಅವರ ಪತಿಸೇವಾ ವಿಧಾನ, ಪಾತಿವ್ರತ್ಯದ ಆದರ್ಶ ಅನುಪಮವಾದುದು. ಯಾವತ್ತೂ ದೇಹ ಬುದ್ಧಿ ಇಲ್ಲದ ಆ ದೇವ ದಂಪತಿಗಳ ಈ ಪ್ರೀತಿಯ ಆದರ್ಶ, ಜಗತ್ತಿನ ಇತಿಹಾಸದಲ್ಲೇ ಅಪೂರ್ವ! ಒಂದು ದಿನವಾದರೂ ಆ ಆದರ್ಶ ಮಲಿನವಾಗಲಿಲ್ಲ. ಈ ಮಾತೃಮೂರ್ತಿಯೇ ಶ್ರೀಶಾರದಾದೇವಿಯವರು. ಸಿಸ್ಟರ್ ನಿವೇದಿತಾ ಶ್ರೀಮಾತೆಯನ್ನು ಹತ್ತಿರದಿಂದ ಕಂಡು ಅವರ ದಿವ್ಯ, ಮಧುರ ಚಾರಿತ್ರ್ಯವನ್ನು ಅರಿತು ಹೀಗೆಂದು ಉದ್ಗರಿಸಿದರು:</p>
  <p>‘ಶ್ರೀಮಾತೆ ಎಂದರೆ:</p>
  <p>ಎಂದೆಂದೂ ನಮ್ಮನ್ನು ತಿರಸ್ಕರಿಸದೇ ಹಂಬಲಿಸುವ ಪ್ರೀತಿಯ ಪ್ರತಿಮೂರ್ತಿ,</p>
  <p>ಎಂದೆಂದೂ ನಮ್ಮ ಜೊತೆಯಲ್ಲೇ ಇರುವ ಮಂಗಲಮಯ ಅನುಗ್ರಹ,</p>
  <p>ದೂರವಾಗಿ, ಬೇರೆಯಾಗಿ ಬೆಳೆಯಲಾಗದ ದಿವ್ಯಸಾನ್ನಿಧ್ಯ,</p>
  <p>ಯಾರಲ್ಲಿ ಪೂರ್ಣ ವಿಶ್ವಾಸ, ಭರವಸೆಗಳನ್ನಿಡಬಹುದೋ ಅಂಥ ಕೋಮಲ ಹೃದಯ,</p>
  <p>ಆಳ ಅಳೆಯಲಾಗದ ಮಾಧುರ್ಯ,</p>
  <p>ಬಿಡಿಸಿಕೊಳ್ಳಲಾಗದ ಪರಿಶುದ್ಧ ಪ್ರೀತಿಯ ಬಂಧನ,</p>
  <p>ಅಕಳಂಕ ಪಾವಿತ್ರ್ಯ,</p>
  <p>ಮೇರೆ ಇಲ್ಲದ ವಾತ್ಸಲ್ಯದ ವಾರಿಧಿ</p>
  <p>–ಇವೆಲ್ಲವೂ ಆಗಿ ಇವನ್ನೂ ಮೀರಿ ನಿಂತ ಮಹಿಮೆ.’*</p>
  <p>ತಂದೆಯಷ್ಟು ತಾಯಿ ಪ್ರಸಿದ್ಧಿಯಾಗುವುದಿಲ್ಲ ದಿಟ. ಆದರೆ ತಂದೆಯ ಪ್ರಸಿದ್ಧಿ, ಮಕ್ಕಳ ಅಭ್ಯುದಯಗಳ ಹಿನ್ನೆಲೆಯಲ್ಲಿ ಎಲೆಮರೆಯ ಕಾಯಿಯಂತೆ ದುಡಿಯಬಲ್ಲ ತಾಯಿಯ ಪ್ರೀತಿ ವಾತ್ಸಲ್ಯಗಳ, ತ್ಯಾಗ ಸೇವೆಗಳ ಪರ್ವತವೇ ಇದೆ ಅಲ್ಲವೇ? ತಾಯಿಯ ತ್ಯಾಗ, ಸೇವೆ, ಸಹನೆ– ಇವುಗಳಿಗೆ ಬೆಲೆ ಕಟ್ಟಲಾದೀತೇ? ಮನೆಯಲ್ಲಿ ತಾಯಿಯ ಮೂಲಕ ಈ ದಿವ್ಯಪ್ರೀತಿ ಮಕ್ಕಳೆಡೆಗೆ ಹರಿಯುವಂತಾದರೆ, ಈ ಪ್ರೀತಿಯ ಅಲ್ಪಸ್ವಲ್ಪ ಅಭಿವ್ಯಕ್ತಿಯೂ ಮಕ್ಕಳಲ್ಲಿ ಎಂಥ ಅದ್ಭುತ ಸತ್ಪರಿಣಾಮ ಮಾಡಬಲ್ಲುದು ಎಂಬುದನ್ನು ಯೋಚಿಸಿ ನೋಡಿ.</p>
  <div/>
  <div>ನಲ್ಮೆಯಿಂದ ನಲಿವು</div>
  <p>ದೈಹಿಕ, ಜೈವಿಕ ಬಯಕೆಗಳನ್ನು ತಣಿಸುವಲ್ಲಿ ಒಂದು ವ್ಯವಸ್ಥೆ ಅಥವಾ ನಿಯಮವನ್ನು ಅನುಸರಿಸಿದಲ್ಲಿ, ಮನುಷ್ಯ ಬಯಕೆಗಳ ಬವಣೆಯಿಂದ ತಪ್ಪಿಸಿಕೊಂಡು, ವ್ಯಕ್ತಿತ್ವದ ಮೇಲಿನ ಮಜಲುಗಳನ್ನು ಏರಬಲ್ಲ. ವ್ಯಕ್ತಿಯ ಶೀಲೋತ್ಕರ್ಷದ ಜೊತೆಜೊತೆಗೆ ಸಮಾಜದ ಹಿತಚಿಂತನೆ ಆಗ ಮಾತ್ರ ಸಾಧ್ಯ. ವೃದ್ಧ ದಂಪತಿಗಳಲ್ಲಿ ಇಂದ್ರಿಯಗಳ ಸೆಳೆತ ನಿಸ್ತೇಜವಾದಾಗ, ವಿಷಯಾಸಕ್ತಿ ಕಡಿಮೆಯಾಗಿ, ಕೇವಲ ಪ್ರೇಮವೊಂದೇ ಘನೀಭೂತವಾಗುವುದು. ಅವರ ಅನುರಾಗದಲ್ಲಿ ರಾಗದ್ವೇಷಗಳ ಅಪಸ್ವರವಿಲ್ಲ, ಕೋಪ ತಾಪಗಳ ಆಲಾಪವಿಲ್ಲ. ಅಲ್ಲಿರುವುದು ಶಾಂತಿ ಸಮಾ ಧಾನಗಳ ಸಂಚಾರ ಮಾತ್ರ. ಆಗ ಪತಿಯ ಸಮೀಪದಲ್ಲಿ ಸತಿ, ಕರುಣಾಮಯಿ ದಾದಿಯಂತೇ ಇರುವಳು. ಅಂಥ ಸತಿಗೂ ತಾಯಿಗೂ ಭೇದವೆಲ್ಲಿದೆ? ಯಾವುದು ಕಾಲಧರ್ಮದಿಂದ ಸ್ವಾಭಾವಿಕ ವಾಗುವುದೋ, ಅದನ್ನು ಆಧ್ಯಾತ್ಮಿಕ ಆದರ್ಶಗಳ ಅನುಷ್ಠಾನದಿಂದ, ಬೇಗನೆ ಸಹಜಸ್ವಭಾವ ವನ್ನಾಗಿ ಪರಿವರ್ತಿಸಬಹುದು. ಪತಿಪತ್ನಿಯರಿಬ್ಬರಲ್ಲೂ ಆಧ್ಯಾತ್ಮಿಕ ಆದರ್ಶವಿದ್ದರೇನೆ ಈ ಪರಿವರ್ತನೆ ಸಾಧ್ಯ ಎಂಬುದು ನಿಶ್ಚಿತ. ಹಾಗಾದಾಗ ಮಾತ್ರವೇ, ಪರಸ್ಪರ ಸಾಮರಸ್ಯದಿಂದ ಇರಬಹುದು. ಇಲ್ಲವಾದಲ್ಲಿ, ಪರಸ್ಪರ ವಿಮುಖರಾಗಿ ದಿನನಿತ್ಯವೂ ವಿರಸವನ್ನನುಭವಿಸಬೇಕಾ ದೀತು!</p>
  <p><span class="en">Love is blind</span>ಎನ್ನುವ ಮಾತೊಂದಿದೆ. ಪ್ರೀತಿ ಕುರುಡು ಎಂದರೆ ಪ್ರೀತಿಗೆ ಎಲ್ಲರೂ ಒಂದೇ, ತಾರತಮ್ಯದ ದೃಷ್ಟಿ ಅದರಲ್ಲಿಲ್ಲ ಎಂದೇ ಅರ್ಥ. ಆದರೆ ಅದೆಷ್ಟೋ ಬಾರಿ ಪ್ರೀತಿ ಪಾತ್ರರೇ, ಕಾಮವನ್ನೇ ಪ್ರೇಮವೆಂದೆಣಿಸಿ, ವಿವೇಕ ವಿಮರ್ಶೆ ಕಳೆದುಕೊಂಡು, ನೀತಿನಿಯಮಕ್ಕೆ ಕುರುಡಾಗುತ್ತಾರೆ!</p>
  <p>ಮದುವೆಯಾದ ಹೊಸದರಲ್ಲಿ ದಂಪತಿಗಳಲ್ಲಿ ಪ್ರೇಮದಲ್ಲಿ ಕಾಮದ ಕಾವೇ ಜಾಸ್ತಿಯಾ ದರೂ, ಅವರ ನಲ್ಮೆ ಕೇವಲ ದೈಹಿಕ ಆಕರ್ಷಣೆ ಆಸಕ್ತಿಗಳಲ್ಲಿ ವ್ಯಕ್ತವಾದರೂ, ಆಧ್ಯಾತ್ಮಿಕ ಹಿನ್ನೆಲೆಯಿಂದ ಕ್ರಮೇಣ ಅದನ್ನು ಉದಾತ್ತಗೊಳಿಸಬಹುದು. ದೃಢ ಆಧ್ಯಾತ್ಮಿಕ ನಿಷ್ಠೆಯಿಂದ ಪತಿಯು ಸಾಧನೆಯಲ್ಲಿ ತೊಡಗಿ ಭಕ್ತಿ, ಶ್ರದ್ಧೆ, ವ್ಯಾಕುಲತೆಗಳಿಂದ ದೇವರಲ್ಲಿ ಮಣಿದು ಮೊರೆಯುತ್ತಾನೆ. ಸತಿಗೆ ತನ್ನ ಗಂಡನೇ ದೇವರಾಗುತ್ತಾನೆ, ಆತನ ಸೇವೆಯೇ ಸಾಧನೆಯಾಗುತ್ತದೆ. ರೈಲ್ವೇ ಇಂಜಿನ್ನನ್ನು ಅನುಸರಿಸುವ ಬೋಗಿಗಳಂತೆ ಆತನಿಗೆ ಪೂರ್ಣವಿಧೇಯಳಾಗಿರುವುದೇ ಆಕೆಯ ಪಾಲಿನ ತಪಸ್ಸಾಗುತ್ತದೆ. ಆತನ ನೋವುನಲಿವು, ಸುಖದುಃಖಗಳಲ್ಲಿ ಒಂದಾಗಿ, ತಾಳ್ಮೆಯ ಗಣಿಯಾಗಿ, ಪ್ರೀತಿ ವಾತ್ಸಲ್ಯಗಳ ತವರಾಗಿ, ಮನೆಯ ಕೆಲಸಕಾರ್ಯಗಳನ್ನೆಲ್ಲ ದೇವರ ಪೂಜೆ ಎಂದೇ ಮಾಡುತ್ತಾ, ತ್ಯಾಗ ಸೇವೆಗಳಲ್ಲೇ ಆಕೆ ಸುಖ ಕಾಣುತ್ತಾಳೆ. ಅವರಲ್ಲಿ ಸಮರ್ಪಣ ಭಾವ ಹೆಚ್ಚಿದಂತೆ ದೈಹಿಕ ಆಕರ್ಷಣೆ ತನ್ನಿಂದ ತಾನಾಗಿ ದೂರಾಗುತ್ತದೆ. ಆಗ ಅವರ ಪ್ರೀತಿ ಪಕ್ವವಾಗಿ ನಲಿವಿನ ಸಮಾರಾಧನೆಯನ್ನೇ ಮಾಡಿಸುತ್ತದೆ.</p>
  <div>ಆಧುನಿಕತೆಯ ಅಟ್ಟಹಾಸ</div>
  <p>ಇಂದಿನ ದಿನಗಳಲ್ಲಿ ಆಧ್ಯಾತ್ಮಿಕ ಆದರ್ಶದ ಹಿನ್ನೆಲೆಯಿಂದ, ಉನ್ನತವಾದ ಬಾಳನ್ನು ಬಾಳಿ ದಂಥವರ ಚಾರಿತ್ರ್ಯದ ಮಾಧುರ್ಯ, ಮಾಹಾತ್ಮ್ಯಗಳನ್ನು ತಿಳಿದುಕೊಳ್ಳಲು ಶಿಕ್ಷಣದಲ್ಲಿ ಯಾವ ವಿಶಿಷ್ಟ ವ್ಯವಸ್ಥೆಯೂ ಇಲ್ಲ. ಮೌಲ್ಯಗಳ ಬಗ್ಗೆ ಸರ್ವತ್ರ ಅಜ್ಞಾನ ಕಂಡುಬರುತ್ತದೆ. ಬದುಕಿ ಗೊಂದು ಉನ್ನತ ಗುರಿಯನ್ನೂ, ಸುಖ ಶಾಂತಿ, ತೃಪ್ತಿಗಳನ್ನೂ ನೀಡುವ, ಎಲ್ಲರಿಗೂ ನೀರು, ಗಾಳಿಗಳಂತೆ ಅತ್ಯಂತ ಆವಶ್ಯಕವಾದ, ಮೂಲಭೂತ ಮೌಲ್ಯಗಳ ವಿಚಾರವನ್ನು ಯುವಕ ಯುವತಿಯರಿಗೆ ಮನಮುಟ್ಟುವಂತೆ ತಿಳಿಸುವವರಾರು? ಒಂದೆಡೆ ಶೈಶವದಿಂದಲೇ ಪರೀಕ್ಷೆ ಪಾಸು ಮಾಡುವುದಕ್ಕಾಗಿ, ಅಸಂಖ್ಯ ವಿಷಯಗಳನ್ನು ಕುರಿತು ವಿಚಾರಸಂಗ್ರಹ ನಡೆಯುತ್ತಿದೆ; ವಿಜ್ಞಾನದ ವೈಭವವನ್ನು ಹಾಡಿ ಹೊಗಳಲಾಗುತ್ತಿದೆ. ಇನ್ನೊಂದೆಡೆ ಅಗ್ಗದ ಭಾವುಕತೆ, ಕಾಮಪ್ರಚೋದಕ ವಿಚಾರಗಳು, ದರೋಡೆ, ಕಳ್ಳತನಗಳು, ಹಿಂಸಾರತಿ–ಇವುಗಳ ಅತಿರಂಜಿತ ಸಿನಿಮೀಯ ವರ್ಣನೆ ಗಳಿಂದ, ಮುಗ್ಧ ಮನಸ್ಸಿಗೆ ತಪ್ಪು ಮಾರ್ಗದಲ್ಲಿ ನಡೆಯುವ ಪ್ರೇರಣೆ ನೀಡಲು, ಸದ್ಯದ ಪರಿಸರ ಬದ್ಧಕಂಕಣವಾದಂತಿದೆ. ವಿಚಾರವಂತರೂ, ಶೈಕ್ಷಣಿಕ ಕ್ಷೇತ್ರದಲ್ಲಿ ದುಡಿಯುವವರೂ ಈ ಬಗ್ಗೆ ಚಿಂತನೆ ಮಾಡುವ ಲಕ್ಷಣ ಕಾಣುತ್ತಿಲ್ಲ. ಬದಲಾಗಿ, ಮನುಷ್ಯರಲ್ಲಿ ಕಂಡುಬರುವ ದೌರ್ಬಲ್ಯ ಗಳು ಸಹಜ ಸ್ವಭಾವ; ಒಂದು ಆದರ್ಶಕ್ಕಾಗಿ ಹೋರಾಡುವುದು ಒಂದು ತೆರನಾದ ‘ಹಿಪಾಕ್ರಸಿ’ ಎನ್ನುವ ಅನಿಸಿಕೆಯನ್ನು ಬುದ್ಧಿಜೀವಿಗಳೆನ್ನಿಸಿಕೊಂಡವರು ಪ್ರತ್ಯಕ್ಷವಾಗಿಯೋ, ಪರೋಕ್ಷ ವಾಗಿಯೋ, ಮಕ್ಕಳ ಮನಸ್ಸಿನಲ್ಲಿ ಬಿಂಬಿಸುವುದುಂಟು. ವೈಜ್ಞಾನಿಕತೆ, ವೈಚಾರಿಕತೆಯ ಹೆಸರಿ ನಲ್ಲಿ, ಈಗ ಲಂಪಟತೆ, ಸ್ವೇಚ್ಛಾಚಾರ, ಸ್ವೈರವೃತ್ತಿಗಳ ಪ್ರಕಟ ಹಾಗೂ ಪ್ರಚ್ಛನ್ನ ಪ್ರಸಾರ ಸರ್ವತ್ರ ಕಂಡುಬರುತ್ತಲಿದೆ. ಇತ್ತೀಚೆಗೆ, ರ್ಯಾಗಿಂಗ್ ಒಂದು ಮಟ್ಟದಲ್ಲಿ ಕೆಡುಕಲ್ಲ ಎಂದು ಮಂತ್ರಿ ಮಹೋದಯರು ಸಾರ್ವಜನಿಕ ಸಭೆಯಲ್ಲಿ ಹೇಳಿದಾಗ, ಯುವಕರು ಐದು ನಿಮಿಷಗಳ ಕಾಲ ಚಪ್ಪಾಳೆ ತಟ್ಟಿ, ತಮ್ಮ ಆನಂದವನ್ನು ವ್ಯಕ್ತಪಡಿಸಿದರೆಂದು ವರದಿಯಾಗಿದೆ. ಪಶ್ಚಿಮ ದೇಶಗಳಲ್ಲಿ ಕಂಡು ಬರುವ ಸ್ವಾತಂತ್ರ್ಯಪ್ರಿಯತೆ, ಭಾರತೀಯ ಯುವಕರನ್ನೂ ಆಕರ್ಷಿಸಿದೆ. ಅವರ ದೇಶಪ್ರೇಮ, ಉದ್ಯಮಶೀಲತೆ, ಪೌರಪ್ರಜ್ಞೆ, ಸಂಘಟಿತರಾಗಿ ಮಹತ್ಕಾರ್ಯವನ್ನು ಸಾಧಿಸುವ ಛಲ–ಇಂಥ ಗುಣಗಳಿಂದ ಪ್ರಯೋಜನ ಪಡೆಯುವ ಬದಲು, ಅವರ ದೌರ್ಬಲ್ಯ ಗಳನ್ನು ತಮ್ಮದಾಗಿಸಿಕೊಳ್ಳಲು ಇಲ್ಲಿನ ವಿದ್ಯಾವಂತರು ಯತ್ನಿಸುತ್ತಿರುವಂತಿದೆ! ಖ್ಯಾತ ಇತಿಹಾಸ ತಜ್ಞ, ಲಂಡನ್ ವಿಶ್ವವಿದ್ಯಾಲಯದ ಪ್ರಾಧ್ಯಾಪಕ ಎ. ಎಲ್. ಬಾಶಮ್ ೧೯೬೪ನೇ ಇಸವಿಯಲ್ಲಿ ಭಾರತವನ್ನು ಸಂದರ್ಶಿಸಿದಾಗ, ಪತ್ರಿಕಾ ಪ್ರತಿನಿಧಿಗಳೊಡನೆ ಹೀಗೆಂದರು:</p>
  <p>‘ಪಶ್ಚಿಮ ದೇಶಗಳ ಚಲಚ್ಚಿತ್ರ, ಸಾಹಿತ್ಯ, ನೃತ್ಯ ಮತ್ತು ಸಂಗೀತ–ಇವು ಭಾರತೀಯ ಯುವಕರನ್ನು, ಯೂರೋಪಿನ ಯುವಕರು ಅನುಭವಿಸಿದ ಸ್ವಾತಂತ್ರ್ಯವನ್ನು ಪಡೆಯುವಂತೆ ಪ್ರೇರಿಸಿವೆ. ಆ ಸ್ವಾತಂತ್ರ್ಯವು ಯೂರೋಪು ದೇಶಗಳ ಯುವಕರಿಗೆ ಸುಖವನ್ನು ತಂದಿಲ್ಲ. ಆದರೆ ಭಾರತೀಯ ಯುವಕರು ಆ ಸ್ವಾತಂತ್ರ್ಯವು ಸುಖವನ್ನು ತಂದೀತೆಂದು ನಂಬಿದ್ದಾರೆ. ಇನ್ನು ಒಂದೆರಡು ತಲೆಮಾರುಗಳಲ್ಲಿ ಅವರು ಆ ಸ್ವಾತಂತ್ರ್ಯವನ್ನು ಪಡೆದಾರು. ಆದರೆ ಅವರು ಸುಖಿಯಾಗುವರೇ? ಸ್ತ್ರೀಪುರುಷರ ನಿಕಟ ಸಂಪರ್ಕಕ್ಕೆ ನಿರ್ಬಂಧ, ಹಳೆಯ ವಿವಾಹ ಪದ್ಧತಿ–ಈ ದೇಶದಲ್ಲಿ ಕುಟುಂಬದ ಸ್ಥೈರ್ಯವನ್ನು ಕಾಪಾಡಿದ್ದವು. ಪಶ್ಚಿಮದಲ್ಲಿ ಸ್ವಾತಂತ್ರ್ಯವು ಸ್ವೇಚ್ಛಾ ಚಾರಕ್ಕೆಳೆಸಿದೆ. ಕುಟುಂಬ ಒಡೆದು ಚೂರಾಗುತ್ತಿದೆ. ಮಕ್ಕಳು ತಂದೆತಾಯಿಗಳಿಂದ ವಂಚಿತರಾಗಿ ಅನಾಥಾಲಯಗಳಲ್ಲಿ ಬೆಳೆಯುತ್ತಿದ್ದಾರೆ.’</p>
  <p>ಕೌಟುಂಬಿಕ ಜೀವನದ ಕುಸಿತಕ್ಕೆ ಕಾರಣವಾದ ಪಶ್ಚಿಮ ದೇಶಗಳಲ್ಲಿನ ಸ್ವಚ್ಛಂದ ಲೈಂಗಿಕ ಮನೋವೃತ್ತಿಯನ್ನು ಭಾರತೀಯರೂ ಅನುಸರಿಸಿದರೆ, ಅದು ನಮ್ಮನ್ನು ಎಂಥ ದುರಂತಕ್ಕೆ ಎಳೆಸೀತು ಎಂಬುದರ ಮುನ್ನೋಟ ಇದು. ಪಾಶ್ಚಾತ್ಯದೇಶಗಳಲ್ಲಿನ ಜನ ತಮ್ಮ ತಪ್ಪಿನ ಅರಿವಾಗಿ ಈಗ ಜಾಗ್ರತರಾಗಿ ನಮ್ಮ ಆರ್ಷೇಯ ಸಂಸ್ಕೃತಿಯ ಕಡೆ ಆಕರ್ಷಿತರಾಗುತ್ತಿದ್ದರೆ, ನಮ್ಮ ಜನ ತಮ್ಮ ಸಂಸ್ಕೃತಿಯನ್ನು ಕಡೆಗಣಿಸಿ ಆ ಕಡೆಗೆ ಓಡುತ್ತಿದ್ದಾರಲ್ಲ! ಇದೆಂಥ ವಿಪರ್ಯಾಸ!</p>
  <div>ದುರುಪಯೋಗದಿಂದ ದುರಂತ</div>
  <p>ಆಸ್ಕರ್ ವೈಲ್ಡ್ ಹೇಳಿದ ಕತೆಯಿದು–ಒಮ್ಮೆ ಏಸುಕ್ರಿಸ್ತನು ಗ್ರಾಮೀಣ ಪ್ರದೇಶದಿಂದ ನಗರದ ಸಮೀಪ ಬರುತ್ತಿದ್ದ. ನಗರದ ಹೊರವಲಯದ ರಸ್ತೆಯಲ್ಲಿ ನಡೆದು ಬರುತ್ತಿದ್ದಾಗ, ಯುವಕನೊಬ್ಬ ಚರಂಡಿಯಲ್ಲಿ ಬಿದ್ದುಕೊಂಡಿರುವುದನ್ನು ಕಂಡ. ಆ ಯುವಕನನ್ನು ಕುರಿತು ‘ಅಯ್ಯಾ, ನೀನೇಕೆ ಕುಡಿತದ ಅಮಲಿನಲ್ಲಿ ಈ ರೀತಿ ಕಾಲ ಕಳೆಯುತ್ತಿದ್ದೀಯೆ?’ ಎಂದು ಕೇಳಿದ. ಯುವಕ ಉತ್ತರಿಸಿದ: ‘ಪ್ರಭು, ನಾನು ಕುಷ್ಠರೋಗದಿಂದ ನರಳುತ್ತಿದ್ದೆ. ದಯಾಮಯನಾದ ನೀನು ನನ್ನನ್ನು ಗುಣಪಡಿಸಿದೆ. ನಾನಿನ್ನೇನು ಮಾಡಲಿ?’ ಎಂದು. ಏಸುವು ನಿಟ್ಟುಸಿರುಬಿಟ್ಟು ಮುನ್ನಡೆಯುತ್ತಿದ್ದಂತೆ, ತರುಣನೊಬ್ಬ ವೇಶ್ಯೆಯನ್ನು ಹಿಂಬಾಲಿಸುತ್ತಿದ್ದುದನ್ನು ಕಂಡು ಮರುಕ ದಿಂದ, ‘ಅಯ್ಯಾ, ನೀನೇಕೆ ನಿನ್ನ ಚೇತನವನ್ನು ವ್ಯಭಿಚಾರದಲ್ಲಿ ಮುಳುಗಿಸುತ್ತಿದ್ದೀಯೆ?’ ಎಂದು ಪ್ರಶ್ನಿಸಿದ. ಆ ತರುಣ ‘ಪ್ರಭು, ನಾನು ಕುರುಡನಾಗಿದ್ದೆ. ಕೃಪಾಪರವಶನಾಗಿ ನೀನು ನನಗೆ ದೃಷ್ಟಿ ದಾನವನ್ನು ಮಾಡಿದೆ. ನಾನಿನ್ನೇನು ಮಾಡಲಿ?’ ಎಂದನಂತೆ. ಕೊನೆಗೆ ನಗರದ ಮಧ್ಯಭಾಗಕ್ಕೆ ಬರುವ ವೇಳೆ, ವೃದ್ಧನೊಬ್ಬನು ಗೋಳಿಡುತ್ತ ಹೊರಳಾಡುವುದನ್ನು ಕಂಡು ಏಸು ಅವನ ಅಳುವಿಗೆ ಕಾರಣ ಕೇಳಿದಾಗ, ಆತನೆಂದ: ‘ಪ್ರಭು, ನಾನು ಸತ್ತುಹೋಗಿದ್ದೆ. ನೀನು ನನ್ನನ್ನು ಬದುಕಿಸಿದೆ– ಪ್ರಾಣದಾನ ಮಾಡಿದೆ. ನಾನಿನ್ನೇನು ಮಾಡಲು ಶಕ್ತ?’ ಎಂಬುದಾಗಿ, ಏಸುವಿನ ಕೃಪೆಯನ್ನು ಅವರೆಲ್ಲ ದುರುಪಯೋಗ ಮಾಡಿಕೊಂಡಿದ್ದರು.</p>
  <p>ಏಸುವು ಅತಿಮಾನುಷ ದೈವೀಶಕ್ತಿಯಿಂದ ಮಾಡಿದ ಇಂಥ ಪವಾಡವನ್ನು ಇಂದು ವಿಜ್ಞಾನ ಸಹಜವಾಗಿ ಮಾಡುತ್ತಿದೆ. ಶಸ್ತ್ರಚಿಕಿತ್ಸೆಯ ಪವಾಡಸದೃಶ ವಿಧಾನಗಳಿಂದ, ವಿಸ್ಮಯಕಾರಕ ಔಷಧ ಗಳ ಅನ್ವೇಷಣೆಯಿಂದ ವಿಜ್ಞಾನವು ರೋಗಗಳನ್ನು ಓಡಿಸುತ್ತಿದೆ; ವೃದ್ಧಾಪ್ಯವನ್ನು ಮುಂದಕ್ಕೆ ತಳ್ಳು ತ್ತಿದೆ. ವಂಶವಾಹಿಗಳ ಪೃಥಕ್ಕರಣ–ಪರಿಷ್ಕರಣಗಳಿಂದ ಪ್ರಾಯಃ ಮೃತ್ಯುವನ್ನು ಮುಂದೂ ಡಲೂ, ಜಯಿಸಲೂ(?) ವಿಜ್ಞಾನಿಯು ಸಮರ್ಥನಾದಾನು. ಆದರೆ ಮಾನವನು ತನಗೆ ಲಭ್ಯವಾದ ಈ ಅಪೂರ್ವ ಅವಕಾಶಗಳನ್ನು ವೈಯಕ್ತಿಕ ಅಭಿವೃದ್ಧಿಗೂ, ಸಮಾಜದ ಕಲ್ಯಾಣಕ್ಕೂ ಕಾರಣವಾಗು ವಂತೆ ಉಪಯೋಗಿಸುತ್ತಿರುವನೇ? ಅಥವಾ ಆಸ್ಕರ್ ವೈಲ್ಡ್ ಹೇಳಿದ ಕತೆಯಂತೆ ಬದುಕಿನಲ್ಲಿ ಆತ್ಮಶಕ್ತಿಯ ಅಭಿವೃದ್ಧಿಗೆ ಬೇರಾವ ಮೌಲ್ಯಗಳನ್ನೂ ನೆಚ್ಚಿಕೊಳ್ಳದೆ, ಮಾನವ ಇಂದು ಇಂದ್ರಿಯಪರಾಯಣನಾಗಿ, ದೊರೆತ ಅವಕಾಶಗಳ ದುರುಪಯೋಗ ಮಾಡುತ್ತ, ದುರಂತದತ್ತ ಧಾವಿಸುತ್ತಿರುವನೆ?</p>
  <p>‘ಈ ಭೂಮಂಡಲದ ನಿವಾಸಿಗಳ ಪೈಕಿ ಇಬ್ಬರಲ್ಲಿ ಒಬ್ಬನು ಪುಷ್ಟಿಕರ ಆಹಾರವಿಲ್ಲದೆ ಹಸಿವಿ ನಿಂದ ಬಳಲುತ್ತಿದ್ದಾನೆ. ಪ್ರಪಂಚದ ಮಿಲಿಟರಿ ವೆಚ್ಚದಲ್ಲಿ ನೂರರಲ್ಲಿ ಕೇವಲ ಒಂದು ಅಂಶ ವನ್ನು ತೆಗೆದಿರಿಸಿದರೆ, ಹಸಿವಿನಿಂದ ಬಳಲುತ್ತಿರುವ ಇಪ್ಪತ್ತುಕೋಟಿ ಮಕ್ಕಳಿಗೆ ಆಹಾರ ಸಾಕಾಗು ತ್ತದೆ’–ಇದು ವಿಶ್ವಸಂಸ್ಥೆಯ ತಜ್ಞರ ಅಭಿಮತ. ಆದರೆ, ಹಾಗೆ ಹಣವನ್ನು ಯಾರೂ ತೆಗೆದಿರಿಸ ಹೊರಟಿಲ್ಲ. ಶಸ್ತ್ರಾಸ್ತ್ರಗಳ ಸಂಗ್ರಹಕ್ಕೆ ಹಣ ಸುರಿಯುತ್ತಿದ್ದಾರೆ. ಇದನ್ನು ಕಂಡಾಗ ಬರ್ಟ್ರಾಂಡ್ ರಸ್ಸೆಲ್ಲರ ಒಂದು ಮಾತು ನೆನಪಿಗೆ ಬಾರದೇ ಇರದು: ‘ನಮಗೆ ಶತ್ರುಗಳ ವಿನಾಶವಾಗಬೇಕು ಎನ್ನುವ ಬಗ್ಗೆ ಇರುವ ಆಸೆ ಆಕಾಂಕ್ಷೆ, ನಮ್ಮ ಸ್ನೇಹಿತರ ಅಭ್ಯುದಯವಾಗಬೇಕು ಎನ್ನುವ ಬಗೆಗೆ ಇಲ್ಲ. ಇಂಥ ಮನೋವೃತ್ತಿ ಜಗತ್ತಿನ ಹಿತಕ್ಕೆ ಸಾಧಕವಲ್ಲ.’ ಕೆಲವೊಮ್ಮೆ, ನಿಜವಾದ ಶತ್ರುಗಳ ವಿನಾಶಕ್ಕಿಂತಲೂ, ಕಲ್ಪಿತ ಶತ್ರುಗಳ ವಿನಾಶಕ್ಕಾಗಿಯೇ ನಮ್ಮ ಸಂಪತ್ತು, ಶಕ್ತಿ ವಿನಿಯೋಗವಾಗು ತ್ತದೆ!</p>
  <p>ಮನುಷ್ಯನ ಹೃದಯದಲ್ಲಿ ದಯೆ, ಕರುಣೆ, ಆತ್ಮಸಂಯಮ, ನಿಃಸ್ವಾರ್ಥತೆ, ಪರೋಪಕಾರ ಬುದ್ಧಿ ಬೆಳೆಯದೆ, ಕೇವಲ ಯಾಂತ್ರಿಕ, ತಾಂತ್ರಿಕ ಪ್ರಗತಿಯಾದ ಮಾತ್ರದಿಂದ ಬಹಳ ಪ್ರಯೋ ಜನವಾಗಲಿಲ್ಲ. ಪ್ರಯೋಜನವಾಗದಿರುವುದು ಮಾತ್ರವಲ್ಲ, ವ್ಯಾಪಕ ಪ್ರಮಾಣದಲ್ಲಿ ಕೆಡುಕೂ ಆಗಬಹುದು. ಈ ತಾಂತ್ರಿಕ ಪ್ರಗತಿ ಮನುಷ್ಯರ ಅಭ್ಯುದಯಕ್ಕೆ ಬದಲು ಅವರ ಹಿನ್ನಡೆಗೆ ಕಾರಣವಾಗುತ್ತದೆ. ಆದದ್ದೇನು ಎಂಬುದನ್ನು ಕವಿವಾಕ್ಯಗಳಲ್ಲಿ ಹೇಳುವುದಾದರೆ–</p>
  <div/>
  <div>			ಸಂಪತ್ತಿದೆ ವಿದ್ವತ್ತಿದೆ<br/>			ಕೈಸೇರಿದೆ ವಿಜ್ಞಾನ<br/>			ವಿಷಯಾಗ್ನಿಯ ಸುಖದಾಸೆಗೆ<br/>			ಕಲ್ಲೆಣ್ಣೆಯ ಪಾನ<br/>			ಭುಗಿಭುಗಿಲೆನೆ ಧಗಧಗಿಸಿದೆ<br/>			ರಣರೋಷದ ಕೆಂಗಿಚ್ಚು<br/>			ಹಲ್ಮಸೆದಿದೆ ಬಿಲ್ಲೆತ್ತಿದೆ<br/>			ಸಂಗ್ರಹಗೈಯುವ ಹುಚ್ಚು.*</div>
  <div/>
  <div>ದೌರ್ಜನ್ಯದ ತಾಂಡವ</div>
  <p>ವಿಜ್ಞಾನಿಗಳೂ, ವಿಚಾರಪ್ರಿಯರೂ, ತಮ್ಮ ಜೀವನದ ಸರ್ವಸ್ವವನ್ನು ಪಣವಾಗಿಟ್ಟು, ಸತ್ಯಾ ನ್ವೇಷಣೆ ಮಾಡುತ್ತ, ವಿವಿಧ ಕ್ಷೇತ್ರಗಳಲ್ಲಿ ಜ್ಞಾನವನ್ನು ಹೆಚ್ಚಿಸುತ್ತಿದ್ದಾರೆ. ಪ್ರಕೃತಿಶಕ್ತಿಗಳ ವಿವಿಧ ತೆರನಾದ ಉಪಯೋಗಗಳನ್ನು ಕಂಡುಹಿಡಿಯುತ್ತಿದ್ದಾರೆ. ಆದರೆ ಅವರ ಶ್ರಮದ ಫಲವು ಮನು ಷ್ಯನ ಹೃದಯದಲ್ಲಿರುವ ದುರಿತವನ್ನು ಪೋಷಿಸುತ್ತಿದೆಯಲ್ಲ! ಸತತ ಪರಿಶ್ರಮದಿಂದ ಪ್ರಕೃತಿ ರಹಸ್ಯವನ್ನು ಭೇದಿಸಿ ಅವರು ಕಂಡುಹಿಡಿದ ಶಕ್ತಿಗಳು, ಅಧರ್ಮಿಗಳ ಕೈಯಲ್ಲಿ ಸಿಕ್ಕಿ, ಮನು ಕುಲದ ಅಮಂಗಲಕ್ಕೆ, ಅನಾಹುತಕ್ಕೆ ಕಾರಣವಾಗುತ್ತಿವೆಯಲ್ಲ! ವಿಜ್ಞಾನದ ವಿಧ್ವಂಸಕ ಮುಖ ವನ್ನೂ ನಾವು ನೋಡಬೇಡವೇ?</p>
  <p>೧೯೪೫ನೇ ಇಸವಿ, ಆಗಸ್ಟ್ ತಿಂಗಳ ೬ನೇ ದಿನಾಂಕ, ಸೋಮವಾರ. ಬೆಳಗಿನ ಹೊತ್ತು ಎಂಟು ಗಂಟೆಯಾಗಿ ಹದಿನೈದು ನಿಮಿಷ ಕಳೆದಿತ್ತು. ಸುಮಾರು ಅರುವತ್ತು ಸಾವಿರ ಗಂಡಸರು, ಹೆಂಗ ಸರು, ಮಕ್ಕಳು, ಏಕಕಾಲದಲ್ಲಿ ನಾಶವಾದರು. ಒಂದು ಲಕ್ಷಕ್ಕಿಂತ ಹೆಚ್ಚಿನ ಜನರು ಗಾಯ ಗೊಂಡರು. ಅತಿ ದೊಡ್ಡ ಬಂದರು ನಾಶವಾಯಿತು. ಮಹಾನಗರ ಒಂದು ಧ್ವಂಸವಾಯಿತು.</p>
  <p>ಕೆಲವೇ ನಿಮಿಷಗಳಲ್ಲಿ ಈ ವಿಧ್ವಂಸಕ ಕೃತ್ಯ ನಡೆಯಿತು. ಜಪಾನಿನ ಹಿರೋಶಿಮಾದ ಮೇಲೆ ಅಮೇರಿಕನ್ನರ ಪ್ರಥಮ ಅಣುಬಾಂಬು ಸ್ಫೋಟದ ಪರಿಣಾಮ ಅದು.</p>
  <p>ಇತ್ತೀಚಿನ ವರ್ಷಗಳಲ್ಲಿ, ವಿಜ್ಞಾನ ಕೊಲ್ಲುವ ಕಲೆಯಲ್ಲಿ ಅತ್ಯಂತ ಭಯಾನಕ ಪ್ರಗತಿಯನ್ನು ಸಾಧಿಸಿದೆ!</p>
  <p>ಹೆಚ್ಚಿನ ವಿವರಣೆ ಅಗತ್ಯವಿಲ್ಲ. ಇತ್ತೀಚಿನ ಪತ್ರಿಕೆಯ ಅಧಿಕೃತ ವರದಿ ಇದು:</p>
  <p>‘ವಿವಿಧ ರೀತಿಯ, ಸುಮಾರು ಐವತ್ತು ಸಾವಿರ ಪ್ರಬಲ ಮಾರಕ ಅಣ್ವಸ್ತ್ರಗಳನ್ನು, ಜಗತ್ತಿನ ಐದು ರಾಷ್ಟ್ರಗಳು ಸಂಗ್ರಹಿಸಿಟ್ಟುಕೊಂಡಿವೆ. ಹಿರೋಶಿಮಾದ ಮೇಲೆ ಎಸೆದ ಬಾಂಬಿಗಿಂತ, ಹತ್ತು ಲಕ್ಷ ಪಾಲು ಹೆಚ್ಚು ನಾಶಕಾರಕ ಶಕ್ತಿಯುಳ್ಳವು ಇವು. ಇವುಗಳಲ್ಲಿ ಸುಮಾರು ಶೇಕಡಾ ೯೫ರಿಂದ ೯೭ ಅಸ್ತ್ರಗಳು, ಎರಡು ಪ್ರಮುಖ ಪ್ರಬಲ ರಾಷ್ಟ್ರಗಳ ಕೈಯಲ್ಲಿವೆ. ಉಳಿದವುಗಳು ಚೀನ, ಇಂಗ್ಲೆಂಡ್ ಮತ್ತು ಫ್ರಾನ್ಸ್​–ಈ ದೇಶಗಳ ಹತ್ತಿರ ಇವೆ. ಈ ಎರಡು ಪ್ರಬಲ ರಾಷ್ಟ್ರಗಳು ದಿನ ದಿನವೂ ಹತ್ತು ಮಿಲಿಯ ಡಾಲರುಗಳನ್ನು ಅಣ್ವಸ್ತ್ರಗಳನ್ನು ಪಡೆಯುವುದಕ್ಕಾಗಿಯೂ, ನೂರು ಮಿಲಿಯ ಡಾಲರುಗಳನ್ನು ಅವುಗಳ ನಿರ್ಯಾತ, ಪ್ರಯೋಗ ಮತ್ತು ಕೂಡಿಡುವ ವ್ಯವಸ್ಥೆ ಗಾಗಿಯೂ ಖರ್ಚು ಮಾಡಿವೆ. ಇಷ್ಟಾದರೂ ಅಣ್ವಸ್ತ್ರಗಳ ತಯಾರಿಕೆಯನ್ನು ನಿಲ್ಲಿಸುವ ಯೋಚನೆ ಏನೂ ಇಲ್ಲ. ತೋರಿಕೆಯ ಯೋಚನೆ, ಒಪ್ಪಂದ ಮಾಡಿಕೊಂಡರೂ, ಯಾರೂ ನಿಲ್ಲಿಸಲು ಸಿದ್ಧರಿಲ್ಲ.’</p>
  <p>ಮಾರಕಾಸ್ತ್ರಗಳಿಂದ ಮಾನವಕುಲದ ವಿನಾಶಕಾರ್ಯದಲ್ಲಿ ಸಾಧಿಸಿದ ಪ್ರಗತಿ–ಕ್ಷಿಪ್ರತೆಯನ್ನು ಕುರಿತು ಕೆಲ ವಿವರಗಳು ಇಂತಿವೆ:</p>
  <p>‘ಯೂರೋಪಿನಲ್ಲಿ, ಹತ್ತೊಂಬತ್ತನೆ ಶತಮಾನಕ್ಕೆ ಮೊದಲು ಒಂದು ಸಾವಿರ ವರ್ಷಗಳಲ್ಲಿ, ಯುದ್ಧಗಳಲ್ಲಿ ಮಡಿದವರ ಒಟ್ಟುಸಂಖ್ಯೆ ಇಪ್ಪತ್ತು ಸಾವಿರ ಮಿಲಿಯ. ಆದರೆ ಈ ಶತಮಾನ ಒಂದರಲ್ಲೇ ಯುದ್ಧಗಳಲ್ಲಿ ಮಡಿದವರು ಎಪ್ಪತ್ತುಸಾವಿರ ಮಿಲಿಯ. ಇದು ಎರಡನೇ ಮಹಾ ಯುದ್ಧದವರೆಗಿನ ಅಂಕೆ ಸಂಖ್ಯೆ. ಎರಡನೇ ಮಹಾಯುದ್ಧದ ನಂತರವೂ ನಡೆದ ಹಲವು ಯುದ್ಧಗಳಲ್ಲಿ, ಒಂದು ಕೋಟಿಗೂ ಹೆಚ್ಚು ಜನ ಮಡಿದಿದ್ದಾರೆ!’</p>
</html>
