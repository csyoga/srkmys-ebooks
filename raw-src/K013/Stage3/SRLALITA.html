<?xml version="1.0"?>
<html>
  <div>ಶ್ರೀಲಲಿತಾಮಾತೆ</div>
  <div>ಸೋಮನಾಥಾನಂದ</div>
  <div>ಶ್ರೀರಾಮಕೃಷ್ಣಾಶ್ರಮ</div>
  <div>ಯಾದವಗಿರಿ, ಮೈಸೂರು 570 020</div>
  <p>ಣಿಜಊಜಜಹ್ಸ್ಜಗಿಜಯ್ಬಖಿ ಪ್ ಮೊದಲನೆಯ ಮುದ್ರಣ	:	1987<br/>ಎರಡನೆಯ ಮುದ್ರಣ	:	1996</p>
  <div>ಪ್ರಕಾಶಕರು :<br/>ಅಧ್ಯಕ್ಷರು<br/>ಶ್ರೀರಾಮಕೃಷ್ಣಾಶ್ರಮ<br/>ಯಾದವಗಿರಿ, ಮೈಸೂರು 570 020</div>
  <div>ಮುದ್ರಕರು :<br/>ಶ್ರೀ ಶಕ್ತಿ ಎಲೆಕ್ಟ್ರಿಕ್ ಪ್ರೆಸ್<br/>ಜಯನಗರ, ಮೈಸೂರು 570 014</div>
  <div>ಶ್ರೀಲಲಿತಾಮಾತೆ</div>
  <p class="noindent">ಹಿಂದೂಗಳ ಆಧ್ಯಾತ್ಮಿಕ ಶಾಸ್ತ್ರಗಳಲ್ಲಿ ತತ್ತ್ವಪ್ರಧಾನವಾಗಿರು ವುವು ಇವೆ, ಅದರಂತೆಯೇ ಉಪಾಸನಾಪ್ರಧಾನವಾಗಿರುವುವೂ ಇವೆ. ಇವೆರಡೂ ಬೇರೆ ಬೇರೆ ಅಲ್ಲ. ಮುಂಚೆ ತತ್ತ್ವಕ್ಕೆ ಸಂಬಂಧ ಪಟ್ಟ ಶಾಸ್ತ್ರಗಳನ್ನು ಓದಬೇಕು. ಅವುಗಳಲ್ಲಿ ಪ್ರಸ್ಥಾನತ್ರಯ ಬಹಳ ಮುಖ್ಯ. ಉಪನಿಷತ್ತು, ಭಗವದ್ಗೀತೆ, ಬ್ರಹ್ಮಸೂತ್ರಗಳು–ಇವೇ ಪ್ರಸ್ಥಾನತ್ರಯ. ಇವುಗಳಲ್ಲದೆ ಇನ್ನೂ ಬೇರೆ ಬೇರೆ ಗ್ರಂಥಗಳಿವೆ. ಆದರೆ ಅವುಗಳೆಲ್ಲ ಗೌಣ. ಉಪನಿಷತ್ತುಗಳು ಮಂತ್ರದ್ರಷ್ಟರಾದ ಪುಷಿಗಳಿಂದ ಬಂದವು. ತಾವು ಸಾಧನೆ ಮಾಡಿ ಸಾಕ್ಷಾತ್ಕಾರವನ್ನು ಪಡೆದು ಅದನ್ನು ಇತರರಿಗೆ ಹೇಳಿದರು. ಎರಡನೇ ಪ್ರಸ್ಥಾನವೇ ‘ಭಗವದ್ಗೀತೆ’. ಕುರುಕ್ಷೇತ್ರ ಯುದ್ಧಭೂಮಿಯಲ್ಲಿ ಶ್ರೀಕೃಷ್ಣನೇ ಇದನ್ನು ಅರ್ಜುನನಿಗೆ ಉಪದೇಶಿಸಿದನು. ಇದು ಮಹಾಭಾರತ ವೆಂಬ ಇತಿಹಾಸದಲ್ಲಿ ಬಂದರೂ ಇದನ್ನು ಹೇಳುವ ಶ್ರೀಕೃಷ್ಣ ಪೂರ್ಣಾವತಾರಿಯಾದವನು, ಸತ್ಯವನ್ನು ಎಲ್ಲಾ ದೃಷ್ಟಿಕೋಣ ಗಳಿಂದ ನೋಡಿದವನು. ಇದರಲ್ಲಿ ಒಂದು ಪರಿಪಕ್ವತೆ ಇದೆ. ಶ್ರೀಕೃಷ್ಣನಷ್ಟು ಉದಾರವಾದ ಸಂದೇಶವನ್ನು ಮಿಕ್ಕವರಾರೂ ನೀಡಿಲ್ಲ. ಮಿಕ್ಕಿರುವುದರಲ್ಲಿ ಅಂಶದೃಷ್ಟಿ ಇದೆ, ಪೂರ್ಣದೃಷ್ಟಿ ಇಲ್ಲ. ಶ್ರೀಕೃಷ್ಣನಂತಹ ಭೂಮ ವ್ಯಕ್ತಿ ಮಾತ್ರ ಭಗವದ್ಗೀತೆಯಂತಹ ಕೃತಿಯನ್ನು ನೀಡಲು ಸಾಧ್ಯ. ಅನಂತರವೇ ಮೂರನೆಯದಾದ ‘ಬ್ರಹ್ಮಸೂತ್ರಗಳು’. ಇದನ್ನು ಒಂದು ಸ್ವತಂತ್ರ ಗ್ರಂಥವೆಂದು ತಿಳಿಯಬಾರದು. ಯಾವುದು ಗೀತೆ ಮತ್ತು ಉಪನಿಷತ್ತುಗಳಲ್ಲಿ ಇದೆಯೊ ಅದನ್ನು ಇದರಲ್ಲಿ ಚೆನ್ನಾಗಿ ಅಣಿಮಾಡಿರುವರು. ಹಲವು ಪುಷ್ಪಗಳನ್ನು ತೆಗೆದುಕೊಂಡು ಅದರಿಂದ ಸುಂದರವಾದ ಹಾರ ವನ್ನು ಮಾಡಿದಂತೆ ಇದೆ ಈ ಗ್ರಂಥ. ಈ ಪ್ರಸ್ಥಾನತ್ರಯವೇ ವೇದಾಂತಕ್ಕೆಲ್ಲ ತಳಹದಿ. ಇದರ ಮೇಲೆ ಉಳಿದವುಗಳು ನಿಂತಿವೆ. ಇದರ ಮೇಲೆ ಹಲವರು ಹಲವು ರೀತಿಯಿಂದ ಭಾಷ್ಯಾದಿಗಳನ್ನು ಬರೆದಿರುವರು.</p>
  <p>ಎರಡನೆಯ ಬಗೆಯ ಶಾಸ್ತ್ರವೇ ಉಪಾಸನಾಪ್ರಧಾನವಾಗಿರು ವುದು. ಬರೀ ತತ್ತ್ವವನ್ನು ತಿಳಿದುಕೊಂಡರೆ ಸಾಲದು, ಅದು ನಮ್ಮ ಬಾಳ ಉಸಿರಾಗಬೇಕು, ಅನುಭವ ಆಗಬೇಕು. ಇದಕ್ಕೆ ಸಾಧನೆಯನ್ನು ಮಾಡಬೇಕು, ಭಗವಂತನ ಮೇಲೆ ಮನಸ್ಸನ್ನು ಕೇಂದ್ರೀಕರಿಸಬೇಕು. ಈ ಸಾಧನೆಗೆ ಸಾಧಕನು ತನಗಿಷ್ಟವಾದ ದೇವತೆಯನ್ನು ತೆಗೆದು ಕೊಳ್ಳಬಹುದು. ಮನಸ್ಸು ಏಕಾಗ್ರವಾಗುತ್ತ ಬಂದಂತೆ ಅವನು ಭಗವಂತನ ಸಮೀಪಕ್ಕೆ ಹೋಗುತ್ತಾನೆ. ಪ್ರಾರಂಭದಲ್ಲಿ ಬೇರೆಬೇರೆ ಹೆಸರುಗಳು ರೂಪಗಳು ಇದ್ದರೂ ಎಲ್ಲ ಸರ್ವವ್ಯಾಪಿಯಾದ ಭಗವಂತನಿಗೆ ಸಂಬಂಧಪಟ್ಟಿರುವುವು ಎಂಬುದನ್ನು ಅರಿಯುತ್ತ ಹೋಗುವನು. ಧ್ಯಾನ ಎಂದರೆ ಮನಸ್ಸನ್ನು ಏಕಾಗ್ರ ಮಾಡುವುದು. ಅದು ಪ್ರಾರಂಭದಲ್ಲಿ ಎಲ್ಲರಿಗೂ ಸಾಧ್ಯವಿಲ್ಲ. ಮನಸ್ಸು ಮುಂಚೆ ಶುದ್ಧವಾಗಿರಬೇಕು. ಅನಂತರ ಆ ಶುದ್ಧವಾದ ಮನಸ್ಸನ್ನು ಇಷ್ಟ ದೇವತೆಯ ಮೇಲೆ ಏಕಾಗ್ರಗೊಳಿಸಬೇಕು.</p>
  <p>ಧ್ಯಾನ ಸಾಧ್ಯವಾಗದೆ ಇದ್ದರೆ ಜಪ ಇದೆ. ಜಪ ಎಂದರೆ ಭಗವಂತನ ನಾಮವನ್ನು ಉಚ್ಚರಿಸುವುದು. ದೇವರು ಹೇಗೆ ಇರು ವನೊ ನಮಗೆ ಗೊತ್ತಿಲ್ಲ. ಆದರೆ ಅವನಿಗೆ ಅನಂತ ನಾಮಗಳಿವೆ, ಪ್ರತಿಯೊಂದು ನಾಮದಲ್ಲಿಯೂ ಭಗವಂತ ಸ್ಪಂದಿಸುತ್ತಿರುವನು. ಅವನ ಹೆಸರನ್ನು ಉಚ್ಚರಿಸುವುದು ಸುಲಭ. ಅದರ ಮೂಲಕ ನಾವು ಅವನ ಬಳಿಗೆ ಹೋಗುವುದು ಸಾಧ್ಯ. ಇದರಷ್ಟು ಸುಲಭವಾದುದು ಮತ್ತಾವ ಸಾಧನೆಯೂ ಇಲ್ಲ. ಬಾಹ್ಯ ಪೂಜೆಗಾದರೊ ಕೆಲವು ಸಲಕರಣೆಗಳು ಬೇಕು. ಆದರೆ ಜಪಕ್ಕೆ ಇದಾವುದೂ ಬೇಕಿಲ್ಲ. ಅದಕ್ಕೆ ಕಾಲ ಅಕಾಲವಿಲ್ಲ. ಕೂತಲ್ಲೆ ನಿಂತಲ್ಲೆ ಭಗವನ್ನಾಮವನ್ನು ಜಪಿಸು ತ್ತಿರಬಹುದು.</p>
  <p>ಕೆಲವು ವೇಳೆ ಒಂದೇ ನಾಮವನ್ನು ಚಿಂತಿಸುವುದು ಬೇಜಾರಾಗ ಬಹುದು. ಮನಸ್ಸಿಗೆ ವೈವಿಧ್ಯತೆ ಬೇಕು, ಇನ್ನೂ ಕೆಳಮಟ್ಟದಲ್ಲಿರು ವಾಗ. ಆಗ ದೇವರಿಗೆ ಇರುವ ಹಲವು ನಾಮಗಳನ್ನು ಪಾರಾಯಣ ಮಾಡಬಹುದು. ಪಾರಾಯಣ ಗ್ರಂಥಗಳಲ್ಲಿ ಇವು ಮೂರು ಮುಖ್ಯ: ಲಲಿತಾಸಹಸ್ರನಾಮ, ವಿಷ್ಣುಸಹಸ್ರನಾಮ ಮತ್ತು ದುರ್ಗಾ ಸಪ್ತಶತಿ. ಲಲಿತಾಸಹಸ್ರನಾಮ ಬ್ರಹ್ಮಾಂಡಪುರಾಣದಲ್ಲಿದೆ, ವಿಷ್ಣು ಸಹಸ್ರನಾಮ ಮಹಾಭಾರತದ ಅನುಶಾಸನಪರ್ವದ 149ನೇ ಅಧ್ಯಾಯದಲ್ಲಿದೆ, ಹಾಗೂ ದುರ್ಗಾಸಪ್ತಶತಿ ಮಾರ್ಕಂಡೇಯ ಪುರಾಣದಲ್ಲಿದೆ. ಸಾಧಾರಣವಾಗಿ ಮನೆಗಳಲ್ಲಿ ಲಲಿತಾಸಹಸ್ರನಾಮ ವನ್ನೊ ವಿಷ್ಣುಸಹಸ್ರನಾಮವನ್ನೊ ಪಾರಾಯಣ ಮಾಡುವುದು ರೂಢಿ. ದಸರಾ ಸಮಯದಲ್ಲಿ ದುರ್ಗಾಸಪ್ತಶತಿಯನ್ನು ಪಾರಾಯಣ ಮಾಡುವರು. ಮತ್ತೆ ಕೆಲವು ವೇಳೆ ಸಂಕಟ, ಕಷ್ಟಗಳು ಒದಗಿದಾಗ ಅದರಿಂದ ಪಾರಾಗುವುದಕ್ಕೆ ಇವನ್ನು ಮಾಡುವರು.</p>
  <p>ಜೀವನದಲ್ಲಿ ಮುಕ್ಕಾಲುಪಾಲು ಜನರು ಇಷ್ಟಪ್ರಾಪ್ತಿ, ಅನಿಷ್ಟ ನಿವೃತ್ತಿಯನ್ನು ಬಯಸುತ್ತಾರೆ. ಇದು ಸಿದ್ಧಿಸುವುದು ಎಂಬ ನಂಬಿಕೆ ಯಿಂದ ದುರ್ಗಾಸಪ್ತಶತಿಯನ್ನು ಪಾರಾಯಣ ಮಾಡುತ್ತಾರೆ. ಅವರು ಯಾವುದನ್ನು ಕೇಳುವರೊ ಅದು ಸಿಕ್ಕದೇ ಇದ್ದರೂ ಅನಿಷ್ಟವನ್ನು ಸಹಿಸುವ ಶಕ್ತಿಯನ್ನು ಭಗವಂತನು ನೀಡುವನು. ಸಹಸ್ರನಾಮಗಳಲ್ಲಿ ಲಲಿತಾಸಹಸ್ರನಾಮ ಸುಂದರವಾಗಿದೆ. ಅದ ರಲ್ಲಿ ಮೊದಲು ದೇವಿಯ ರೂಪವನ್ನು ವರ್ಣಿಸುವರು. ಅನಂತರ ಅವಳ ಗುಣಗಳನ್ನು ವರ್ಣಿಸುವರು. ರೂಪವನ್ನು ವರ್ಣಿಸು ವಾಗಲೂ ಕೂಡ ದೇವಿಯ ತಲೆಯಿಂದ ಕಾಲಿನ ಉಗುರಿನವರೆಗೆ ಅದನ್ನು ವರ್ಣಿಸುವರು. ಅವಳ ಪ್ರತಿಯೊಂದು ಅಂಗವೂ ಸುಂದರ ವಾಗಿದೆ. ಆ ಭಗವತಿಯ ಪೂರ್ಣರೂಪವನ್ನು ಬಣ್ಣಿಸುವುದಕ್ಕೆ ಅಸದಳ. ಅವಳು ಪರಸ್ಪರ ವಿರೋಧಗಳಲ್ಲಿ ನೆಲಸಿದ್ದಾಳೆ. ಅವಳು ಸರ್ವಾಂತರ್ಯಾಮಿನಿಯಾದುದರಿಂದ ಸೌಂದರ್ಯದಲ್ಲಿ ಅವಳು ಹೇಗಿರುವಳೊ ಕುರೂಪಿನಲ್ಲಿಯೂ ಅವಳು ಇರಬೇಕಾಗಿದೆ. ಸಣ್ಣದ ರಲ್ಲಿ ಹೇಗಿರುವಳೊ ಹಾಗೆಯೇ ಮಹತ್ತಿನಲ್ಲಿಯೂ ಇರುವಳು. ಜಡದಲ್ಲಿ ಹೇಗೆ ಇರುವಳೊ ಹಾಗೆಯೇ ಚೈತನ್ಯದಲ್ಲಿಯೂ ಇರು ವಳು. ರತಿರೂಪಾ ಎಂದು ಅವಳನ್ನು ವಿವರಿಸುವರು. ಅವಳು ಮಹಾಲಾವಣ್ಯಶೇವಧಿ ಎಂದರೆ ಸೌಂದರ್ಯದ ಸಾಗರ. ಸೌಂದರ್ ಯೋದಧಿ ಅವಳು. ಅವಳು ಸರ್ವಾಂಗ ಸುಂದರಳು. ಕಾಲದಿಂದ ಬಾಡಿಹೋಗುವ ಸೌಂದರ್ಯವಲ್ಲ ಅದು, ಕಾಲಾತೀತವಾಗಿರು ವುದು. ಕಾಲವನ್ನೆ ಸಾಕ್ಷಿಯಂತೆ ನಿಂತು ನೋಡುತ್ತಿರುವಳು ಅವಳು. ಅವಳಲ್ಲಿರುವುದು ನಿತ್ಯ ಸೌಂದರ್ಯ.</p>
  <p>ಶಿವ ಮತ್ತು ಶಕ್ತಿ ಬೇರೆ ಬೇರೆ ಅಲ್ಲ. ಶಕ್ತಿಯನ್ನು ನಾವು ಉಪಾಸನೆ ಮಾಡಿದರೆ ಶಿವನೂ ಹಿಂದೆ ಇರುವನು. ಇವರು ನಾಣ್ಯದ ಎರಡು ಭಾಗಗಳಿದ್ದಂತೆ. ಆದರೆ ಇಲ್ಲಿ ಶಕ್ತಿ ಅಥವಾ ತಾಯಿಯನ್ನೆ ಏತಕ್ಕೆ ಕರೆಯುತ್ತಾರೆ ಎಂದರೆ, ತಾಯಿಯಲ್ಲಿ ಯಾವಾಗಲೂ ನಮಗೆ ಸದರ. ಅವಳ ಹತ್ತಿರ ನಮ್ಮ ಮನಸ್ಸಿನಲ್ಲಿರುವ ಬಯಕೆ ಗಳನ್ನೆಲ್ಲ ಹೇಳಿಕೊಳ್ಳಬಹುದು. ನಮ್ಮ ಹೀನಗುಣಗಳನ್ನು ನಾಚಿಕೆ ಯಿಲ್ಲದೆ ಹೇಳಿಕೊಳ್ಳಬಹುದು. ಅವಳು ಔದಾರ್ಯದಿಂದ ನೋಡು ವಳು. ತಪ್ಪುಮಾಡದೆ ಇರುವವರು ಯಾರಿರುವರು ? ಎಲ್ಲರೂ ಒಂದಲ್ಲ ಒಂದು ಕಾಲದಲ್ಲಿ ಅದನ್ನು ಮಾಡಿದವರೆ. ತಾಯಿ ನಮ್ಮನ್ನು ಕನಿಕರದಿಂದ ನೋಡುವಳು. ಹೀಗೇಕೆ ಮಾಡಿದೆ ಎಂದು ದಬ್ಬುವುದಿಲ್ಲ, ದಂಡಿಸುವುದಿಲ್ಲ.</p>
  <p>ಅವಳ ಕರುಣೆಯನ್ನು ತೋರುವ ಹಲವು ಗುಣಗಳಲ್ಲಿ ಕೆಲವು ಮುಂದೆ ಬರುವುವು. ಅವುಗಳ ಬಗ್ಗೆ ನಾವು ಓದಿದರೆ ನಮಗೆ ಸಮಾಧಾನವಾಗುವುದು. ನಮಗೂ ಒಂದು ಭವಿಷ್ಯವಿದೆ, ತಾಯಿ ನಮ್ಮನ್ನು ಕಸದಬುಟ್ಟಿಗೆ ನೂಕುವುದಿಲ್ಲ, ಎಂತಹ ದಾರುಣವಾದ ಕಸದಲ್ಲಿ ಇದ್ದರೂ ನಮ್ಮನ್ನು ಮೇಲಕ್ಕೆ ಎತ್ತುವಳು, ಎಂದು ಭರವಸೆಯುಂಟಾಗುತ್ತದೆ.</p>
  <p>ಅವಳನ್ನು ‘ಕ್ಷಿಪ್ರಪ್ರಸಾದಿನಿ’ ಎಂದು ಕರೆಯುತ್ತೇವೆ. ಬಹಳ ಬೇಗ ಅವಳು ನಮ್ಮ ಬಳಿಗೆ ಬರುವಳು, ನಮ್ಮ ಅಳಲನ್ನು ನಿವಾರಿಸುವಳು. ಅವಳು ಸ್ಪಲ್ಪಕಾಲ ನಮ್ಮನ್ನು ಪರೀಕ್ಷಿಸುವಳು. ನಾವು ಬಿಡದೆ ಅವಳನ್ನು ನೆಚ್ಚಿಕೊಂಡಿರುವೆವೊ ಇಲ್ಲವೊ ಎಂಬು ದನ್ನು ನೋಡುವುದಕ್ಕೆ. ಯಾವಾಗ ನಾವು ಭಂಡರಾಗಿ, ಅವಳು ನಮ್ಮನ್ನು ಎಷ್ಟು ದಬ್ಬಿದರೂ ಬಿಡುವುದಿಲ್ಲವೊ ಆಗ, ಇವರು ನನ್ನ ನಿಜವಾದ ಭಕ್ತರು ಎಂದು ಬಂದು ಸಮಾಧಾನಮಾಡುವಳು. ಅವಳು ನಮ್ಮನ್ನು ಪರೀಕ್ಷಿಸಲು ಸ್ವಲ್ಪ ತಡವಾಗಿ ಬರುವಳು. ಆದರೆ ಎಂದಿಗೂ ಬರದೆ ಇರುವುದಿಲ್ಲ. ನನ್ನ ಭಕ್ತ ಎಂದಿಗೂ ನಾಶವಾಗು ವುದಿಲ್ಲ ಎಂದು ಶ್ರೀಕೃಷ್ಣ ಗೀತೆಯಲ್ಲಿ ಹೇಳುತ್ತಾನೆ. ಇದು ಭಗ ವಂತ ಭಕ್ತನಿಗೆ ಕೊಟ್ಟ ಭಾಷೆ. ಇದೇ ಮಾತು ಲಲಿತಾದೇವಿಗೂ ಅನ್ವಯಿಸುತ್ತದೆ.</p>
  <p>‘ಕಲಾನಾಥಾ’–ಅವಳು ಎಲ್ಲ ಕಲೆಗೂ ಉಗಮಸ್ಥಾನ. ಅವಳು ಏನು ಮಾಡಿದರೂ ಅದು ಕಲಾಪೂರ್ಣವಾಗಿರುತ್ತದೆ. ಅವಳು ನಮ್ಮನ್ನು ಮಾತನಾಡಿಸುವುದು ಕಲೆಯಿಂದ ಕೂಡಿರುತ್ತದೆ. ಈ ಜೀವನಕ್ಕೆ ಅಧಿಧಾತ್ರಿ ಅವಳು. ಅವಳ ಕೊರಳಲ್ಲಿ ಕಲೆಯೆ ಮಾಲೆ ಯಂತೆ ರಂಜಿಸುತ್ತಿದೆ. ಅದು ನಾಟ್ಯವಾಗಬಹುದು, ಪಾಂಡಿತ್ಯವಾಗ ಬಹುದು, ಹಾಡುವುದು ಇರಬಹುದು, ಈ ಜೀವನದಲ್ಲಿ ಬುದ್ಧಿಗೆ ಸಂಬಂಧಪಟ್ಟದ್ದು ಇರಬಹುದು, ಭಾವಕ್ಕೆ ಸಂಬಂಧಪಟ್ಟದ್ದು ಇರಬಹುದು–ಎಲ್ಲವೂ ಕಲಾಮಯವಾಗುತ್ತದೆ, ಲಲಿತಾ ಮಾತೆಯ ಅನುಗ್ರಹದಿಂದ.</p>
  <p>ನಾವು ತಾಪತ್ರಯದ ಬೇಗುದಿಯಲ್ಲಿ ತೊಳಲುತ್ತಿದ್ದರೆ ಶೀತಲ ಕಿರಣಗಳನ್ನು ವರ್ಷಿಸುವ ಚಂದ್ರಮನಂತೆ ಬರುವಳು. ಈ ಸಂಸಾರ ದಲ್ಲಿ ಎಲ್ಲರನ್ನೂ ತಾಪತ್ರಯಗಳು ಒಂದೊಂದು ರೀತಿ ಬಾಧಿಸು ತ್ತಿರುವುವು. ನಾವು ಅದರಿಂದ ಪಾರಾಗಲು ವೈದ್ಯರ ಬಳಿಗೆ ಹೋಗು ವೆವು, ಮಂತ್ರವಾದಿಯ ಬಳಿಗೆ ಹೋಗುವೆವು. ಯಾರು ಏನು ಹೇಳಿದರೆ ಅದನ್ನು ಮಾಡಲು ಸಿದ್ಧ. ಯಾವುದನ್ನು ಮಾಡಬೇಕೊ ಅದನ್ನು ಮಾಡುವುದಿಲ್ಲ. ಇತರ ಎಲ್ಲವನ್ನೂ ಮಾಡುತ್ತೇವೆ. ತಾಯಿ, ನಾನು ನಿನ್ನಲ್ಲಿ ಶರಣು ಹೊಂದಿದ್ದೇನೆ, ಉಳಿವು-ಅಳಿವು ನಿನ್ನ ಕೈಯಲ್ಲಿದೆ ಎಂದು ಯಾವಾಗ ಅವಳ ಮೇಲೆ ಭಾರ ಹಾಕು ವೆವೊ ಅವಳು ಅದನ್ನು ಹೊರಲು ಸಿದ್ಧಳಾಗಿರುವಳು. ನಾವೇ ಮೊಂಡುಹಿಡಿಯುವವರು, ಅವಳ ಬಳಿಗೆ ಹೋಗುವುದಿಲ್ಲ. ಹೋದರೆ ನಮಗೆ ಗೊತ್ತಾಗುವುದು, ಅವಳು ‘ದಯಾಮೂರ್ತಿ’ ಎಂದು. ದಯೆಯೆ ಹೆಪ್ಪುಗಟ್ಟಿ ನಮ್ಮ ಎದುರಿಗೆ ನಿಂತಂತಿರುವಳು. ಯಾರಾದರೂ ಇದ್ದಾರೆಯೆ ನನ್ನ ಬಳಿಗೆ ಬರುವವರು ಎಂದು ಅದನ್ನೆ ಚಿಂತಿಸುತ್ತಿರುವಳು. ನಾವು ಅನೇಕ ವೇಳೆ ಅವಳ ಬಳಿಗೆ ಹೋಗಿ ಕ್ಷುಲ್ಲಕವಾದ ವಸ್ತುಗಳನ್ನು ಕೇಳುವೆವು. ಅವು ಕ್ಷಣಭಂಗುರ ವಾದವುಗಳು. ಆದರೆ ತಾಯಿ ಇಲ್ಲ ಎನ್ನುವುದಿಲ್ಲ. ಕೊಡುವುದಿಲ್ಲ ಎಂಬುದು ಅವಳ ಭಾಷೆಯಲ್ಲಿ ಇಲ್ಲ. ಪಾಪ, ಮಕ್ಕಳು, ನಾಮ ರೂಪಕ್ಕೆ ಮಾರುಹೋಗಿರುವರು. ಆಗಲಿ, ಅದು ಏನು ಎಂಬುದನ್ನು ಪರೀಕ್ಷಿಸಲಿ ಎಂದು ನಮಗೆ ಅವನ್ನು ಕೊಟ್ಟು ಕಳುಹಿಸುವಳು. ಅನಂತರ ಅವಳ ಬಳಿಗೆ ಹೋಗುವೆವು.</p>
  <p>ಅವಳನ್ನು ‘ಅವ್ಯಾಜಕರುಣಾಮೂರ್ತಿ’ ಎನ್ನುವರು. ಕಾರಣ ವಿಲ್ಲದೆ ನಮಗೆ ಪ್ರೀತಿಯನ್ನು ಕೊಡುವಳು. ನಾವು ಯೋಗ್ಯರು ಎಂದು ತಿಳಿದು ಅವಳು ನಮ್ಮನ್ನು ಪ್ರೀತಿಸುವುದಿಲ್ಲ. ಅವಳು ನಮ್ಮನ್ನು ನೋಡುವುದು ತಾಯಿಯ ದೃಷ್ಟಿಯಿಂದ. ತಪ್ಪನ್ನು ಯಾವ ಮಕ್ಕಳು ಮಾಡಿಲ್ಲ ? ತಪ್ಪನ್ನು ಮಾಡದೆ ಇದ್ದರೆ ನಾವು ಮಕ್ಕಳೇ ಆಗುವುದಿಲ್ಲ. ನಮ್ಮ ಸ್ವಭಾವ ತಪ್ಪು ಮಾಡುವುದು. ಶತ ಶತ ಅಪರಾಧಗಳನ್ನು ಮಾಡಿದ್ದರೂ ಅವಳೆದುರಿಗೆ ನಿರ್ಲಜ್ಜರಾಗಿ ಹೋದರೆ ಅವಳ ಕೃಪಾದೃಷ್ಟಿ ಯಾವಾಗಲೂ ನಮಗೆ ಕಾದಿದೆ.</p>
  <p>ಅವಳನ್ನು ‘ಪಾಪಾರಣ್ಯದವಾನಲ’ ಎಂದು ಕರೆಯುತ್ತೇವೆ. ನಾವೊಂದು ಪಾಪದ ಅರಣ್ಯ. ಅಲ್ಲಿ ಕೆಲಸಕ್ಕೆ ಬಾರದ ಮುಳ್ಳು, ಬಳ್ಳಿ, ಮರಗಿಡಗಳೇ ಬೇಕಾದಷ್ಟು ಇವೆ. ನಾವೇ ಈ ಅರಣ್ಯವನ್ನು ಬೆಳಸಿದವರು. ಆದರೆ ದೇವಿ ನಮ್ಮನ್ನು ನೀನು ಏತಕ್ಕೆ ಇದನ್ನೆಲ್ಲ ಮಾಡಿದೆ ಎಂದು ಕೇಳುವಳೆ ? ಅವಳಿಗೆ ಗೊತ್ತಿದೆ, ಇದೊಂದನ್ನೆ ಇವರು ಮಾಡಲು ಸಾಧ್ಯ, ಇದಕ್ಕಿಂತ ಮೇಲಿನದನ್ನು ಅವರು ಮಾಡಲು ಸಾಧ್ಯವಿಲ್ಲ ಎಂದು. ಅದಕ್ಕಾಗಿ ತನ್ನ ಬತ್ತಳಿಕೆಯಲ್ಲಿರುವ ಆಗ್ನೇಯಾಸ್ತ್ರದಿಂದ ಅದನ್ನು ಸುಟ್ಟು ಬೂದಿ ಮಾಡುವಳು. ಅವಳ ಸೋಂಕು ತಾಕುವ ತನಕ ಇದು ಗೊಬ್ಬಳಿ, ಇದು ಪಾಪಾಸುಕಳ್ಳಿ, ಇದು ಮುಳ್ಳಿನ ಪೊದೆ ಎಂದು ಹಲವಾರು ಹೆಸರಿನಿಂದ ಕರೆಯು ವೆವು. ಆದರೆ ಅವಳಲ್ಲಿರುವ ಬೆಂಕಿ ಪಾಪಾರಣ್ಯಕ್ಕೆ ತಾಕಿದರೆ ಸಾಕು, ಅವು ಭಸ್ಮೀಭೂತವಾಗುವುವು. ನಾವು ಅವಳ ಬಳಿಗೆ ಇದಕ್ಕಾಗಿ ಹೋಗಬೇಕು. ಆಗ ಅವಳು ಈ ಪವಾಡವನ್ನು ಮಾಡುವಳು. ನಾವೇ ಅವಳ ಬಳಿಗೆ ಹೋಗಲು ಅಂಜಿದರೆ, ನಾಚಿದರೆ ತಪ್ಪು ನಮ್ಮದು. ನಾವು ನಿರ್ಲಜ್ಜರಾಗಿ ಅವಳ ಬಳಿಗೆ ಹೋಗಬೇಕು. ಆಗ ಗೊತ್ತಾಗು ವುದು ಅವಳ ಮಹಿಮೆ, ಅವಳ ಕರುಣೆ.</p>
  <p>“ಸಂಸಾರಪಂಕನಿರ್ಮಗ್ನಸಮುದ್ಧರಣಪಂಡಿತಾ.” ಯಾರು ಸಂಸಾರ ಪಂಕದಲ್ಲಿ ಸಿಕ್ಕಿಹಾಕಿಕೊಂಡಿರುವರೊ ಅವರನ್ನು ಆ ಕೆಸರಿನಿಂದ ಮೇಲಕ್ಕೆ ಎತ್ತುವಳು. ಸಂಸಾರ ಪಂಕ ಹಲವು ರೀತಿ ಯಲ್ಲಿ ಇದೆ. ಅಧಿಕಾರದಲ್ಲಿ ನನ್ನ ಸಮಾನ ಇಲ್ಲ ಎಂದು ಒಬ್ಬ ತಿಳಿದುಕೊಂಡಿರಬಹುದು. ಐಶ್ವರ್ಯದಲ್ಲಿ ನನ್ನ ಸಮರಿಲ್ಲ ಎಂದು ತಿಳಿದುಕೊಂಡಿರಬಹುದು. ವಿದ್ಯೆಯಲ್ಲಿ ನನ್ನ ಸಮರಿಲ್ಲ ಎಂದು ತಿಳಿದುಕೊಂಡಿರಬಹುದು. ರೂಪಿನಲ್ಲಿ ನನ್ನ ಸಮಾನರಿಲ್ಲ ಎಂದು ತಿಳಿದುಕೊಂಡಿರಬಹುದು. ಇವರೆಲ್ಲರೂ ತಮ್ಮ ಸಮಾನ ಇಲ್ಲ ಎನ್ನುವುದಕ್ಕೆ ಕಾರಣ ತಮಗಿಂತ ಕಳಪೆಯವರೊಂದಿಗೆ ತಮ್ಮನ್ನು ಹೋಲಿಸಿಕೊಳ್ಳುವರು. ತಲೆಯನ್ನು ಮೇಲೆತ್ತಿ ನಮಗಿಂತ ಕೋಟಿ ಪಾಲು ಇರುವ ಭಗವಂತನನ್ನು ನೋಡಿದರೆ ನಾವು ಮೂಕರಾಗು ವೆವು. ನಮಗೆ ಇರುವ ಅಲ್ಪಕ್ಕೆ ಮಹಾ ಗರ್ವಪಡುತ್ತಿರುವೆವು. ಆದರೆ ನಮ್ಮನ್ನು ದೇವರೊಂದಿಗೆ ಹೋಲಿಸಿಕೊಂಡರೆ ಎಷ್ಟು ಅಲ್ಪರು ನಾವು ಎಂದು ಗೊತ್ತಾಗುವುದು. ಇದನ್ನು ವಿವರಿಸುವ ಸಣ್ಣ ಕಥೆಯೊಂದಿದೆ. ಒಬ್ಬ ಮನುಷ್ಯ ದೊಡ್ಡ ಪಂಡಿತನಾಗಿದ್ದ. ತನ್ನ ಸಮಾನ ಯಾರೂ ಇಲ್ಲ ಎಂಬ ಅಹಂಕಾರದ ಪಿಶಾಚಿ ಅವನನ್ನು ಮೆಟ್ಟಿಕೊಂಡಿತು. ಒಮ್ಮೆ ದೇವರಿಗೆ ಇವನ ಮೇಲೆ ಕರುಣೆ ಬಂತು. ಈ ಪಂಡಿತನೇನೊ ಬೇಕಾದಷ್ಟು ತಿಳಿದುಕೊಂಡಿರು ವನು. ಆದರೆ ಇವನ ಮಿತಿ ಇವನಿಗೆ ಗೊತ್ತಿಲ್ಲವಲ್ಲ. ಗೊತ್ತಾಗು ವಂತೆ ಮಾಡಬೇಕಾದರೆ ಏನು ಮಾಡಬೇಕೆಂದು ಒಂದು ಉಪಾಯ ಹೂಡಿದನು. ಪ್ರತಿ ದಿನ ಪಂಡಿತನು ಸಮುದ್ರತೀರದಲ್ಲಿ ಹೋಗು ತ್ತಿದ್ದನು. ಸಮುದ್ರದ ಹತ್ತಿರದಲ್ಲಿ ಒಂದು ಮಗು ಮರಳನ್ನು ಬಗೆದು ಅಲ್ಲಿ ಒಂದು ಗುಂಡಿ ಮಾಡಿ ಸಮುದ್ರದಿಂದ ತನ್ನ ಪುಟ್ಟ ಕೈಗಳಲ್ಲಿ ನೀರನ್ನು ತಂದು ತಂದು ಈ ಗುಂಡಿಗೆ ಹಾಕುತ್ತಿತ್ತು. ಪಂಡಿತನಿಗೆ ಆಶ್ಚರ್ಯವಾಯಿತು. ಏನು ಮಾಡುತ್ತಿರುವೆ ಮಗು ಎಂದು ಕೇಳಿದ. ಆ ಮಗು, ಹತ್ತಿರದಲ್ಲಿರುವ ಸಾಗರವನ್ನು ಈ ಹಳ್ಳದಲ್ಲಿ ಖಾಲಿಮಾಡಬೇಕೆಂದು ಹಟ ತೊಟ್ಟಿರುವೆನು. ಅದಕ್ಕೆ ಈ ಕೆಲಸ ಮಾಡುತ್ತಿರುವೆ ಎಂದಿತು. ಪಂಡಿತ ನಕ್ಕ. ಅಲ್ಲ ಮಗು, ವಿಶಾಲವಾದ ಅನಂತ ಸಾಗರವನ್ನು ನೀನು ಹೇಗೆ ನಿನ್ನ ಪುಟ್ಟ ಕೈಗಳಿಂದ ಮಾಡಿದ ಹಳ್ಳದಲ್ಲಿ ಖಾಲಿ ಮಾಡುವುದು ಸಾಧ್ಯ ಎಂದು ಕೇಳಿದ. ಆಗ ಆ ಮಗು ಪಂಡಿತನಿಗೆ, ನಿಮ್ಮ ಮೆದುಳಿನಲ್ಲಿರುವ ಬುದ್ಧಿಶಕ್ತಿಯಿಂದ ನಿಮಗೆ ಎಲ್ಲವೂ ಗೊತ್ತಾಗುವಂತಿದ್ದರೆ, ಈ ಹೊಂಡದಲ್ಲಿ ಸಾಗರವನ್ನು ತುಂಬಲು ಏಕೆ ಆಗಬಾರದು ಎಂದು ಹೇಳಿತು. ಆಗ ಪಂಡಿತನಿಗೆ ಜ್ಞಾನೋದಯವಾಯಿತು, ದೀನನಾದ. ಭಗವಂತನಲ್ಲಿರುವ ವಸ್ತುವಿನೊಂದಿಗೆ ಹೋಲಿಸಿ ನೋಡಿದರೆ ನಮ್ಮಲ್ಲಿರುವುದು ಕೆಲವು ಹನಿಗಳು. ಆ ಹನಿಯೂ ಕೂಡ ಬಂದಿರು ವುದು ಅನಂತ ಸಾಗರದಿಂದ. ಯಾವಾಗ ಇದನ್ನು ಮನುಷ್ಯ ಅರಿಯುವನೊ ಆಗ ಅವನು ನಿಗರ್ವಿಯಾಗುವನು. ಆಗ ಸಂಸಾರ ಪಂಕದಿಂದ ಪಾರಾಗಲು ಸಾಧ್ಯ.</p>
  <p>‘ಸ್ತೋತ್ರಪ್ರಿಯಾ’ ಎಂದು ಲಲಿತೆಯನ್ನು ಕರೆಯುತ್ತಾರೆ. ಅವ ಳನ್ನು ಬಣ್ಣಿಸುವುದನ್ನು ಕೇಳಿದರೆ ಅವಳಿಗೇ ಅಮಿತ ಆನಂದ. ದೇವಿ ಏನಾಗಿರುವಳೊ ಅದನ್ನೆಲ್ಲ ಬಣ್ಣಿಸುವುದು ನಮಗೆ ಆಗದ ಸಾಹಸ. ಇದು ಅವಳಿಗೆ ಗೊತ್ತಿದೆ. ಆದರೆ ಸಣ್ಣ ಮಕ್ಕಳು ತಮಗೆ ತೋರಿದ ತೊದಲು ನುಡಿಗಳಿಂದ ಏನಾದರೂ ಹೇಳಿದರೆ ತಾಯಿಗೆ ಪರಮಾನಂದ. ನಾವು ಹೇಳುವುದು ಸ್ಪಷ್ಟವಾಗಿಲ್ಲ, ವ್ಯಾಕರಣ ಬದ್ಧವಾಗಿಲ್ಲ. ಆದರೆ ತಾಯಿ ನೋಡುವುದು ತನ್ನ ಮಕ್ಕಳ ತೊದಲು ನುಡಿಗಳನ್ನು. ಅದನ್ನು ಕೇಳಿದಾಗ ಅವಳಿಗೆ ಆನಂದ ವಾಗುವುದು. ಇವೆಲ್ಲವೂ ನಮ್ಮದಲ್ಲ. ಇವೆಲ್ಲ ತಾಯಿ ಕಲಿಸಿದ ಪಾಠಗಳು. ಅದನ್ನು ತಪ್ಪುತಪ್ಪಾಗಿ ಹೇಳುತ್ತಿರುವೆವು. ಆದರೆ ಅವಳಿಗೆ ತನ್ನ ಮಕ್ಕಳು ಇದನ್ನೆಲ್ಲ ಹೇಳುತ್ತಿರುವರಲ್ಲ ಎಂದು ಪರಮಾನಂದ. ಹೆತ್ತ ತಾಯಿಗೆ ತನ್ನ ಮಕ್ಕಳ ತೊದಲು ನುಡಿಗಳನ್ನು ಕೇಳಿದಾಗ ಹೇಗೆ ಆನಂದವೊ ಹಾಗೆಯೇ ನಮ್ಮಲ್ಲಿ ಸ್ಫುರಿಸಿರುವ ಕೆಲವು ವಿದ್ಯೆಗಳನ್ನು ನೋಡಿ ಭಗವತಿಗೆ ಆನಂದವಾಗುವುದು.</p>
  <p>‘ಕೈವಲ್ಯಪದದಾಯಿನಿ.’ ಭಗವತಿ ನಮಗೆ ಕೈವಲ್ಯ ಪದವಿಯನ್ನು ನೀಡುತ್ತಾಳೆ. ನಾವು ಈ ಸಂಸಾರದ ಮಿಥ್ಯಾಮೋಹಕ್ಕೆ ಸಿಕ್ಕಿ, ನರಳಿ; ತಾಯಿ, ನಮ್ಮನ್ನು ನಿನ್ನ ಕಡೆಗೆ ಕರೆದುಕೊಂಡು ಹೋಗಮ್ಮ, ನಮಗೆ ಈ ಸಂಸಾರದ ಆಟ ಸಾಕಾಗಿದೆ, ಅಳು ನಗುಗಳಲ್ಲಿ ಮೇಲೇರಿ ಕೆಳಗಿಳಿದು ಬವಣೆಗೊಂಡಿರುವೆವು, ನಮ್ಮನ್ನು ನಿನ್ನ ಬಳಿಗೆ ಕರೆದು ಕೊಂಡು ಹೋಗಮ್ಮ, ಎಂದು ಯಾವಾಗ ನಮ್ಮ ಹೃದಯಾಂತ ರಾಳದಿಂದ ಕೇಳುವೆವೊ, ಆಗ ನಮ್ಮನ್ನು ಅವಳು ತನ್ನ ಬಳಿಗೆ ಕರೆದು ಕೊಂಡು ಹೋಗುತ್ತಾಳೆ. ಜನನ ಮರಣಗಳಿಂದ ಪಾರುಮಾಡು ತ್ತಾಳೆ. ನಾವು ಎಲ್ಲಿಂದ ಬಂದೆವೋ ಅಲ್ಲಿಗೆ ಹೋಗುತ್ತೇವೆ. ಸಂಸಾರದ ಆಟ ಬೇಜಾರು ಆಗುವ ತನಕ ಅವಳು ಬರುವುದಿಲ್ಲ. ಒಮ್ಮೆ ಬೇಜಾರಾಗಿ ಭಗವತಿಯನ್ನು ಅಂಗಲಾಚಿ ಬೇಡಿಕೊಂಡರೆ ಅವಳು ನಮಗೆ ಕೈವಲ್ಯ ಪದವಿಯನ್ನು ಕರುಣಿಸುತ್ತಾಳೆ. ನಾವು ಈಗ ದೇವರು ಬೇರೆ ನಾನು ಬೇರೆ ಎಂದು ಭಾವಿಸಿ ಈ ಪಾಡು ಪಡುತ್ತಿದ್ದೇವೆ. ಈ ಕಣ್ಣಾಮುಚ್ಚಾಲೆ ಆಟದಿಂದ ಪಾರಾಗಿ ಇದನ್ನೆಲ್ಲ ಆಡಿಸುತ್ತಿರುವ ಅಡುಗೂಲಜ್ಜಿಯ ಬಳಿಗೆ ಹೋದಾಗ ಅವಳು ನಮ್ಮನ್ನು ತನ್ನ ಕೈಗಳಿಂದ ಅಪ್ಪಿಕೊಳ್ಳುವಳು. ಇಷ್ಟು ಕಾಲ ತನ್ನಿಂದ ದೂರವಾಗಿ ಎಷ್ಟು ಕಷ್ಟಪಟ್ಟರೋ ಎಂದು ತನ್ನ ಪ್ರೀತಿಯ ಕರ ಗಳಿಂದ ತನ್ನಲ್ಲಿಗೆ ನಮ್ಮನ್ನು ಸೆಳೆದುಕೊಳ್ಳುತ್ತಾಳೆ.</p>
  <p>‘ಬಲಿಪ್ರಿಯಾ.’ ತಾಯಿಗೆ ಬಲಿ ಬಹಳ ಇಷ್ಟ. ನಾವು ಕೊಡುವ ಬಲಿಯನ್ನು ಅವಳು ಸಂತೋಷದಿಂದ ಸ್ವೀಕರಿಸುತ್ತಾಳೆ. ಅವಳಿಗೆ ಬೇಕಾಗಿರುವುದು ಕುರಿ, ಕೋಳಿ, ತೆಂಗಿನ ಕಾಯಿ, ಬಾಳೆಹಣ್ಣು ಇಂತಹವುಗಳಲ್ಲ. ನಾನೆಂಬ ಅಹಂಕಾರವನ್ನು ಯಾವಾಗ ಅವಳಿಗೆ ಬಲಿಕೊಡುತ್ತೇವೆಯೊ ಅವಳಿಗೆ ಅದರಷ್ಟು ಪ್ರಿಯವಾಗಿರುವುದು ಮತ್ತೊಂದಿಲ್ಲ. ನಾವು ಕೊಡುವ ಬಲಿಯನ್ನು ಅವಳು ತಿಂದುಬಿಡು ವುದಿಲ್ಲ. ಅದನ್ನು ತನ್ನ ನಿಮಿತ್ತವನ್ನಾಗಿ ಮಾಡಿಕೊಂಡು ಅದರ ಮೂಲಕ ಅಸಾಧ್ಯವಾದ ಕೆಲಸಗಳನ್ನು ಮಾಡುತ್ತಾಳೆ. ಒಬ್ಬ ವ್ಯಕ್ತಿ ಇಷ್ಟೆಲ್ಲ ಮಾಡಲು ಸಾಧ್ಯವೇ ಎಂದು ಆಶ್ಚರ್ಯಪಡುತ್ತೇವೆ. ಆದರೆ ನಾವಲ್ಲ ಮಾಡುವುದು, ಅವಳು ನಮ್ಮಿಂದ ಮಾಡಿಸುವಳು. ಯಾವಾಗ ನಾವೊಂದು ನಿಮಿತ್ತವಾಗುವೆವೊ ಆಗ ಭಗವತಿಯ ಶಕ್ತಿ ನಿಮಿತ್ತದ ಮೂಲಕ ಎಲ್ಲರಿಗೂ ವಿಸ್ಮಯವಾಗುವಂತಹ ಕೆಲಸ ಮಾಡುತ್ತದೆ.</p>
  <p>ಅವಳು ತತ್ತ್ವಮಯಿ ಆಗಿದ್ದಾಳೆ. ತತ್ತ್ವದ ಮೇಲೆ ಆಸೀನಳಾಗಿ ದ್ದಾಳೆ. ಆಧ್ಯಾತ್ಮಿಕ ಮತ್ತು ಭೌತಿಕ ಜ್ಞಾನವೆಲ್ಲ ಬರುವುದು ಅವ ಳಿಂದ. ನಾವು ಯಾವಾಗ ಅವಳ ವಾಹಕರಾಗುತ್ತೇವೆಯೊ ಆಗ ಅವಳ ಅನಂತ ಜ್ಞಾನ ಇದರ ಮೂಲಕ ಬರುತ್ತದೆ. ನಾವೊಂದು ತಂತಿ ಮಾತ್ರ. ಇದರ ಮೂಲಕ ಅವಳ ಶಕ್ತಿಯೇ ಬಂದು, ವಿಸ್ಮಮಯಕಾರಿಯಾಗಿ ಕೆಲಸ ಮಾಡುವುದು.</p>
  <p>ಅವಳೇ ಮಂತ್ರಸಾರವಾಗಿದ್ದಾಳೆ. ಮಂತ್ರ ಅವಳಿಂದ ಬಂದದ್ದು. ನಮ್ಮ ಮೂಲಕ ಅದು ಸ್ಫುರಿಸುತ್ತದೆ. ಅವಳೇ ‘ಸಚ್ಚಿ ದಾನಂದೈಕರೂಪಿಣಿ.’ ಅವಳೇ ಈ ಬ್ರಹ್ಮಾಂಡವನ್ನು ಮಾಡಿದಳು. ಅದರಿಂದ ತನಗೆ ಏನಾದರೂ ಬೇಕೆಂದು ಮಾಡಿದಳೆ ? ಅವಳಿಗೆ ಏನು ಬೇಕಿತ್ತು ? ಅವಳಲ್ಲಿಲ್ಲದುದು ಈ ಪ್ರಪಂಚದಲ್ಲಿ ಏನಿದೆ ? ಆದರೆ ಲೀಲೆಗಾಗಿ ಇದೆಲ್ಲ. ಸೃಷ್ಟಿ ಸ್ಥಿತಿ ಪಾಲನೆಗಳು ಎಲ್ಲಾ ಅವಳ ಆಟ.</p>
  <p>ಅವಳೇ ವರ್ಣ ಮತ್ತು ಆಶ್ರಮಗಳನ್ನು ರೂಪಿಸಿದವಳು. ಅವಳೇ ಅನೇಕ ಕೋಟಿ ಬ್ರಹ್ಮಾಂಡ ಜನನಿ. ಅವಳೇ ಬ್ರಹ್ಮನಿಂದ ಕಣದ ವರೆಗೆ ಎಲ್ಲವನ್ನೂ ಸೃಷ್ಟಿಮಾಡಿದವಳು. ತನ್ನ ಒಂದು ಅಂಶದಿಂದ ಇದನ್ನೆಲ್ಲ ಮಾಡಿರುವಳು. ಈ ಅಂಶದಲ್ಲೆ ಅವಳು ಪರ್ಯಾಪ್ತ ಳಾಗಿಲ್ಲ, ಇದನ್ನು ಮೀರಿಯೂ ಇರುವಳು.</p>
  <p>ಹಿಂದೆ ಪೌರಾಣಿಕ ಪ್ರಪಂಚದಲ್ಲಿ ಭಂಡಾಸುರನೆಂಬ ಅಸುರ ನಿದ್ದ. ಎಲ್ಲರಿಗೂ ಅವನು ಕಂಟಕಪ್ರಾಯನಾಗಿದ್ದ. ಸಾಧು ಸಜ್ಜನ ರನ್ನು ಕಂಡರೆ ಅವನಿಗೆ ಆಗದು. ಅವರಿಗೆ ಅನಂತ ಕೋಟಲೆಗಳನ್ನು ಕೊಡುತ್ತಿದ್ದ. ದೇವತೆಗಳೆಲ್ಲಾ ಲಲಿತೆಯಲ್ಲಿ ಪ್ರಾರ್ಥಿಸಿದರು. ಲಲಿತೆ ಆ ಭಂಡಾಸುರನನ್ನು ನಾಶಮಾಡಿದಳು. ಆದರೆ ಅವನು ನಾಶವಾಗಿ ನಮ್ಮಲ್ಲೆಲ್ಲ ಅವನ ಅಂಶ ಇರುವುದು. ನಾವು ಭಂಡಾಸುರನ ಅನುಯಾಯಿಗಳು. ಒಳ್ಳೆಯದನ್ನು ಮಾಡುವುದಿಲ್ಲ, ಕೆಟ್ಟದ್ದನ್ನು ಬಿಡುವುದಿಲ್ಲ. ನಮ್ಮ ಹೀನ ಭಂಡತನದ ವಿರುದ್ಧವಾಗಿ ಬೇಕಾ ದಷ್ಟು ಹೋರಾಡಬೇಕು ನಾವು, ಅದರಿಂದ ಪಾರಾಗಬೇಕಾದರೆ. ಈ ಭಂಡಾಸುರನ ಅಂಶ ನಮ್ಮಲ್ಲೆಲ್ಲ ಇದೆ. ಅದು ನಿಶ್ಶೇಷವಾಗಿ ನಾಶವಾಗ ಬೇಕಾದರೆ ಲಲಿತೆಯ ಆಶೀರ್ವಾದ ಇರಬೇಕು. ಆಗ ನಾವು ಈ ಭಂಡತನದಿಂದ ಪಾರಾಗಲು ಸಾಧ್ಯ. ನಮ್ಮಲ್ಲೆಲ್ಲ ಒಳ್ಳೆಯದಕ್ಕೆ ಭಂಡತನ ಇರಬೇಕು. ಆದರೆ ಭಂಡತನ ಅನೇಕ ವೇಳೆ ವ್ಯಕ್ತವಾಗುವುದು ನಮ್ಮ ದೌರಾತ್ಮ್ಯದಿಂದ. ಒಳ್ಳೆಯದಕ್ಕೆ ಭಂಡ ರಾಗೋಣ. ಹೀನ ಭಂಡತನ ನಮ್ಮಿಂದ ನಾಶವಾಗಲಿ ಎಂದು ಅವಳನ್ನು ಪ್ರಾರ್ಥಿಸಬೇಕು.</p>
  <p>ಲಲಿತೆ ನಿತ್ಯತೃಪ್ತಳು. ಅವಳಿಗೆ ನಮ್ಮಿಂದ ಏನೂ ಬೇಕಾಗಿಲ್ಲ. ಆದರೆ ನಮ್ಮ ಅಲ್ಪವನ್ನು ದೈನ್ಯದಿಂದ ಭಗವತಿಗೆ ಅರ್ಪಿಸಿದರೆ ಅವಳು ಆನಂದಪಡುವಳು. ಅವಳಿಗೆ ಈ ಜೀವನದಲ್ಲಿ ಏನು ಬೇಕಾಗಿದೆ ? ಯಾವುದಕ್ಕೆ ಕೊರತೆ ಇದೆ ? ಈ ಪ್ರಪಂಚದಲ್ಲಿ ಇರುವ ದೃಶ್ಯವಸ್ತುಗಳೆಲ್ಲಾ ನಾಶವಾದರೂ ಅವಳಿಗೇನೂ ಕೊರತೆ ಇಲ್ಲ. ಅವಳು ನಿತ್ಯ. ಹಿಂದೆ ಇದ್ದಳು. ಈಗ ಇರುವಳು. ಮುಂದೆಯೂ ಇರುವವಳು. ಅತೃಪ್ತಿ ಬದ್ಧಜೀವಿಗಳಿಗೆ. ಒಂದಿದ್ದರೆ ಮತ್ತೊಂದಿಲ್ಲವೆಂದು ಬದ್ಧಜೀವಿಗಳು ಅತೃಪ್ತರಾಗಿರುತ್ತಾರೆ. ಆದರೆ ಭಗವತಿ ನಿತ್ಯತೃಪ್ತಳು. ಏಕೆಂದರೆ ಎಲ್ಲವೂ ಅವಳ ಒಳಗೆ ಇದೆ. ಅವಳಿಗೆ ಅತೀತವಾಗಿರುವುದು ಯಾವುದೂ ಇಲ್ಲ.</p>
  <p>ಅವಳು ನೀರಾಗಳು. ಅವಳಲ್ಲಿ ಯಾವ ರಾಗ, ಎಂದರೆ ಆಸೆಯೂ ಇಲ್ಲ. ಯಾವಾಗ ನಾವು ಅವಳನ್ನು ಕುರಿತು ಚಿಂತಿಸು ತ್ತೇವೆಯೋ, ನಮ್ಮಲ್ಲಿರುವ ಇಂದ್ರಿಯ ಭೋಗಾಭಿಲಾಷೆಗಳನ್ನು ಅನುಭವಿಸಬೇಕೆಂಬ ಆಸೆಗಳನ್ನು ನಾಶಮಾಡುತ್ತಾಳೆ. ಅವಳ ಸ್ವಭಾವ ಏನು ಎಂದರೆ ತನ್ನಲ್ಲಿರುವುದನ್ನು ತನ್ನ ಭಕ್ತರಿಗೆ ನೀಡು ವುದು. ನಾವು ಯಾವುದಕ್ಕೆ ಅಂಟಿಕೊಂಡಿರುವೆವೊ ಅದನ್ನೆಲ್ಲಾ ತೊಡೆದುಹಾಕುವಳು. ಅವಳನ್ನು ಕೇಳಬೇಕಾಗಿಲ್ಲ, ಇದನ್ನೆಲ್ಲ ಮಾಡಮ್ಮ ಎಂದು. ಅವಳ ಬಳಿಗೆ ಹೋದರೆ ನಮಗೆ ಇವುಗಳೆಲ್ಲ ಆಗುವುವು. ನಾವು ಬೆಂಕಿಯ ಮುಂದೆ ಕೂತರೆ ನಮಗೆ ಬೇಡದೆ ಇದ್ದರೂ ಅದರಿಂದ ನಾವು ಶಾಖವನ್ನು ಪಡೆಯುತ್ತೇವೆ.</p>
  <p>ಅವಳಲ್ಲಿ ನಿಷ್ಪರಿಗ್ರಹವನ್ನು ನೋಡುತ್ತೇವೆ. ಅವಳು ಯಾರಿಂ ದಲೂ ತನಗಾಗಿ ಏನನ್ನೂ ತೆಗೆದುಕೊಳ್ಳುವುದಿಲ್ಲ. ಯಾರಿಂದ ಲಾದರೂ ಏನನ್ನಾದರೂ ತೆಗೆದುಕೊಂಡರೆ ಅವನ ಹಂಗಿಗೆ ಒಳ ಗಾಗುತ್ತೇವೆ. ಅವಳು ತನ್ನಲ್ಲಿ ತಾನೆ ಇರುವಳು. ಇನ್ನೊಂದರ ಹಂಗೆ ಇಲ್ಲ ಅವಳಿಗೆ. ಅದರಂತೆಯೇ ನಾವು ಯಾವಾಗ ಅವಳ ಬಳಿಗೆ ಹೋಗುತ್ತೇವೆಯೊ ಆಗ ನಾವು ಪ್ರಪಂಚದಿಂದ ಏನನ್ನೂ ತೆಗೆದು ಕೊಳ್ಳದೇ ಇರುವುದನ್ನು ಕಲಿತುಕೊಳ್ಳುತ್ತೇವೆ. ಇನ್ನೊಬ್ಬರು ಕೊಟ್ಟಿ ದ್ದನ್ನು ಭಕ್ತ ತೆಗೆದುಕೊಳ್ಳುವುದಿಲ್ಲ ಎಂದರೆ ಅವನು ಬದುಕುವುದು ಹೇಗೆ, ನಾವು ಬಾಳಬೇಕಾದರೆ ನನ್ನಲ್ಲಿಲ್ಲದ ಹಲವು ವಸ್ತುಗಳು ನನಗೆ ಬರಬೇಕಾಗಿದೆಯಲ್ಲ, ನಮಗೆ ಅತಿ ಕನಿಷ್ಠ ಬಟ್ಟೆಬರೆ, ಊಟ, ಇರಲು ನೆರಳು ಇವುಗಳೆಲ್ಲ ಬೇಕೇಬೇಕಲ್ಲ–ಎಂದು ಪ್ರಶ್ನಿಸ ಬಹುದು. ಆದರೆ ಗೀತೆಯಲ್ಲಿ ಶ್ರೀಕೃಷ್ಣ, ಅನನ್ಯಭಾವದಿಂದ ಯಾರು ಭಗವಂತನನ್ನು ನೆನೆಯುವರೋ ಅವರ ಯೋಗಕ್ಷೇಮವನ್ನು ಭಗ ವಂತನೇ ನೋಡಿಕೊಳ್ಳುತ್ತಾನೆ, ಎಂದು ಹೇಳಿರುವನು. ಇನ್ನುಮೇಲೆ ಅದು ಅವನ ಜವಾಬ್ದಾರಿ. ಹೊತ್ತು ಹೊತ್ತಿಗೆ ಅವರಿಗೆ ಬರಬೇಕಾ ಗಿರುವುದು ಎಲ್ಲೆಲ್ಲಿಂದಲೋ ಬರುವುದು. ಆದರೆ ಅದನ್ನು ತೆಗೆದು ಕೊಳ್ಳುವಾಗ, ಅದನ್ನು ಕೊಟ್ಟವರು ಹೊರಗಿನವರಲ್ಲ, ಇದು ಭಗ ವಂತನಿಂದ ಬಂದಿದೆ ಎಂದು ಅವನಿಗೆ ಧನ್ಯವಾದವನ್ನು ಅರ್ಪಿಸು ತ್ತಾರೆ. ಭಗವಂತ ಕೊಡುತ್ತಿರುವಾಗ ನಾವು ಯಾವ ಹೊರಗಿನ ವ್ಯಕ್ತಿಗಳಿಗೂ ದಾಸರಾಗುವುದಿಲ್ಲ. ಇದೆಲ್ಲ ದೇವರಿಂದ ಬಂದುದು. ಇದನ್ನು ಕೊಡುವಾಗ ಯಾರು ಹತ್ತಿರ ಇರುವರೊ ಅವರನ್ನು ನಿಮಿತ್ತವಾಗಿ ಮಾಡಿಕೊಳ್ಳುವನು. ಅನೇಕ ಭಗವತ್ ಭಕ್ತರ ಜೀವನವೇ ಇದಕ್ಕೆ ಸಾಕ್ಷಿ. ಸ್ವಾಮಿ ವಿವೇಕಾನಂದರು ಪರಿವ್ರಾಜಕ ರಾಗಿ ಊರಿಂದೂರಿಗೆ ಹೋಗುತ್ತಿರುವಾಗ ‘ನಾನು ಯಾರಿಂದಲೂ ಏನನ್ನೂ ತೆಗೆದುಕೊಳ್ಳುವುದಿಲ್ಲ’ ಎಂಬ ವ್ರತವನ್ನು ತೆಗೆದುಕೊಳ್ಳು ತ್ತಾರೆ. ರಾಜಾಸ್ಥಾನದಲ್ಲಿ ಯಾರೋ ಭಕ್ತರು ಒಂದೂರಿಗೆ ಹೋಗು ವುದಕ್ಕೆ ಟಿಕೆಟ್ಟನ್ನು ತೆಗೆದುಕೊಟ್ಟರು. ಆ ರೈಲ್ವೆಬಂಡಿಯಲ್ಲಿ ಅನೇಕ ಜನರಿದ್ದರು. ಕೆಲವರು ತಮ್ಮ ಜತೆಯಲ್ಲಿ ತಿಂಡಿ ಗಂಟುಗಳನ್ನು ತೆಗೆದುಕೊಂಡು ಹೋಗುತ್ತಿದ್ದರು. ಯಾರೂ ಸ್ವಾಮಿ ವಿವೇಕಾನಂದ ರನ್ನು ‘ನೀವು ಏನನ್ನಾದರೂ ತೆಗೆದುಕೊಂಡಿರುವಿರಾ, ಇಲ್ಲದೇ ಇದ್ದರೆ ನಾವು ಕೊಡುತ್ತೇವೆ’ ಎಂದು ಕೇಳಲಿಲ್ಲ. ಅವರು ಇಳಿ ಯುವ ನಿಲ್ದಾಣ ಬಂತು. ವಿವೇಕಾನಂದರು ಉರಿಬಿಸಿಲಿನಲ್ಲಿ ಕೆಳಗೆ ಇಳಿದರು. ಬೆಳಗಿನಿಂದ ಮಧ್ಯಾಹ್ನ ಎರಡು ಗಂಟೆಯವರೆಗೆ ಉಪ ವಾಸ ಅವರಿಗೆ.</p>
  <p>ಅಪರಿಚಿತ ಮಿಠಾಯಿ ಮಾರುವವನು ಇವರ ಬಳಿಗೆ ಬಂದ. ತನ್ನ ಜೊತೆಯಲ್ಲಿ ಸ್ವಾಮಿಜಿ ಕುಳಿತುಕೊಳ್ಳುವುದಕ್ಕೆ ಸ್ಟೂಲನ್ನೂ, ಹಲವು ತಿಂಡಿ ಸಾಮಗ್ರಿಗಳನ್ನೂ, ಜೊತೆಗೆ ಒಂದು ಚೊಂಬಿನಲ್ಲಿ ನೀರನ್ನೂ ತಂದು ‘ದಯವಿಟ್ಟು ಇದನ್ನು ಸ್ವೀಕರಿಸಬೇಕು, ನನ್ನನ್ನು ಧನ್ಯನನ್ನಾಗಿ ಮಾಡಬೇಕು’ ಎಂದು ಕೇಳಿಕೊಂಡ. ವಿವೇಕಾನಂದರಿಗೆ ಆಶ್ಚರ್ಯ. ‘ನಾನು ಯಾರಿಗೂ ತೆಗೆದುಕೊಂಡು ಬನ್ನಿ ಎಂದು ಹೇಳಿರಲಿಲ್ಲವಲ್ಲ’ ಎಂದಾಗ, ಆ ಅಂಗಡಿಯ ಮಾಲೀಕ ತನಗಾದ ಅನುಭವವನ್ನು ಹೇಳುತ್ತಾನೆ. ಅವನು ತನ್ನ ಮಧ್ಯಾಹ್ನದ ಕೆಲಸವನ್ನು ಪೂರೈಸಿ ವಿಶ್ರಮಿಸಿಕೊಳ್ಳುತ್ತಿದ್ದಾಗ ಅವನಿಗೆ ಒಂದು ಕನಸಾಯಿತು, ‘ನನ್ನ ಭಕ್ತ ಉಪಾಸವಾಸದಲ್ಲಿದ್ದಾನೆ. ನೀನು ಅವನಿಗೆ ಊಟವನ್ನು ಕೊಡು’ ಎಂದು ಅವನ ಇಷ್ಟದೇವರಾದ ರಾಮನು ಹೇಳಿದಂತಾ ಯಿತು. ಈ ಅಂಗಡಿಯವನು ಇದೆಲ್ಲ ಒಂದು ಹಗಲು ಕನಸು ಎಂದು ಹಾಗೇ ಮಲಗಿದನು. ಆಗ ಅವನ ಇಷ್ಟದೇವರಾದ ರಾಮನು, ನೀನು ಇಲ್ಲೆ ಇರುವೆಯಲ್ಲ ? ನೀನು ತಕ್ಷಣವೇ ಊಟ ವನ್ನು ತೆಗೆದುಕೊಂಡು ಹೋಗು’ ಎಂದು ಆಗ್ರಹ ಮಾಡಿದನು. ಈ ಕನಸಿನ ವೃತ್ತಾಂತವನ್ನು ವಿವರಿಸಿ ಅಂಗಡಿಯವನು ‘ಈಗ ನಿಮ್ಮನ್ನು ನೋಡಿದರೆ, ಶ್ರೀರಾಮಚಂದ್ರನ ಆಣತಿಯಿಂದ ಬಂದ ವರು ನೀವೆ ಎಂದು ಗೊತ್ತಾಗುತ್ತದೆ’ ಎನ್ನು ತ್ತಾನೆ. ವಿವೇಕಾನಂದರ ಕಣ್ಣಿನಲ್ಲಿ ನೀರು ಬಂತು. ದೇವರನ್ನು ನೆಚ್ಚಿದವರನ್ನು ಅವನು ಎಂದಿಗೂ ಮರೆಯುವುದಿಲ್ಲ ಎಂಬ ಭಗವದ್ಗೀತೆಯ ಶ್ಲೋಕವನ್ನು ಉಚ್ಚರಿಸುತ್ತ ಊಟವನ್ನು ಸ್ವೀಕರಿಸಿದರು. ಭಕ್ತರ ಜೀವನದಲ್ಲಿ ಇಂತಹ ಹಲವು ಉದಾಹರಣೆಗಳಿವೆ. ಭಗವತಿಗೆ ಯಾವ ರಾಗವೂ ಇಲ್ಲ. ಭಕ್ತರು ಇವಳ ಬಳಿಗೆ ಬಂದರೆ ಅವರು ಕೇಳಿಕೊಳ್ಳದೆ ಇದ್ದರೂ ಇವರಿಗೆ ಅತ್ಯಾವಶ್ಯಕವಾದುದನ್ನು ಕೊಡುವಳು.</p>
  <p>ಲಲಿತೆ ನಮ್ಮಲ್ಲಿರುವ ಭೇದಬುದ್ಧಿಯನ್ನು ನಾಶಮಾಡುತ್ತಾಳೆ. ನಾವು ನಾನಾತ್ವದ ಪ್ರಪಂಚದಲ್ಲಿ ಇರುವೆವು. ಇಲ್ಲಿ ಒಳ್ಳೆಯದು ಕೆಟ್ಟದ್ದು ಇವುಗಳ ಸಂತೆಯೇ ಇದೆ. ಸಾಧಾರಣ ಜನ ತಮಗೆ ಪ್ರಿಯವಾದ ವಸ್ತುಗಳನ್ನು ಪಡೆದುಕೊಳ್ಳಲು ಧಾವಿಸುತ್ತಿರುವರು. ಆದರೆ ಅವಳ ಭಕ್ತರಿಗೆ ಭೇದಭಾವವೇ ಇಲ್ಲ, ಎಲ್ಲಾ ಕಡೆಯ ಲ್ಲಿಯೂ ಒಂದನ್ನೇ ನೋಡುತ್ತಾರೆ. ಭೇದಭಾವ ನಮ್ಮ ಆರೋಪ. ಭಗವತಿಯ ದಯೆಯಿಂದ ನಾವು ಈ ಭೇದಭಾವದಿಂದ ಪಾರಾಗು ತ್ತೇವೆ. ಯಾವುದನ್ನು ತೆಗೆದುಕೊಳ್ಳಬೇಕು ? ಯಾವುದನ್ನು ಬಿಡ ಬೇಕು ? ಎಲ್ಲದರ ಹಿಂದೆಯೂ ಅವಳೆ ಇದ್ದಾಳೆ. ಶ್ರೀರಾಮಕೃಷ್ಣರ ಜೀವನದಲ್ಲಿ ಒಂದು ಘಟನೆಯನ್ನು ನೋಡುತ್ತೇವೆ. ಕಲ್ಕತ್ತೆಗೆ ಹೋಗಿ ಹಿಂತಿರುಗುವ ಸಮಯದಲ್ಲಿ ಅವರು ದಾರಿಯಲ್ಲಿ ವೇಶ್ಯೆ ಯೊಬ್ಬಳನ್ನು ಕಂಡರು. ಆಗ ಶ್ರೀರಾಮಕೃಷ್ಣರು, ‘ಏನು ತಾಯಿ, ನೀನು ಇವತ್ತು ಈ ವೇಷದಲ್ಲಿರುವೆಯಾ ?’ ಎಂದು ಅವಳಿಗೆ ನಮಿಸಿ ಮುಂದುವರಿದರು. ಆ ವೇಶ್ಯೆಯಲ್ಲಿಯೂ ಅವರು ಭಗವತಿ ಯನ್ನು ಕಂಡರು. “ಶುನಿಃ ಚೈವ ಶ್ವಪಾಕೇಚ ಪಂಡಿತಾಃ ಸಮ ದರ್ಶಿನಃ.” ನಾವು ಅಜ್ಞಾನದಲ್ಲಿರುವಾಗ ನಾನಾತ್ವದ ಸಂತೆಯಲ್ಲಿರು ವೆವು. ಆದರೆ ಭಗವತಿಯ ಕೃಪೆ ಯಾವಾಗ ನಮ್ಮ ಮೇಲೆ ಬರು ವುದೊ ಆಗ ನಾನಾತ್ವದ ತೆರೆ ಸರಿದು ಹೋಗುವುದು. ಹಿಂದಿರುವ ಏಕತ್ವವನ್ನು ನೋಡುವೆವು. ಆಧ್ಯಾತ್ಮಿಕ ಜೀವನ ಎಂದರೆ ಏನು ? ನಾವು ಹಲವಾರು ದೇವದೇವಿಯರನ್ನು ನೋಡುತ್ತಿರುವೆವು ಎಂದು ಹೆಮ್ಮೆಪಟ್ಟುಕೊಳ್ಳುವುದಲ್ಲ, ನಿಜವಾದ ಜ್ಞಾನಿ ಎಲ್ಲಾ ಕಡೆಯ ಲ್ಲಿಯೂ ಒಂದನ್ನೆ ನೋಡುತ್ತಾನೆ. ಹಲವು ನಾಶವಾಗುವುದಿಲ್ಲ. ಆದರೆ ಹಲವು ವಸ್ತುಗಳ ಹಿಂದೆ ಇರುವ ಒಂದನ್ನು ಯಾವಾಗಲೂ ನೋಡುತ್ತಿರುವನು. ಏಕತ್ವವೇ ಧ್ರುವತಾರೆ. ಅದರ ಕಡೆಗೆ ಅವನ ಗಮನವೆಲ್ಲ.</p>
  <p>ತಾಯಿಯನ್ನು ನಾವು ‘ಸರ್ವಜ್ಞಾ’ ಎಂದು ಕರೆಯುತ್ತೇವೆ. ಅವಳಿಗೆ ಎಲ್ಲವೂ ವೇದ್ಯ. ಯಾವ ವಸ್ತುಗಳು ಎಲ್ಲಿಂದ ಬಂದಿವೆ, ಈಗ ಹೇಗೆ ಇವೆ ಎನ್ನುವುದನ್ನು ತಿಳಿದುಕೊಳ್ಳಬಲ್ಲಳು. ಈ ಪ್ರಪಂಚದಲ್ಲಿ ಎಲ್ಲಾ ಜ್ಞಾನಗಳ ಶಕ್ತಿಗಳು ಬಂದಿರುವುದು ಅವ ಳಿಂದ. ಅವಳಿಗೆ ಯಾವ ಯಾವ ವಸ್ತುವಿನ ಸ್ವರೂಪ ಏನು ಎಂಬುದು ಮೊದಲೆ ಗೊತ್ತಿದೆ. ಸರ್ವವನ್ನೂ ಬಲ್ಲವಳು ಅವಳು. ಏಕೆಂದರೆ ಇವೆಲ್ಲ ಅವಳಿಂದ ಬಂದಿವೆ. ಅವಳು ಪ್ರತಿಯೊಂದು ವಸ್ತುವಿನ ಗುಣ ಧರ್ಮ ಇವುಗಳನ್ನು ಪ್ರತ್ಯೇಕವಾಗಿ ತಿಳಿದುಕೊಳ್ಳ ಬೇಕಾಗಿಲ್ಲ. ನೋಡಿದೊಡನೆ ಎಲ್ಲವೂ ಅವಳಿಗೆ ವೇದ್ಯ. ಅವಳು ಯಾವುದನ್ನೂ ಮರೆಯುವುದಿಲ್ಲ. ಈ ಮರೆವು ನಮಗೆ ಅಂಟಿದ ಜಾಡ್ಯ. ಭಗವತಿ ಇದಕ್ಕೆ ಅತೀತಳು. ನಾವು ಅವಳ ಬಳಿಗೆ ಹೋದರೆ ನಮಗೂ ಆ ಜ್ಞಾನವನ್ನು ಕೊಡುವಳು. ನಾವು ಇವಳೊಂದಿಗೆ ಒಂದು ಸಂಬಂಧವನ್ನು ಕಲ್ಪಿಸಿಕೊಳ್ಳಬೇಕು ಮೊದಲು. ಯಾವಾಗ ಕಲ್ಪಿಸಿಕೊಳ್ಳುವೆವೊ ಆಗ ಭಗವತಿಯೆ ನಮಗೆ ಇದನ್ನೆಲ್ಲ ಕೊಡು ವಳು. ಅವಳು ಜ್ಞಾನ ಭಂಡಾರ. ನಾನು ಅವಳ ಹತ್ತಿರ ಹೋದರೆ ಅವಳಲ್ಲಿರುವ ಸ್ವಭಾವವೆ ನಮಗೆ ಬರುವುದು.</p>
  <p>“ತತ್ಗತಿಪ್ರದಾ” ಎಂದರೆ ನಾವು ಎಲ್ಲಿಂದ ಬಂದೆವೊ ಅಲ್ಲಿಗೆ ನಮ್ಮನ್ನು ಕರೆದುಕೊಂಡು ಹೋಗುವಳು. ನಾವೆಲ್ಲ ಭಗವತಿಯಲ್ಲಿ ದ್ದವರು, ಅವಳಲ್ಲೆ ಲೀನವಾಗಿದ್ದವರು. ಅವಳನ್ನು ತಿಳಿದುಕೊಂಡು ಹತ್ತಿರದಲ್ಲೆ ಆಡುತ್ತಿದ್ದವರು. ನಾವು ಈಗ ಮಾಯಾಮೋಹದಲ್ಲಿ ಸಿಕ್ಕಿಕೊಂಡಿರುವೆವು. ನಮ್ಮನ್ನು ಅವಳು ಬಂದು ಎಚ್ಚರಿಸುತ್ತಾಳೆ, ‘ನಿನ್ನ ನೈಜಸ್ಥಾನಕ್ಕೆ ಹೋಗೊ’ ಎಂದು. ಆದರೆ ಮಾಯೆಗೆ ಎಂತಹ ಆಕರ್ಷಣೆ ಇದೆ ಎಂದರೆ ಒಮ್ಮೆ ನಾವು ಅದರಲ್ಲಿ ಬಿದ್ದರೆ ಮತ್ತೆ ನಾವು ಎದ್ದು ಬರುವುದು	 ಕಷ್ಟ. ಮಾಯೆಯ ಕೆಸರು ಹಾಗಿದೆ. ನಾವು ಎಷ್ಟು ಪ್ರಯತ್ನ ಪಟ್ಟರೂ ಆಳಆಳಕ್ಕೆ ಹೋಗುತ್ತೇವೆಯೆ ಹೊರತು ಅದರ ಹೊರಗೆ ಬರುವುದಿಲ್ಲ. ಆದರೆ ದೇವಿಗೆ ನಮ್ಮ ಮೇಲಿನ ವಾತ್ಸಲ್ಯ ಅಂಥದು–ಅವಳು ನಮ್ಮನ್ನು ಈ ಸಂಸಾರ ಪಂಕದಲ್ಲಿ ಇಡಗೊಡಳು. ಹಲವು ರೀತಿಯ ಅನುಭವಗಳನ್ನು ನಮಗೆ ಕೊಟ್ಟು ಕೊನೆಗೆ ನಮ್ಮನ್ನು ತನ್ನ ಬಳಿಗೆ ಸೆಳೆದುಕೊಂಡು ಹೋಗುತ್ತಾಳೆ. ಏಕೆಂದರೆ ನಾವು ಅವಳಿಗೆ ಸೇರಿದವರು, ಈ ಪ್ರಪಂಚ ನಮಗೆ ಪರಸ್ಥಳ. ಈ ಪರಸ್ಥಳದಲ್ಲೆ ಇದ್ದುಬಿಡುತ್ತೇವೆ ಎಂದು ನಾವು ಏನು ಮಾಡಿದರೂ ಅದಕ್ಕೆ ವಿರುದ್ಧವಾಗಿ ಅವಳು ನಮ್ಮನ್ನು ತನ್ನ ಕಡೆಗೆ ಸೆಳೆದುಕೊಂಡು ಹೋಗುತ್ತಾಳೆ. ನಾವು ಅವಳಲ್ಲಿ ಒಂದಾಗುವ ತನಕ ಅವಳಿಗೆ ಸಮಾಧಾನವಿಲ್ಲ. ಈಗ ಸಂತಸದ ಆಟದ ಮೂಲಕ, ಮತ್ತೆ ಕೆಲವು ವೇಳೆ ದುಃಖದ ಮೂಲಕ, ಕೆಲವು ವೇಳೆ ಆಸೆಯ ಮೂಲಕ, ಕೆಲವು ವೇಳೆ ನಿರಾಸೆಯ ಮೂಲಕ ಅವಳು ನಮ್ಮನ್ನು ತನ್ನ ಕಡೆಗೆ ಸೆಳೆಯುತ್ತಾಳೆ.</p>
  <p>ಅವಳು ಮಹಾಮಾಯೆ. ಅವಳಿಗೆ ಅಘಟಿತಘಟನಾ ಸಾಮರ್ಥ್ಯ ಇದೆ. ಒಂದು ವಸ್ತು ಆಗಿಲ್ಲ, ಆದರೂ ಆಗಿರುವ ಹಾಗೆ ಮಾಡು ತ್ತಾಳೆ. ಒಮ್ಮೆ ಆಕರ್ಷಣೆಗೆ ಬಿತ್ತು ಎಂದರೆ ಪುನಃ ಮೇಲೆ ಬರು ವಂತೆ ಇಲ್ಲ–ಅಂತಹ ಮಾಯಾಜಾಲ ಅವಳದು. ಒಂದರಿಂದ ಮೇಲೆದ್ದು ಬಂದರೆ ಅದಕ್ಕಿಂತ ಚೆನ್ನಾಗಿರುವ ಮತ್ತೊಂದು ಆಕರ್ ಷಣೆಗೆ ಬೀಳುತ್ತೇವೆ. ಅದರಿಂದ ಬೇಕಾದಷ್ಟು ಪಾಡು ಪಟ್ಟಮೇಲೆ, “ತಾಯಿ, ನಮ್ಮನ್ನು ಸಂಸಾರಪಂಕದಿಂದ ಮೇಲೆತ್ತು. ನನಗೆ ನಾನೇ ಏಳುವಂತಿಲ್ಲ, ನನ್ನ ಶಕ್ತಿ ಸಾಹಸವೆಲ್ಲ ಅಡಗಿಹೋಗಿದೆ” ಎಂದು ತಾಯಿಯನ್ನು ಕೇಳಿದರೆ ಅವಳು ನಮ್ಮನ್ನು ಮೇಲಕ್ಕೆ ಎತ್ತುತ್ತಾಳೆ. ಆ ಮಾಯೆಯಲ್ಲಿ ಆಸುರೀಮಾಯೆ ಇದೆ, ದೈವೀಮಾಯೆ ಇದೆ. ಆಸುರೀಮಾಯೆ ನಮ್ಮನ್ನು ಸಂಸಾರದ ಕೆಸರಿನ ಆಳಆಳಕ್ಕೆ ತೆಗೆದು ಕೊಂಡು ಹೋಗುತ್ತದೆ. ದೈವೀಮಾಯೆ ನಮ್ಮನ್ನು ಅವಳ ಕಡೆಗೆ ಕರೆದುಕೊಂಡು ಹೋಗುತ್ತದೆ. ಮಾಯೆಗೆ ನೂಕುವವಳೂ ಅವಳೇ, ಮಾಯೆಯ ಕೈಯಿಂದ ಮೇಲೆತ್ತುವವಳೂ ಅವಳೇ. ಶ್ರೀರಾಮ ಕೃಷ್ಣರು ಇದನ್ನು ಒಂದು ಕಥೆಯ ಮೂಲಕ ನಮಗೆ ಹೇಳುತ್ತಿದ್ದರು. ಒಂದು ಸಲ ಯಾವಾಗಲೂ ಶ್ರೀಮನ್ನಾರಾಯಣನನ್ನು ಕೊಂಡಾಡು ತ್ತಿದ್ದ ನಾರದರಿಗೆ ಒಂದು ಚಪಲ ಬಂತು. ‘ನಿನಗೇನೊ ಅದ್ಭುತ ಮಾಯಾಶಕ್ತಿ ಇದೆಯಂತೆ. ನಾನದನ್ನು ನೋಡಬಯಸುವೆ’ ಎಂದರು. ಶ್ರೀಮನ್ನಾರಾಯಣನು, “ನಾರದರೆ, ನನಗೆ ಸ್ವಲ್ಪ ಬಾಯಾರಿಕೆ. ಹತ್ತಿರದಲ್ಲಿ ಹೋಗಿ ನೀರಿದ್ದರೆ ಒಂದು ಚೆಂಬಿನಲ್ಲಿ ತನ್ನಿ” ಎಂದನು. ನಾರದರು ಸ್ವಲ್ಪ ದೂರ ಹೋದರು. ಅಲ್ಲಿ ಇದ್ದ ಒಬ್ಬ ಹೆಂಗಸನ್ನು ನೋಡಿ ಮೋಹಗೊಂಡರು. ಹೆಣ್ಣಿನ ಅನುಮತಿ ಯನ್ನು ಪಡೆದು ಮದುವೆಯಾದರು. ಕೆಲವು ಕಾಲದ ಮೇಲೆ ಕೆಲವು ಮಕ್ಕಳೂ ಆದವು. ಅವರು ಒಂದು ನದಿಯ ದಂಡೆಯಲ್ಲಿ ವಾಸಿಸು ತ್ತಿದ್ದರು. ಒಮ್ಮೆ ದೊಡ್ಡ ಪ್ರವಾಹ ಬಂದು ಇವರ ಗುಡಿಸಲನ್ನು ಕಿತ್ತುಕೊಂಡು ಹೋಯಿತು. ಮಕ್ಕಳು ಹೆಂಡತಿಯೊಡನೆ ಪ್ರವಾಹ ದಲ್ಲಿ ಈಜುತ್ತಿದ್ದಾಗ, ಮೊದಲು ಮಕ್ಕಳು ಪ್ರವಾಹದಲ್ಲಿ ಕೊಚ್ಚಿ ಕೊಂಡು ಹೋದರು, ಕೊನೆಗೆ ಹೆಂಡತಿಯೂ ಕೊಚ್ಚಿಕೊಂಡು ಹೋದಳು. ನಾರದರು ತುಂಬಾ ದುಃಖದಿಂದ ತೀರದ ಸಮೀಪಕ್ಕೆ ಬಂದು ವ್ಯಥೆಪಡುತ್ತಿದ್ದರು. ಹಿಂದಿನಿಂದ ಶ್ರೀಮನ್ನಾರಾಯಣ ಇವರ ಬೆನ್ನನ್ನು ತಟ್ಟಿದನು. ತಿರುಗಿ ನೋಡಿದಾಗ ಭಗವಂತನಿದ್ದನು. ಆಗ ಭಗವಂತ ನಾರದರಿಗೆ ‘ನೀರು ತೆಗೆದುಕೊಂಡು ಬರಲು ಹೋಗಿ ಅರ್ಧ ಘಂಟೆಯಾಯಿತು. ಏತಕ್ಕೆ ಇಷ್ಟು ತಡ’ ಎಂದನು. ನಾರದರು, ‘ಇನ್ನೂ ಬರೀ ಅರ್ಧ ಘಂಟೆಯೇ ಆಗಿರುವುದು ? ನಾನು ಹಲವಾರು ವರುಷಗಳು ಮದುವೆ ಮಾಡಿಕೊಂಡು ಇದ್ದೆ, ಮಕ್ಕಳಿಗೆ ತಂದೆಯಾಗಿ ಏನನ್ನು ಪಡೆದುಕೊಂಡೆನೊ ಅದನ್ನೆಲ್ಲ ಕಳೆದುಕೊಂಡೆ’ ಎಂದರು. ಆಗ ಭಗವಂತ ಹೇಳಿದ : ‘ಇದೇ ನನ್ನ ಮಾಯೆ. ಅರ್ಧ ಘಂಟೆಯಲ್ಲಿ ಒಬ್ಬ ವರುಷ ವರುಷಗಳನ್ನು ನೋಡುತ್ತಾನೆ. ವರುಷ ವರುಷಗಳು ಕೆಲವು ನಿಮಿಷಗಳಾಗುವುವು.’</p>
  <p>ಮಹಾಮಾಯೆಗೆ ಮುಂಚೆ ಸಿಕ್ಕುವವರು, ನನ್ನ ಸಮಾನ ಇಲ್ಲ ಎಂದು ಹೆಮ್ಮೆಪಡುವವರು. ಆದರೆ ಯಾರು ಭಗವತಿಯಲ್ಲಿ ಶರಣಾಗುವರೊ ಅವರನ್ನು ಭಗವತಿ ಮಾಯೆಯಿಂದ ಮೇಲೆತ್ತು ವಳು. ಎರಡೂ ಅವಳ ಲೀಲೆ. ಅವಳು ಲೀಲಾವಿಗ್ರಹಧಾರಿಣಿ. ನಮ್ಮನ್ನು ಏತಕ್ಕೆ ಇಷ್ಟು ಕಾಡಬೇಕು ? ತಾಯಿ ಕರುಣಾಮಯಿ ಅಲ್ಲವೇ ? ಎಂದರೆ ಇವೆಲ್ಲ ಆಟಕ್ಕಾಗಿ ಎಂದು ಹೇಳಬೇಕಾಗುತ್ತದೆ. ಇದೇನೋ ಅವಳಿಗೆ ಆಟ, ನಮಗೆ ಕಾಟವಾಗಿದೆಯಲ್ಲ ಎಂದರೆ, ಆಟವನ್ನು ಆಟದಂತೆ ನೋಡು. ಆಗ ನೀನು ಸಂತೋಷಪಡುವೆ. ಯಾವಾಗ ಇದು ಅವಳ ಆಟ ಎಂಬುದನ್ನು ಮರೆಯುವೆಯೊ ಆಗ ಕಾಟದಲ್ಲಿ ಸಿಕ್ಕಿ ನರಳುವೆ, ಎಂಬುದು ಉತ್ತರ.</p>
  <p>ಈ ಅನಂತ ಬ್ರಹ್ಮಾಂಡವನ್ನು ಅವಳೇ ಸೃಷ್ಟಿಸಿದವಳು. ಈ ಸೃಷ್ಟಿಗೆ ಅವಳೇ ಉಪಾದಾನಕಾರಣ, ಅವಳೇ ನಿಮಿತ್ತಕಾರಣ. ಈ ಸೃಷ್ಟಿಗೆ ಕಚ್ಚಾಸಾಮಗ್ರಿ ಎಲ್ಲಿತ್ತು ಎಂದರೆ, ಅದು ಸೃಷ್ಟಿಗೆ ಮುಂಚೆ ಎಲ್ಲಿಯೊ ಹೊರಗಡೆ ಇರಲಿಲ್ಲ, ಅದು ಅವಳಲ್ಲಿಯೇ ಇತ್ತು. ಅವಳು ಲೀಲಾಮಯಿ. ಸೃಷ್ಟಿ, ಸ್ಥಿತಿ, ಪ್ರಳಯಗಳು ಅವಳಿಗೊಂದು ಆಟ, ಆದಿ ಇಲ್ಲದ ಅಂತ್ಯವಿಲ್ಲದ ನಾಟಕ. ಆದರೆ ಯಾರಾದರೂ ಈ ಸೃಷ್ಟಿಯಿಂದ ಬೇಜಾರಾಗಿ ಭಗವತಿಯನ್ನು ಕೋರಿಕೊಂಡರೆ, ಕೊನೆಗಾಣಿಸಮ್ಮ ಈ ಸೃಷ್ಟಿಯನ್ನು ಎಂದು ಕೇಳಿಕೊಂಡರೆ, ಅವ ರನ್ನು ಆಟದಿಂದ ಮೇಲೆತ್ತುವಳು. ಆದರೆ ಆದಿ ಅಂತ್ಯವಿಲ್ಲದ ಆಟ ಸಾಗುತ್ತಿರುವುದು. ಇದೆಲ್ಲ ಅವಳ ಲೀಲೆ, ನಾಟಕ ಎಂದು ನಾವು ತಿಳಿದುಕೊಂಡರೆ ಸಂತೋಷಪಡುವೆವು. ಒಂದು ನಾಟಕದಲ್ಲಿ ಜಟಿಲ ಕುಟಿಲ ಇಬ್ಬರೂ ಇರಬೇಕು. ಆಗಲೆ ನಾಟಕ ರಸವತ್ತಾಗು ವುದು ಎಂದು ಶ್ರೀರಾಮಕೃಷ್ಣರು ಹೇಳುತ್ತಿದ್ದರು. ಜಟಿಲ ಕುಟಿಲರ ಪಾತ್ರದ ವೇಷವನ್ನು ಹಾಕುವವಳು ಅವಳೆ. ಇದರಿಂದ ಬೇಜಾರಾಗಿ ನನ್ನನ್ನು ನಿನ್ನ ಬಳಿಗೆ ಕರೆದುಕೊಂಡು ಹೋಗು ಎನ್ನುವವಳು ಅವಳೇ. ಅವಳ ಶಕ್ತಿ ವಿರೋಧಾಭಾಸದ ಮೂಲಕ ಕೆಲಸ ಮಾಡು ತ್ತಿದೆ. ವಿರೋಧಾಭಾಸ ಒಂದು ಕುತರ್ಕವಲ್ಲವೆ ಎಂದು ನಾವು ಅವಳನ್ನು ಕೇಳಿದರೆ, ಅವಳು ನಗುವಳು. ಅವಳು ವಿರೋಧಾಭಾಸಕ್ಕೆ ಅತೀತಳು, ತರ್ಕಕ್ಕೆ ಅತೀತಳು. ಅವಳು ಏನಾಗಿರುವಳು ಎಂಬು ದನ್ನು ಅನುಭವಿಸಿದವನು ಮೌನವಾಗುತ್ತಾನೆ.</p>
  <p>ಇಷ್ಟೊಂದು ಕಷ್ಟಪಟ್ಟು ಮಾಡಿದ ವಿಶ್ವವನ್ನು ಏತಕ್ಕೆ ಅವಳು ಹಾಳುಮಾಡುವಳು ? ಇದು ಅವಳ ಇಚ್ಛೆ. ನಾವಾರು ಅದಕ್ಕೆ ಕಾರಣ ಕೇಳುವುದಕ್ಕೆ ? ಅವಳೇನು ನಮ್ಮ ಅನುಮತಿಯನ್ನು ಪಡೆದು ಕೊಂಡು ಸೃಷ್ಟಿಮಾಡುವಳೆ ? ಸೃಷ್ಟಿಯಲ್ಲಿ ಹೇಗೆ ಒಂದು ಆನಂದ ವಿದೆಯೊ ನಾಶದಲ್ಲಿಯೂ ಒಂದು ಆನಂದವಿದೆ. ಮಕ್ಕಳು ಆಟಕ್ಕೆ ಕಪ್ಪೆಗೂಡನ್ನು ಮಾಡುವರು. ಸಂಜೆಯಾಯಿತು ಎಂದರೆ, ಕಷ್ಟ ಪಟ್ಟು ಮಾಡಿರುವ ಕಪ್ಪೆಯ ಗೂಡನ್ನು ಕುಪ್ಪಳಿಸುತ್ತ ಅದರ ಮೇಲೆ ನಿಂತು ಧ್ವಂಸಮಾಡಿ ಹೋಗುವರು.</p>
  <p>ಅವಳೇ ವರ್ಣ ಮತ್ತು ಆಶ್ರಮಗಳನ್ನು ರಚಿಸಿದವಳು. ಶ್ರೀಕೃಷ್ಣ ಹೇಳುತ್ತಾನೆ, ನಾಲ್ಕು ವರ್ಣಗಳನ್ನು ಗುಣ ಕರ್ಮಕ್ಕೆ ತಕ್ಕಂತೆ ನಾನೆ ಮಾಡಿದವನು ಎಂದು. ಅವಳೆ ಬ್ರಾಹ್ಮಣ ವರ್ಣ. ಅವಳಿಂದ ಜ್ಞಾನ ಬಂತು. ಜ್ಞಾನವನ್ನು ಮತ್ತೊಬ್ಬನಿಗೆ ಕೊಡುವವಳು ಅವಳೆ. ಯಾವ ಸಮಾಜದಲ್ಲಿಯೆ ಆಗಲಿ ಈ ನಾಲ್ಕು ಬಗೆಯ ವ್ಯಕ್ತಿಗಳು ಆವಶ್ಯಕ. ಮೊದಲನೆಯ ವರ್ಗದ ಬ್ರಾಹ್ಮಣನು ವಿದ್ಯೆಯನ್ನು ಪ್ರಚಾರ ಮಾಡುವವನು. ಎರಡನೆಯ ವರ್ಗದ ಕ್ಷತ್ರಿಯನು ಆಳುವವನು. ಮೂರನೆಯ ವರ್ಗದ ವೈಶ್ಯನು ಬಳಕೆಯ ವಸ್ತುಗಳನ್ನು ಎಲ್ಲಾ ಕಡೆಗೂ ರವಾನಿಸುವವನು. ನಾಲ್ಕನೆಯ ವರ್ಗದ ಶೂದ್ರನು ಶ್ರಮ ಜೀವಿ. ಸಂಪತ್ತನ್ನು ತನ್ನ ಬಾಹುಬಲದಿಂದ, ಬೆವರಿನಿಂದ ತಯಾರು ಮಾಡುವನು. ಇವರಲ್ಲಿ ಯಾರೂ ಮೇಲಲ್ಲ, ಯಾರೂ ಕೀಳಲ್ಲ. ಏಕೆಂದರೆ ಎಲ್ಲರ ಮೂಲಕ ಕೆಲಸ ಮಾಡುತ್ತಿರುವವಳೇ ಜಗದ್ ವ್ಯಾಪಿನಿ. ಸಕ್ಕರೆಯಿಂದ ಹಲವು ಗೊಂಬೆಗಳನ್ನು ಮಾಡುತ್ತೇವೆ. ಇದರಲ್ಲಿ ಮನುಷ್ಯ ಇರುವನು, ಮಂಗ ಇರುವುದು, ದೇವದೇವತೆ ಗಳು ಇರುವರು. ಇವುಗಳನ್ನೆಲ್ಲ ಯಾವುದರಿಂದ ಮಾಡಿದ್ದಾರೆ ಎಂದು ಪ್ರಶ್ನಿಸಿದಾಗ ಎಲ್ಲ ಸಕ್ಕರೆಯಿಂದಲೇ ಆಗಿರುವುದು. ಅದ ರಲ್ಲಿ ಯಾವುದನ್ನು ತಿಂದರೂ ಸಕ್ಕರೆಯೇ ಇರುವುದು. ‘ಸರ್ವಂ ಖಲ್ವಿದಂ ಬ್ರಹ್ಮ’ ಎಂದರೆ ಇದೇ ಅರ್ಥ.</p>
  <p>ಅದರಂತೆಯೇ ಆಶ್ರಮಗಳನ್ನು ಮಾಡಿರುವಳು. ಬ್ರಹ್ಮಚರ್ಯ, ಗೃಹಸ್ಥ, ವಾನಪ್ರಸ್ಥ, ಸಂನ್ಯಾಸ ಎಂಬುದನ್ನು ಮಾಡಿದವಳು ಅವಳೇ. ಮೊದಲು ವಿದ್ಯಾರ್ಥಿಯಾಗಬೇಕು. ವಿದ್ಯೆಯನ್ನು ಸಂಪಾದನೆ ಮಾಡುವುದಕ್ಕೆ ಕಷ್ಟಪಡಬೇಕು. ಅದಕ್ಕೆ ತಪಸ್ಸು ಮಾಡ ಬೇಕು. ಆಲಸ್ಯಜೀವಿಗೆ ವಿದ್ಯೆ ಹತ್ತುವುದಿಲ್ಲ. ವಿದ್ಯೆಯನ್ನು ಪಡೆ ಯಲು ಹಗಲು ರಾತ್ರಿ ಶ್ರಮ ಪಡಬೇಕು. ಅನಂತರ ಗುರುವಿಗೆ ತನಗೆ ಎಷ್ಟು ಸಾಧ್ಯವೊ ಅಷ್ಟು ಗುರುಕಾಣಿಕೆಯನ್ನು ಇತ್ತು ಪ್ರಪಂಚಕ್ಕೆ ಮರಳಬೇಕು. ಪ್ರಪಂಚದಲ್ಲಿ ಸಂಸಾರ ಹೂಡಬೇಕು. ಆದರೆ ಸಂಸಾರದಲ್ಲಿರುವುದೇ ನನ್ನ ಗುರಿ ಎಂಬುದನ್ನು ಮರೆಯ ಬೇಕು. ಇದೊಂದು ಮೆಟ್ಟಲು. ಇದರ ಮೂಲಕ ಮೇಲಕ್ಕೆ ಹೋಗಬೇಕು. ತನ್ನ ಜವಾಬ್ದಾರಿಯನ್ನು ತನ್ನ ಮಕ್ಕಳಿಗೆ ಕೊಟ್ಟು ವಾನಪ್ರಸ್ಥನಾಗಿ ಇರಬೇಕು. ಹಿಂದಿನ ಕಾಲದಂತೆ ಈಗ ಕಾಡು ಮೇಡುಗಳಲ್ಲಿ ಇರಲು ಸಾಧ್ಯವಿಲ್ಲ. ಇದ್ದ ಕಡೆಯೆ ನಾವೊಂದು ಬೇಲಿಯನ್ನು ಕಟ್ಟಿಕೊಂಡಿರಬೇಕು. ಸಮಾಜಕ್ಕೆ ಏನನ್ನು ಮಾಡ ಬೇಕಾಗಿದೆಯೋ, ಕೊಡಬೇಕಾಗಿದೆಯೋ ಅದನ್ನು ಕೊಟ್ಟಾಗಿದೆ. ಇನ್ನು ಮೇಲೆ ಇದರಿಂದ ನಿರ್ಲಿಪ್ತರಾಗಿರಬೇಕು. ಇದೇ ವಾನಪ್ರಸ್ಥ. ಕೊನೆಯದೆ ಸಂನ್ಯಾಸ. ಎಲ್ಲವನ್ನೂ ಬಿಟ್ಟು ಒಂಟಿಯಾಗಿ ಭಗವಂತ ನನ್ನು ಕುರಿತು ಚಿಂತಿಸಬೇಕು. ಆಧ್ಯಾತ್ಮಿಕತೆಯೆ ಅವನ ಜೀವನದ ಧ್ರುವತಾರೆಯಾಗಿರಬೇಕು. ಒಂದೇ ಸಲ ಬ್ರಹ್ಮಚರ್ಯದಿಂದ ಸಂನ್ಯಾಸಕ್ಕೆ ಹೋಗಲು ಎಲ್ಲರಿಗೂ ಸಾಧ್ಯವಿಲ್ಲ ಎಂದು ನಾಲ್ಕು ಮೆಟ್ಟಲನ್ನು ಮಾಡಿದ್ದಾರೆ. ಒಂದೇ ಕಡೆ ಇರುವುದಲ್ಲ ನಮ್ಮ ಗುರಿ, ಹಂತಹಂತವಾಗಿ ಮೇಲೇರಿ ಹೋಗಬೇಕು. ಮನುಷ್ಯನ ವೈವಿಧ್ಯತೆ ಮತ್ತು ಸಾಮರ್ಥ್ಯವನ್ನು ಮನಗಂಡು ಈ ಏಣಿಯನ್ನು ಭಗವತಿ ಮಾಡಿದ್ದಾಳೆ.</p>
  <p>ಧರ್ಮ, ಅರ್ಥ, ಕಾಮ, ಮೋಕ್ಷ-ಎಂಬ ಪುರುಷಾರ್ಥಗಳನ್ನು ಭಗವತಿಯೆ ಮಾಡಿದ್ದಾಳೆ. ಮೊದಲನೆಯದೆ ಧರ್ಮ. ಎಲ್ಲಿಯ ವರೆಗೂ ಒಬ್ಬ ಸಮಾಜದಲ್ಲಿರುವನೊ ಅಲ್ಲಿಯವರೆಗೆ ಅವನಿಗೆ ಒಂದು ಕಟ್ಟು ಕಾಯಿದೆ ಇರಬೇಕು. ಅದಿಲ್ಲದೇ ಇದ್ದರೆ ಸಮಾಜ ದಲ್ಲಿ ಅನಾಯಕತೆ ಉಂಟಾಗುತ್ತದೆ. ಹೇಗೆ ಯಾವ ಒಂದು ಆಟವನ್ನು ಆಡಬೇಕಾದರೆ ಅದಕ್ಕೆ ಒಂದು ನಿಯಮಾವಳಿ ಇದೆಯೊ ಅದರಂತೆ ಸಮಾಜದಲ್ಲಿ ಬಾಳುವಾಗಲೂ ಒಂದು ನಿಯಮಾವಳಿ ಇರಬೇಕು. ನಾವು ಬೆಳೆಯುವಾಗ ಸಮಾಜದಿಂದ ಬಹಳಷ್ಟನ್ನು ಪಡೆ ದಿದ್ದೇವೆ. ನಾವು ಹೇಗೆ ತೆಗೆದುಕೊಂಡೆವೊ ಹಾಗೆಯೇ ಹಿಂತಿರುಗಿ ಕೊಡಬೇಕು. ಸಮಾಜಕ್ಕೆ ವಿರೋಧವಾಗಿ ಬಾಳನ್ನು ನಡೆಸಬಾರದು, ಅದರೊಂದಿಗೆ ಸೌಹಾರ್ದದಿಂದ ಇರಬೇಕು. ಇದೇ ಧರ್ಮ.</p>
  <p>ಅನಂತರವೇ ಅರ್ಥ. ನಮಗೆಲ್ಲ ಹಣ ಬೇಕು. ನಾವು ಬದುಕ ಬೇಕಾದರೂ ಹಣ ಬೇಕು, ಇನ್ನೊಬ್ಬನಿಗೆ ದಾನಧರ್ಮ ಮಾಡ ಬೇಕಾದರೂ ಹಣ ಬೇಕು. ಹಣ ಬೇಕೆಂದು ಅನೀತಿಯಿಂದ ಅದನ್ನು ಸಂಪಾದಿಸಬಾರದು. ಅನೀತಿಯನ್ನು ಅನುಸರಿಸಿದರೆ ಬೇಗ ಶ್ರೀಮಂತರಾಗಬಹುದು. ಆದರೆ ಅದಕ್ಕೆ ಬೆಲೆ ಕೊಡಬೇಕಾಗುತ್ತದೆ. ಅನಂತರ, ಹಣಕ್ಕೆ ನಾವು ದಾಸರಾಗಬಾರದು. ಅದರ ಬದಲು ಅದು ನಮಗೆ ದಾಸನಾಗಬೇಕು. ಯಾವಾಗ ಅದು ನಮಗೆ ದಾಸನಾಗು ವುದೋ ಆಗ ನಮಗೆ ಹಣ ಸಿಕ್ಕುವುದು. ಆದರೆ ಹಣಕ್ಕೆ ನಾವು ಒಡೆಯರು ಎಂಬುದನ್ನು ಬಿಟ್ಟು ನಾವು ಅದನ್ನು ನೋಡಿಕೊಳ್ಳಲು ಇರುವ ವಾರಸುದಾರರು <span class="en">(Trustee)</span> ಎಂಬ ಭಾವ ಇರಬೇಕು. ನಾವೊಂದು ಸೇತುವೆ ಆಗಬೇಕು. ಹಣ ಒಂದು ಕಡೆಯಿಂದ ಬರುವುದು, ಮತ್ತೊಂದು ಕಡೆಯಿಂದ ಹೋಗುವುದು. ಅಥವಾ ಹಣವನ್ನು ಕೂಡಿಹಾಕುವ ಒಂದು ನೀರಿನ ಕೆರೆ ಆಗಬೇಕು. ಕೆರೆ ಸ್ವಲ್ಪ ಭಾಗವನ್ನೇನೊ ಕುಡಿಯುವುದು. ಆದರೆ ಅದರ ಬಹು ಭಾಗ ಸುತ್ತಮುತ್ತ ಇರುವ ಹೊಲ ಗದ್ದೆಗಳಿಗೆ ಹೋಗುತ್ತದೆ. ಹಾಗೆಯೇ ಹಣದ ಸದ್ವಿನಿಯೋಗವಾಗಬೇಕು. ಆಗ ನಮ್ಮ ಹಣ ಸಾರ್ಥಕ ವಾಗುವುದು. ಅದರಿಂದ ನಮಗೆ ಮೇಲಾಗುವುದು, ಸಮಾಜಕ್ಕೆ ಮೇಲಾಗುವುದು.</p>
  <p>ಮೂರನೆಯದೆ ಕಾಮ. ಅದನ್ನು ವಿಶಾಲ ದೃಷ್ಟಿಯಿಂದ ನೋಡಿ ದರೆ ನಮ್ಮಲ್ಲಿ ಯಾವ ಯಾವ ಕಾಮನೆಗಳಿವೆಯೋ ಅದಕ್ಕೆಲ್ಲ ಅನ್ವಯಿಸುವುದು. ಅದರಲ್ಲಿ ಬಹು ಮುಖ್ಯವಾಗಿರುವುದು ಗಂಡಸಿಗೆ ಹೆಂಗಸಿನ ಮೇಲಿರುವ ಆಸೆ, ಹೆಂಗಸಿಗೆ ಗಂಡಸಿನ ಮೇಲಿನ ಆಸೆ. ಅದಕ್ಕಾಗಿ ಸ್ತ್ರೀ ಪುರುಷರು ಮದುವೆಯಾಗುವರು. ಅನಂತರ ಮಕ್ಕಳು ಮರಿಗಳು ಬರುವುವು. ಗಂಡಸು ಹೆಂಗಸನ್ನು ಧಾರ್ಮಿಕವಾಗಿ ವಿವಾಹವಾಗಲಿ. ಗಂಡ ಹೆಂಡತಿಯನ್ನು ತನ್ನ ಕಾಮವನ್ನು ತೃಪ್ತಿಪಡಿಸುವ ಯಂತ್ರವಾಗಿ ಮಾಡಿಕೊಳ್ಳದೆ ಆಕೆ ಯನ್ನು ಆದರದಿಂದ ನೋಡಿಕೊಳ್ಳಬೇಕು. ಒಬ್ಬರು ಇನ್ನೊಬ್ಬರ ಕಷ್ಟಸುಖಗಳಲ್ಲಿ ಭಾಗಿಗಳಾಗಬೇಕು. ನಾವು ಪ್ರಪಂಚಕ್ಕೆ ಬಂದಿರು ವುದು ನಮ್ಮ ತಾಯಿ ತಂದೆಯಿಂದ. ಮಗು ಮೇಲೆ ಬರಲಿ, ಚೆನ್ನಾಗಿರಲಿ ಎಂದು ಅವರು ತಮ್ಮ ಜೀವನವನ್ನೆ ಒತ್ತೆ ಇಟ್ಟು ನಮ್ಮನ್ನು ಬೆಳೆಸಿದರು. ವೃದ್ಧಾಪ್ಯದಲ್ಲಿ ರೋಗರುಜಿನಗಳು ಬಂದಾಗ ನಾವು ಅವರಿಗೆ ನಮ್ಮ ಸೇವೆ ಮಾಡಬೇಕು, ಅವರಿಗೆ ಸಂತೋಷವನ್ನುಂಟುಮಾಡಬೇಕು, ಇಂತಹ ಪುತ್ರನನ್ನು ಪಡೆದ ನಾವೇ ಧನ್ಯರು ಎಂದು ಅವರು ತೃಪ್ತರಾಗಬೇಕು. ನಮ್ಮಲ್ಲಿ ಮಾತೃ ದೇವೋ ಭವ, ಪಿತೃ ದೇವೋ ಭವ ಎಂಬ ಭಾವನೆ ಹಿಂದಿನಿಂದಲೂ ಬಂದಿದೆ. ತಂದೆತಾಯಿಗಳನ್ನು ಚೆನ್ನಾಗಿ ನೋಡಿಕೊಳ್ಳಬೇಕು. ಗತಿ ಸಿದ ಪಿತೃಗಳು ಯಾವ ಲೋಕದಲ್ಲಿ ಇರಲಿ ದೇವರು ಅವರಿಗೆ ಸದ್ಗತಿಯನ್ನು ನೀಡಲಿ ಎಂದು ಪ್ರಾರ್ಥಿಸಬೇಕು. ಈ ಪ್ರಾರ್ಥನೆ ಅದ್ಭುತವಾದುದನ್ನು ಮಾಡಬಲ್ಲದು. ಪಿತೃಗಳು ಬೇರೆ ಯಾವ ದೇಹವನ್ನು ಧರಿಸಿರಲಿ, ಬೇರೆ ಯಾವ ಲೋಕದಲ್ಲಿ ಇರಲಿ ಅವರಿಗೆ ಈ ಪ್ರಾರ್ಥನೆ ಒಂದು ಊರುಗೋಲಾಗುವುದು. ಈಗ ನಾವು ನೋಡುತ್ತಿದ್ದೇವೆ ಪರಮಾಣುವಿನಲ್ಲಿ ಎಂತಹ ಅದ್ಭುತ ಶಕ್ತಿ ಇದೆ ಎಂಬುದನ್ನು. ಜಡದಲ್ಲಿ ಅಂತಹ ಶಕ್ತಿ ಇರಬೇಕಾದರೆ ಚೇತನದಲ್ಲಿ ಅದನ್ನು ಮೀರಿದ ಶಕ್ತಿ ಇರಬೇಕು. ಕಾಮದಿಂದ ಪ್ರಾರಂಭ ವಾದುದು ಎಂತೆಂತಹ ರೆಂಬೆಕೊಂಬೆಗಳನ್ನು ಸೃಷ್ಟಿಸಿತು. ಕಾಮ ಒಂದು ಬೀಜ. ಆ ಬೀಜದಿಂದ ಭೀಮವೃಕ್ಷ ಜನಿಸಿತು.</p>
  <p>ಕೊನೆಯದೆ ಮೋಕ್ಷ. ನಾವೆಲ್ಲ ದೇವರ ಬಳಿಗೆ ಹೋಗಬೇಕು. ಆಗಲೆ ಈ ಜೀವನ ಮಹಾ ಪ್ರಯಾಣ ಪರ್ಯವಸಾನವಾಗುವುದು. ನಾವು ಭಗವಂತನಿಂದ ಬಂದೆವು. ಯಾವಾಗ ನಾವು ಅಲ್ಲಿಗೆ ಹೋಗುವೆವೋ ಆಗ ಈ ಹುಟ್ಟು ಸಾವಿನ ಚಕ್ರದಿಂದ ಪಾರಾಗು ತ್ತೇವೆ. ಈ ಪ್ರಪಂಚವನ್ನು ಬಿಡುವಾಗ ಹಾಯಾಗಿ ಕೃಷ್ಣ, ನಾರಾಯಣ, ದೇವಿ ಎಂದು ಹೋಗುವುದಕ್ಕೆ ಸಾಧ್ಯವಾಗಬೇಕು. ಇನ್ನೊಮ್ಮೆ ಪ್ರಪಂಚಕ್ಕೆ ಬರದ ರೀತಿ ನಾವು ಈ ಪ್ರಪಂಚವನ್ನು ಸಂತೋಷದಿಂದ ಬಿಡಬೇಕು. ಇಂತಹ ವ್ಯಕ್ತಿ ಇರುವಾಗ ಎಲ್ಲ ರಿಗೂ ಬೇಕಾಗಿದ್ದ, ಅವನು ಹೋದಮೇಲೆ ಈ ತೆರವನ್ನು ತುಂಬು ವವರು ಯಾರೂ ಇಲ್ಲ ಎಂದು ಇತರರು ಕಂಬನಿಯ ಕಾಣಿಕೆ ಯನ್ನು ನೀಡುವಂತಾಗಬೇಕು.</p>
  <p>ದೇಶಕಾಲನಿಮಿತ್ತದ ಪಂಜರದಿಂದ ನೋಡಿದಾಗ ದೇವಿಗೆ ಅನಂತ ನಾಮರೂಪುಗಳಿವೆ. ಆದರೆ ದೇಶಕಾಲನಿಮಿತ್ತದಲ್ಲಿ ಇರು ವುದು ಎಲ್ಲೋ ಒಂದು ಸಣ್ಣ ಅಂಶ. ಅವಳು ಇದಕ್ಕೆ ಅತೀತ ಳಾಗಿದ್ದಾಳೆ. ತನ್ನ ಒಂದು ಅಂಶದಿಂದ ಈ ಬೃಹತ್ ಬ್ರಹ್ಮಾಂಡ ವನ್ನು ರಚಿಸಿರುವಳು. ಆದರೆ ಇಲ್ಲಿ ಖಾಲಿಯಾಗಿಲ್ಲ, ಇದಕ್ಕೆ ಅತೀತಳಾಗಿದ್ದಾಳೆ. ಅವಳೆ ವ್ಯಕ್ತ ಅವ್ಯಕ್ತ ಸ್ವರೂಪಿಣಿ. ಕಣ್ಣೆದುರಿಗೆ ಇರುವ ದೃಶ್ಯಪ್ರಪಂಚದಲ್ಲಿ ಇರುವಳು. ಅದನ್ನು ಮೀರಿದ ಅವ್ಯಕ್ತ ಪ್ರಪಂಚದಲ್ಲಿ ಅವಳು ಇರುವಳು, ಇವಳೇನು ಎಂಬುದನ್ನು ಈ ವ್ಯಕ್ತ ಪ್ರಪಂಚದ ಗಜಕಡ್ಡಿಯಿಂದ ಬಣ್ಣಿಸಲು ಅಸದಳ. ಅವಳು ಏನಾಗಿದ್ದಾಳೊ ಅದು ಅವಳೊಬ್ಬಳಿಗೇ ಗೊತ್ತು. ನಾವು ಅದನ್ನು ತಿಳಿದುಕೊಳ್ಳುವ ಸಾಹಸಕ್ಕೆ ಕೈ ಹಾಕದೆ ಅವಳಲ್ಲಿ ಶರಣಾದರೆ ಅವಳಲ್ಲಿ ನಾವು ಒಂದಾಗುವೆವು. ‘ನಾನು’ ಎಂಬ ಹನಿ ಬ್ರಹ್ಮಾಣಿ ಯಲ್ಲಿ ಸಂಗಮವಾಗುವುದು.</p>
  <p>ಅವಳು ಹೇಗೆ ಚೇತನದಲ್ಲಿ ಇದ್ದಾಳೋ ಹಾಗೆಯೆ ಜಡದ ಲ್ಲಿಯೂ ಇದ್ದಾಳೆ. ಅಲ್ಲಿ ಅವಳು ಸುಪ್ತಾವಸ್ಥೆಯಲ್ಲಿದ್ದಾಳೆ. ಜಡ ಕಣಗಳಲ್ಲಿ ಚೇತನವಿಲ್ಲ ಎಂದಲ್ಲ. ಆ ಜಡದಲ್ಲಿರುವ ನಿಯಮ ಜಾಲವನ್ನು ನಾವು ತಿಳಿದುಕೊಳ್ಳುವ ಸ್ಥಿತಿಯಲ್ಲಿ ಇಲ್ಲ. ಅಹಲ್ಯೆ ಶಾಪಗ್ರಸ್ಥಳಾಗಿ ಕಲ್ಲಾಗಿ ಬಿದ್ದಿದ್ದಾಗ ರಾಮನ ಪಾದಸ್ಪರ್ಶಕ್ಕಾಗಿ ತಪಸ್ಸು ಮಾಡುತ್ತಿದ್ದಳು. ಅವಳ ತಪಸ್ಸು ನಮಗೆ ಗೊತ್ತಾಗದೆ ಇದ್ದುದರಿಂದ ಅವಳು ಜಡವಾಗಿದ್ದಳೆಂದು ಭಾವಿಸುತ್ತೇವೆ. ಭಗವತಿಯಿಂದ ಸೃಷ್ಟಿಯಾದ ಯಾವುದೂ ಜಡವಲ್ಲ. ಆ ಜಡದಲ್ಲಿ ಚೇತನವನ್ನು ತಿಳಿಯುವ ಯೋಗ್ಯತೆ ನಮಗೆ ಇಲ್ಲ ಅಷ್ಟೆ. ನಮ್ಮ ಒಳ ಕಣ್ಣು ತೆರೆದಾಗ ಅವಳೇ, ಭಗವತಿಯೇ, ಎಲ್ಲದರಲ್ಲಿಯೂ ಕಣ್ಣು ಮಿಟುಕಿಸುತ್ತಿರುವುದು ತಿಳಿಯುತ್ತದೆ. ಅದನ್ನು ನೋಡಬೇಕಾ ದರೆ ನಮ್ಮ ಅಂತರ್ ಚಕ್ಷುಸ್ಸು ಜಾಗ್ರತವಾಗಬೇಕು.</p>
  <p>‘ದಂಡನೀತಿಸ್ಥಾ.’ ಕೆಲವು ವೇಳೆ ಅವಳು ಆಸುರೀ ವ್ಯಕ್ತಿಗಳ ಮೇಲೆ ಶಿಕ್ಷೆಯನ್ನು ಪ್ರಯೋಗಿಸುವಳು. ಹಿಂದು ನೀತಿಯೇ ಇದೆ, ‘ದಂಡಂ ದಶಗುಣಂ ಭವೇತ್’ ಎಂದು. ಯಾವಾಗ ಒಳ್ಳೆ ಮಾತು ಗಳಿಗೆ ಬಗ್ಗುವುದಿಲ್ಲವೋ ಆಗ ಶಿಕ್ಷೆಯನ್ನು ಕೊಡುತ್ತಾಳೆ. ಅದೆ ಕೊನೆ. ಮೊದಲು ಬುದ್ಧಿವಾದ, ಈ ಕೃತ್ಯವನ್ನು ಮಾಡಬೇಡ ಎಂದು. ಯಾವಾಗ ಭಂಡರಾಗಿ ದುಷ್ಕೃತ್ಯಗಳನ್ನು ಮಾಡುತ್ತಾರೊ ಆಗ ತನ್ನಲ್ಲಿರುವ ಪಾಶ ಅಂಕುಶದಿಂದ ದಂಡಿಸುವಳು. ಒಳ್ಳೆಯ ಮಾತಿಗೆ ಬಗ್ಗುವವರು ಎಲ್ಲೊ ಕೆಲವರು. ಉಳಿದವರಿಗೆ ಚಾವಟಿ ಏಟು ಒಂದೇ ಅರ್ಥವಾಗುವುದು. ಅವಳು ವಿಧಿಯಿಲ್ಲದೆ ಹೀಗೆ ಶಿಕ್ಷೆಯನ್ನು ನೀಡಬೇಕಾಗುತ್ತದೆ. ಅವಳಿಗೆ ಯಾರ ಮೇಲೂ ಕೋಪ ವಿಲ್ಲ. ಏಕೆಂದರೆ ಎಲ್ಲರೂ ಅವಳ ಮಕ್ಕಳೆ. ಆದರೆ ಮಕ್ಕಳಲ್ಲಿ ತಂಟಲಮಾರಿಗಳು ಇದ್ದಾರೆ, ಸಾಧುಸಂತರು ಇದ್ದಾರೆ. ಅವಳು ಕೋಪದಿಂದ ಶಿಕ್ಷಿಸುವುದಿಲ್ಲ. ಈ ಮಕ್ಕಳು ತಪ್ಪು ದಾರಿಗೆ ಹೋಗು ತ್ತಿದ್ದಾರೆ, ಸರಿಯಾದ ಮಾರ್ಗದಲ್ಲಿ ಬರಲಿ ಎಂದು ಶಿಕ್ಷೆಯನ್ನು ಕೊಡುತ್ತಾಳೆ.</p>
  <p>ಅವಳೇ ತ್ರಿಮೂರ್ತಿಸ್ವರೂಪಳಾಗಿದ್ದಾಳೆ. ಬ್ರಹ್ಮನಂತೆ ಸೃಷ್ಟಿ ಮಾಡುತ್ತಾಳೆ, ವಿಷ್ಣುವಿನಂತೆ ಸೃಷ್ಟಿಯನ್ನೆಲ್ಲ ರಕ್ಷಿಸುತ್ತಾಳೆ. ಎಲ್ಲಾ ಜೀವಜಂತುಗಳಿಗೆ ಕಾಲಕಾಲಕ್ಕೆ ಆಹಾರವನ್ನು ತನ್ನದೇ ರೀತಿಯಲ್ಲಿ ಅಣಿ ಮಾಡಿದ್ದಾಳೆ. ‘ಜೀವೋ ಜೀವಸ್ಯ ಜೀವತಿ’ ಎಂಬ ನೀತಿ ಇದೆ. ಒಂದು ಬಾಳಬೇಕಾದರೆ ಮತ್ತೊಂದು ಅಳಿಯಬೇಕು. ಈ ಸೃಷ್ಟಿ ಯಲ್ಲಿ ಪ್ರತಿಯೊಂದೂ ಸಾಯದೆ ವೃದ್ಧಿಯಾಗುತ್ತ ಬಂದರೆ ಜೀವಿ ಗಳಿಗೆ ಇರುವುದಕ್ಕೆ ಈ ಪ್ರಪಂಚದಲ್ಲಿ ಸ್ಥಳವೇ ಇಲ್ಲದಾಗುತ್ತದೆ. ಅವಳು ಮಿತಿ ಮೀರಿ ಹೋಗದಂತೆ ನೋಡಿಕೊಳ್ಳುತ್ತಾಳೆ. ಅದ ಕ್ಕಾಗಿಯೆ ಹಲವು ವಸ್ತುಗಳು ಕೆಲವು ವೇಳೆ ಬಾಳಿಯಾದ ಮೇಲೆ ಮತ್ತೊಂದರ ಉದರದೊಳಕ್ಕೆ ಹೋಗುತ್ತವೆ. ಹೇಗೆ ಸಮುದ್ರ ಮಿತಿಮೀರಿ ಹೋಗದಂತೆ ನೋಡಿಕೊಳ್ಳುತ್ತಾಳೊ ಹಾಗೆಯೆ ಜೀವ ರಾಶಿಗಳನ್ನೂ ಕೂಡ. ಅವಳು ರುದ್ರಾಣಿಯಂತೆ ಬರುತ್ತಾಳೆ. ಸೃಷ್ಟಿ ಯನ್ನು ತಾನೇ ಮಾಡಿದ್ದಾಳೆ. ಆದರೆ ಅದು ಮಿತಿಮೀರಿ ಹೋದರೆ ಅದನ್ನು ಅಂಕೆಯಲ್ಲಿಡುವುದಕ್ಕಾಗಿ ಕ್ಷಾಮ, ದುರ್ಭಿಕ್ಷ, ಯುದ್ಧ, ಮುಂತಾದುವುಗಳನ್ನು ಉಂಟುಮಾಡುತ್ತಾಳೆ. ಇದನ್ನು ಮಾಡು ವಾಗ ಆಕ್ರೋಶದಿಂದ ಮಾಡುವುದಿಲ್ಲ. ಅವುಗಳ ಕಾಲ ಆಯಿತು ಎಂದು ತನ್ನ ಬುಟ್ಟಿಯಲ್ಲಿ ಮುಚ್ಚಿಡುತ್ತಾಳೆ.</p>
  <p>ಅವಳೇ ಎಲ್ಲಾ ವೇದಾಂತಗಳಲ್ಲಿ ಅಂತರ್ಗತವಾಗಿರುವ ಭಾವನೆ ಗಳು. ಮಂತ್ರದ್ರಷ್ಟರಾದ ಪುಷಿಗಳು ಅವನ್ನು ಕಂಡುಹಿಡಿಯು ತ್ತಾರೆ. ಅವರು ಅವನ್ನು ಸೃಷ್ಟಿಸುವುದಿಲ್ಲ. ತಾವು ತಪಸ್ಸು ಮಾಡಿ ಅವನ್ನು ಕಂಡುಹಿಡಿದು ಉಳಿದವರಿಗೆ ಹೇಳುತ್ತಾರೆ. ನಾವು ಕಣ್ಣು ಮುಚ್ಚಿಕೊಳ್ಳುವುದಕ್ಕೆ ಮುಂಚೆ ನಾವು ಕಲಿತುದನ್ನು ಮತ್ತೊಬ್ಬರಿಗೆ ಹೇಳಬೇಕು. ಜೀವನದಲ್ಲಿ ಕಲಿಯುವುದು ಒಂದು ಸಾಲಮಾಡಿ ದಂತೆ. ಕಲಿತ ಮೇಲೆ ಮಿಕ್ಕವರಿಗೆ ಅದನ್ನು ಕಲಿಸಬೇಕು. ಕಲಿಸದೆ ಇದ್ದರೆ ಅಲ್ಲಿರುವ ಸತ್ಯ ನಾಶವಾಗುವುದಿಲ್ಲ, ಅದು ಯಾವಾಗಲೂ ಇರುತ್ತದೆ. ಆದರೆ ಅದನ್ನು ನಾವು ತಿಳಿದು ಅಜ್ಞಾನದಿಂದ ಮೇಲೆ ಬರುವುದಕ್ಕೆ ಆಗುವುದಿಲ್ಲ. ಅದಕ್ಕೇ ತೈತ್ತಿರೀಯ ಉಪನಿಷತ್ ಅಧ್ಯಯನ ಪ್ರವಚನ ಇವುಗಳನ್ನು ಮರೆಯಬಾರದು ಎಂದು ಹೇಳುತ್ತದೆ. ಶ್ರೀರಾಮಕೃಷ್ಣರ ಜೀವನದಲ್ಲೆ ನೋಡುತ್ತೇವೆ ಇದನ್ನು. ಶ್ರೀರಾಮಕೃಷ್ಣರು ಸಕಲ ಸಾಕ್ಷಾತ್ಕಾರಗಳನ್ನು ಅನುಭವಿಸಿ ದರು. ಆದರೆ, ತಮಗೆ ಏನು ಗೊತ್ತಿದೆಯೋ ಅದನ್ನು ಯೋಗ್ಯ ಶಿಷ್ಯರಿಗೆ ಕಲಿಸಿ ಹೋಗಬೇಕೆಂದು ‘ಯೋಗ್ಯರಾದ ಶಿಷ್ಯರು ನನ್ನ ಬಳಿಗೆ ಬರುವಂತೆ ಮಾಡು’ ಎಂದು ತಾಯಿ ಕಾಳಿಕಾಮಾತೆಯನ್ನು ಪ್ರಾರ್ಥಿಸುತ್ತಾರೆ. ಯಾವಾಗ ಬರುತ್ತಾರೆ ನನ್ನ ಮಕ್ಕಳು ಎಂದು ಅದಕ್ಕಾಗಿ ಅವರು ತಪಸ್ಸು ಮಾಡುವುದನ್ನು ನೋಡುತ್ತೇವೆ. ಶಿಷ್ಯನೇ ಅಲ್ಲ ತಪಸ್ಸು ಮಾಡುವವನು ; ಗುರು ಕೂಡ ತಪಸ್ಸು ಮಾಡುತ್ತಾನೆ ಯೋಗ್ಯ ಶಿಷ್ಯರು ತನ್ನ ಬಳಿಗೆ ಬರಲಿ ಎಂದು. ಜೀವನದ ನಿಯಮ ಇದು, ಒಬ್ಬರು ಮತ್ತೊಬ್ಬರನ್ನು ಸಂಧಿಸು ವರು. ಒಂದು ಅಣಿಯಾದರೆ ಮತ್ತೊಂದು ಅಣಿಯಾಗುವುದು. ಕಮಲ ಅರಳಿದರೆ ಜೇನುಗಳಿಗೆ ಹೇಗೋ ಗೊತ್ತಾಗುವುದು. ಅವು ಬಂದು ಕಮಲದಲ್ಲಿರುವ ಮಧುವನ್ನು ಪಾನಮಾಡುವುವು. ವೇದಾಂತದ ಕಮಲವನ್ನು ಅರಳಿಸುವಂತೆ ಮಾಡುವವಳು ಅವಳೆ. ಅಲಿಸಂಕುಲವನ್ನು ಕಳುಹಿಸುವವಳೂ ಅವಳೇ ಆಗಿದ್ದಾಳೆ.</p>
  <p>ವೇದವೇದಾಂತದಲ್ಲಿರುವಷ್ಟು ಮಾತ್ರದಲ್ಲೇ ಅವಳು ಪರ್ಯಾಪ್ತಳಾಗಿಲ್ಲ. ಅದಕ್ಕೆ ಅತೀತಳೂ ಆಗಿದ್ದಾಳೆ. ಪ್ರಪಂಚದಲ್ಲಿ ವಿಕಾಸವಾಗಿರುವುದು ಎಲ್ಲೊ ಸ್ಪಲ್ಪ. ಇನ್ನು ಮುಂದೆ ಹಲವು ವಿಕಾಸ ವಾಗಲಿವೆ. ಆದರೆ ಈ ಕಾಲದೇಶಕ್ಕೆ ಅತೀತವಾಗಿರುವುದೇ ಜಾಸ್ತಿ. ಶ್ರೀಕೃಷ್ಣ ವಿಭೂತಿಯೋಗದಲ್ಲಿ ತಾನು ಹೇಗಿದ್ದೇನೆ ಎಂಬುದನ್ನು ಹೇಳಿ ಕೊನೆಗೆ ಹೇಳುತ್ತಾನೆ, ‘ನಾನು ಎಲ್ಲೊ ಏಕಾಂಶವನ್ನು ತಿಳಿಸಿರುವೆನು. ಬಹು ಭಾಗ ಅವ್ಯಕ್ತದ ಅನಂತಸಾಗರದಲ್ಲಿದೆ’ ಎಂದು. </p>
  <p>ಹಲವಾರು ಸಂಪ್ರದಾಯಗಳು ನಮ್ಮಲ್ಲಿ ಇವೆ–ಹಬ್ಬ ಹರಿ ದಿನ, ಪುಣ್ಯತೀರ್ಥಗಳು, ಮುಂತಾದುವು. ಇವುಗಳನ್ನೂ ಕೂಡ ಭಗವತಿ ಅಳಿಸಿಬಿಡುವುದಿಲ್ಲ. ಇವಕ್ಕೆಲ್ಲ ಒಂದು ಸ್ಥಳವಿದೆ. ಶ್ರೀ ರಾಮಕೃಷ್ಣರು ಹೇಳುತ್ತಿದ್ದರು : ‘ಬರೀ ಅಕ್ಕಿಯನ್ನು ಬಿತ್ತಿದರೆ ಅಕ್ಕಿ ಹುಟ್ಟುವುದಿಲ್ಲ. ಭತ್ತವನ್ನು ಬಿತ್ತಬೇಕು. ಆಗಲೆ ಸಸಿ ಹುಟ್ಟುವುದು.’ ಭಾವನೆಗಳನ್ನು ಸಂರಕ್ಷಿಸುವುದಕ್ಕೆ ಈ ಸಂಪ್ರದಾಯಗಳ ಹೊಟ್ಟು ಅತ್ಯಂತ ಆವಶ್ಯಕ. ಸಂಪ್ರದಾಯಗಳನ್ನು ಹೊರಗಿನಿಂದ ನೋಡಿ ದರೆ ಕೆಲಸಕ್ಕೆ ಬಾರದ ಕಂದಾಚಾರಗಳಂತೆ ತೋರುವುದು. ಅವು ಗಳಲ್ಲಿ ಭಾವನೆಗಳು ಸುಪ್ತಾವಸ್ಥೆಯಲ್ಲಿವೆ. ಅವುಗಳನ್ನು ಭಗವತಿ ರಕ್ಷಿಸುತ್ತಾಳೆ. ಅವು ಜೀವನದಲ್ಲಿ ಆವಶ್ಯಕ.</p>
  <p>ಅವಳನ್ನು ‘ಯಜ್ಞರೂಪಾ’ ಎಂದು ಕರೆಯುತ್ತಾರೆ. ಯಜ್ಞ ಎಂದರೆ ಅರ್ಪಿತ ಭಾವದಿಂದ ಒಂದು ಕೆಲಸವನ್ನು ಮಾಡುವುದು. ನಾವು ಜೀವಿಸುವುದಕ್ಕೆ ಹೊರಗಿನಿಂದ ಹಲವಾರು ವಸ್ತುಗಳನ್ನು ಪಡೆಯುತ್ತೇವೆ. ನಾವು ಹೇಗೆ ಪ್ರಕೃತಿಯಿಂದ ಪಡೆಯುತ್ತೇವೆಯೊ ಹಾಗೆಯೆ ಅದಕ್ಕೆ ಕೊಡಬೇಕು. ಇದೇ ಯಜ್ಞ. ಎಲ್ಲಿ ಸರಿಯಾಗಿ ಯಜ್ಞಗಳು ಆಗುತ್ತಿರುವುವೊ ಅಲ್ಲಿ ಮಳೆ ಬೆಳೆ ಸರಿಯಾಗಿ ಆಗು ವುದು. ಒಂದಕ್ಕೂ ಮತ್ತೊಂದಕ್ಕೂ ಒಂದು ಅನ್ಯೋನ್ಯ ಸಂಬಂಧ ವಿದೆ. ನಮಗೆ ಮಳೆ ಕಾಲಕಾಲಕ್ಕೆ ಬರದಿದ್ದರೆ ನಾವು ಸರಿಯಾದ ರೀತಿಯಲ್ಲಿ ಯಜ್ಞಗಳನ್ನು ಅರ್ಪಿತಭಾವದಿಂದ ಮಾಡುತ್ತಿಲ್ಲ, ಎಂದು ಅರ್ಥ. ಜೀವನದಲ್ಲಿ ನಾವು ಕೊಡುವುದನ್ನು ಕೊಟ್ಟರೆ, ನಮಗೆ ಏನು ಬೇಕೊ ಅದು ಬರುವುದು. ನಾವು ಕೊಡದೆ ‘ಬಾ’ ಎಂದರೆ ಬರುವುದಿಲ್ಲ. ಅದು ಬರೀ ಕೈಯಲ್ಲಿ ಮೊಳ ಹಾಕಿದಂತೆ. ಯಜ್ಞ ಭಾವನೆಯಲ್ಲಿರುವುದು ಈ ಮಹಾ ಸಿದ್ಧಾಂತ. ಇದು ಜೀವನ ದಲ್ಲಿ ಎಲ್ಲಕ್ಕೂ ಅನ್ವಯಿಸುವುದು. ನಾವು ಸರಿಯಾಗಿ ಕೆಲಸ ಮಾಡಿದರೆ ನಮಗೆ ಕಾಲಕಾಲಕ್ಕೆ ಸಂಬಳ ಬರುವುದು. ನಾವು ಸರಿಯಾಗಿ ಕೆಲಸ ಮಾಡುವುದಿಲ್ಲ. ನಮಗೆ ಕೂಲಿ ಜಾಸ್ತಿ ಬೇಕು. ಕೆಲಸ ಅತ್ಯಲ್ಪ ಮಾಡಿದರೆ ಕಾರ್ಖಾನೆಗಳನ್ನು ಮುಚ್ಚಬೇಕಾಗುತ್ತದೆ. ಜೀವನದಲ್ಲಿ ಕೊಡದೆ ನಮಗೆ ಬರುವುದಿಲ್ಲ. ನಾವು ನಿಸ್ಪೃಹತೆ ಯಿಂದ ಕೆಲಸ ಮಾಡಬೇಕು. ಅದರಿಂದ ನಮಗೆ ಶಾಂತಿ ಲಭಿಸು ವುದು. ಕೇಳುವುದು ಜಾಸ್ತಿ, ಕೊಡುವುದು ಕಡಿಮೆ–ಈಗ ದೇಶ ದಲ್ಲೆಲ್ಲ ಈ ಜಾಡ್ಯ ಹರಡಿಕೊಂಡಿದೆ. ಅದರಿಂದಲೇ ಗೊಂದಲ. ನಾವು ಅರ್ಪಿತಭಾವದಿಂದ ಕೊಟ್ಟರೆ, ನಮಗೆ ಏನು ಬೇಕೊ ಅದು ಕಾದುಕೊಂಡಿರುತ್ತದೆ. ಅದನ್ನು ನಾವು ಕೇಳಬೇಕಾಗಿಲ್ಲ. ಅದು ನಮಗೆ ಬಂದೇ ಬರುವುದು. ವಿಜ್ಞಾನ ಪ್ರಪಂಚದಲ್ಲಿ ಕೆಲವು ಭೌತಿಕ ನಿಯಮಗಳು ಎಷ್ಟು ಸತ್ಯವೋ, ಅಷ್ಟೇ ಅಥವಾ ಅದಕ್ಕಿಂತ ಹೆಚ್ಚು ಈ ಯಜ್ಞದ ಭಾವನೆ ಸತ್ಯ. ಯಜ್ಞಕ್ಕೆ ಒಂದು ಹೊಸ ರೂಪವನ್ನು ಕೃಷ್ಣ ಕೊಡುವನು. ಯಜ್ಞದೃಷ್ಟಿಯಿಂದ ಕೆಲಸ ಮಾಡಿದರೆ ನಾವು ಕರ್ಮಬಂಧನದಿಂದ ಪಾರಾಗುತ್ತೇವೆ ಎನ್ನುವನು ಕೃಷ್ಣ. ಯಾವಾಗ ಯಜ್ಞದೃಷ್ಟಿಯನ್ನು ಮರೆಯುವೆವೋ ಆಗ ಬಂಧನಕ್ಕೆ ಸಿಕ್ಕಿ ನರಳು ವೆವು.</p>
  <p>ದೇವಿ ವಿಶ್ವವನ್ನೆ ಭ್ರಮಣ ಮಾಡುತ್ತಿರುವಳು. ಈ ಸೃಷ್ಟಿ ಪ್ರಪಂಚದಲ್ಲಿ ಯಾವುದೂ ತಟಸ್ಥವಾಗಿಲ್ಲ. ಸುಮ್ಮನೆ ಇದೆ ಎಂಬುದು ನಮ್ಮ ಒಂದು ಭ್ರಾಂತಿ. ನಾನು ಸುಮ್ಮನೆ ಒಂದು ಆಸನದ ಮೇಲೆ ಕುಳಿತುಕೊಂಡಿರುವೆನು ಎಂದು ಭಾವಿಸುವೆವು. ನಾನು ಸುಮ್ಮನೆ ಇದ್ದರೆ ನಮ್ಮ ದೇಹದಲ್ಲಿ ಚಲನವಿಲ್ಲವೆ ? ಅದು ಚಲನದ ಸಂತೆ. ನಾನು ಬದುಕಿರುವತನಕ ರಕ್ತ ಚಲಿಸುತ್ತದೆ. ಅಲ್ಲಿರುವ ಪ್ರತಿಯೊಂದೂ ತನಗೆ ಗೊತ್ತಾದ ಪರಿಧಿಯಲ್ಲಿ ಚಲಿಸು ತ್ತಿದೆ. ದೇಹವೆಲ್ಲ ಚಲಿಸುವುದನ್ನು ನಿಲ್ಲಿಸಿತು ಎಂದರೆ ನಾವು ಸಾಯುವೆವು. ಚಲನೆಯೇ ಚೇತನದ ಚಿಹ್ನೆ. ನಾವು ಇರುವ ಭೂಮಿ ಸುಮ್ಮನೆ ಇರುವಂತೆ ಕಾಣುವುದು. ಅದರೆ ಅದು ಗಂಟೆಗೆ ಸಾವಿರ ಕ್ಕಿಂತ ಹೆಚ್ಚು ಮೈಲಿ ವೇಗದಲ್ಲಿ ಚಲಿಸುತ್ತಿದೆ. ಚಂದ್ರ ಚಲಿಸುತ್ತಿರು ವನು. ಸೂರ್ಯ ಚಲಿಸುತ್ತಿರುವನು. ದೂರದಲ್ಲಿರುವ ಯಾವ ತಾರೆ ನಿಹಾರಿಕೆಗಳು ಚಲಿಸದೆ ಇಲ್ಲ ? ಏತಕ್ಕೆ ಇವುಗಳೆಲ್ಲ ಚಲಿಸುತ್ತವೆ ಎಂದರೆ ಚಲಿಸುವುದು ಸ್ವಭಾವ. ಚಲನೆ ನಿಲ್ಲಬೇಕಾದರೆ ಅದಕ್ಕೆ ಯಾವುದಾದರೂ ದೊಡ್ಡ ಅಡಚಣೆಯನ್ನು ತಂದೊಡ್ಡಬೇಕು. ಅದು ನಮ್ಮ ಕೈಯಲ್ಲಿ ಇಲ್ಲ. ಚಲಿಸುವುದು ಏತಕ್ಕೆ ಎಂದರೆ ಇದೆಲ್ಲ ಭಗವತಿಯ ನಿಯಮ. ಅದಕ್ಕೊಂದು ಉದ್ದೇಶವಿದೆ. ಅದಕ್ಕಾಗಿ ಚಲಿಸುವುದು. ಭೂಮಿ ಚಲಿಸುತ್ತಿದ್ದರೆ ಹಗಲು ರಾತ್ರಿ ಆಗಲು ಸಾಧ್ಯ. ನಮ್ಮ ಭೂಮಿ ಬುಗುರಿಯಂತೆ ಚಲಿಸುತ್ತಿದೆ. ಆದರೆ ಅದರ ಮೇಲೆ ನಾವಿರುವುದರಿಂದ ನಮಗೆ ಅದು ಕಾಣುತ್ತಿಲ್ಲ. ಹಾಗೆ ಚಲಿಸುವಂತೆ ಮಾಡುವುದು ಅವಳ ನಿಯಮ. ಈ ಚಲನೆಯ ಹಿಂದೆ ಒಂದು ಉದ್ದೇಶವಿದೆ. ಅದಕ್ಕಾಗಿ ಇದೆಲ್ಲ ಆಗುತ್ತಿದೆ.</p>
  <p>ಭಗವಂತನ ಕಡೆಗೆ ಹೋಗುವುದಕ್ಕೆ ವಾಮ ಮಾರ್ಗ ಇದೆ, ಮತ್ತೊಂದು ದಕ್ಷಿಣ ಮಾರ್ಗ ಇದೆ. ನನ್ನಲ್ಲಿ ಸುಪ್ತವಾದ ಆಸೆ ಗಳಿವೆ. ಅವನ್ನೆಲ್ಲ ಪಂಚಮಕಾರದಲ್ಲಿ ಶಾಕ್ತರು ವಿವರಿಸುತ್ತಾರೆ. ಅವೇ ಮೀನು, ಮಾಂಸ, ಮದ್ಯ, ಮೈಥುನ ಮತ್ತು ಮುದ್ರೆ. ಇವೆಲ್ಲ ಲೌಕಿಕ ವಿಷಯಗಳು. ನಮಗೆ ಇವೆಲ್ಲ ಬೇಕಾಗಿವೆ. ಮೀನನ್ನು ತಿನ್ನು ತ್ತೇವೆ, ಮಾಂಸವನ್ನು ತಿನ್ನುತ್ತೇವೆ, ಮದ್ಯವನ್ನು ಕುಡಿಯುತ್ತೇವೆ, ಇತ್ಯಾದಿ. ಮುದ್ರೆ ಎಂದರೆ ದೇವರನ್ನು ಕುರಿತು ಚಿಂತಿಸಬೇಕಾದರೆ ಯಾವುದಾದರೂ ಮುದ್ರೆಯ ಮೂಲಕ ಅದನ್ನು ಮಾಡುವುದು. ನೀವು ಆಗಲೇ ಇವನ್ನೆಲ್ಲ ಮಾಡುತ್ತಿರುವಿರಿ. ಅದನ್ನು ದೈವೀಕರಣ ಮಾಡಿ ಎನ್ನುವಳು ದೇವಿ. ಯಾವುದು ಪ್ರಲೋಭನಕಾರಿಯೋ ಅಂತಹ ವಸ್ತುವನ್ನೇ ದೇವರಡೆಗೆ ತಿರುಗಿಸುವುದು. ಇದೇ ವಾಮ ಮಾರ್ಗ. ಯಾವಾಗ ದೇವರೆಡೆಗೆ ಅದನ್ನು ತಿರುಗಿಸುತ್ತೇವೆಯೋ ಆಗ ನಾವು ಅವಳ ಬಳಿಗೆ ಹೋಗುತ್ತೇವೆ. ಶ್ರೀರಾಮಕೃಷ್ಣರು ಹೇಳುತ್ತಿದ್ದರು, ಒಂದು ಮನೆಗೆ ಹೋಗುವುದಕ್ಕೆ ಮುಂದಿನ ಬಾಗಿಲು ಒಂದು ಇದೆ. ಕಕ್ಕಸ್ಸನ್ನು ತೆಗೆದುಕೊಂಡು ಹೋಗಲು ಒಂದು ಬಾಗಿಲು ಇದೆ. ಇದರಿಂದ ಹೋದರೂ ಮನೆ ಪ್ರವೇಶ ಮಾಡುವೆವು. ಈ ವಾಮಮಾರ್ಗ ಪ್ರಲೋಭನೆಯ ದಾರಿ. ಈ ದಾರಿಯಲ್ಲಿ ಗತಿ ತಪ್ಪಿದವರೆ ಹೆಚ್ಟು. ಒಂಟಿವರೆ ಅಸಹ್ಯದ ಮೂಲಕ ದೇವಿಯ ಕಡೆ ಹೋಗುತ್ತಾರೆ. ಮುಂದೆ ರಾಜಮಾರ್ಗ ಇರುವಾಗ ಹಿಂದಿನ ಮಾರ್ಗವನ್ನು ದೇವಿ ಏತಕ್ಕಾಗಿ ಮಾಡಿದಳು ಎಂದು ನಾವು ಆಕ್ಷೇಪಿಸಬಹುದು. ಕೆಲವರು ಇದ್ದಾರೆ. ಅವರು ಹಿಂದಿನ ಮಾರ್ಗ ದಲ್ಲೆ ಹೋಗಲು ಆಸೆಪಡುತ್ತಾರೆ. ಆದರೆ ಶ್ರೀ ರಾಮಕೃಷ್ಣರು ಹೇಳುತ್ತಿದ್ದರು, ಆ ಮಾರ್ಗದಲ್ಲಿ ಹೋಗಬೇಡಿ ಎಂದು. ಅದು ಬಹಳ ಅಪಾಯಕರವಾದ ಮಾರ್ಗ. ಅಲ್ಲಿ ಗುರಿ ಮುಟ್ಟಿದವರಿಗಿಂತ ಅದರ ಮಧ್ಯೆ ಸಿಕ್ಕಿ ನರಳುವವರೇ ಜಾಸ್ತಿ. ಭಗವತಿ ಇನ್ನೊಂದು ಮಾರ್ಗವನ್ನು ಮಾಡಿದ್ದಾಳೆ. ಅದೇ ದಕ್ಷಿಣ ಮಾರ್ಗ. ಇಂದ್ರಿಯ ಚಪಲಗಳನ್ನು ನಿಗ್ರಹಿಸಬೇಕು ಈ ಮಾರ್ಗದಲ್ಲಿ ಮುಂದುವರಿಯ ಬೇಕಾದರೆ. ನಿಗ್ರಹಿಸಿದ ನಂತರ ದೇವಿಯನ್ನು ಧ್ಯಾನಿಸಿ, ಚಿಂತಿಸಿ, ಜಪಿಸಿ, ಅನಂತರ ಅವಳ ಬಳಿಗೆ ಹೋಗುವೆವು. ಗೌರವದ ಮುಂದಿನ ಬಾಗಿಲು ಇರುವಾಗ ಅಗೌರವದ ಹಿಂದಿನ ಮಾರ್ಗ ಏತಕ್ಕೆ ಅವಳು ಮಾಡಿದಳು ಎಂದು ನಾವು ಕೇಳಿದರೆ, ಕೆಲವರಿದ್ದಾರೆ ಅವರು ಹಿಂದಿನ ಬಾಗಿಲಿನ ಮೂಲಕವೆ ಹೋಗಲು ಇಷ್ಟಪಡು ತ್ತಾರೆ. ಎಷ್ಟೇ ಪ್ರಲೋಭನೆಗಳಿದ್ದರೂ, ಅದರ ಮೂಲಕ ಹೋಗು ವಾಗ ಪ್ರಲೋಭನೆಗೆ ಬೀಳದೆ ಭಗವತಿಯನ್ನು ಮುಟ್ಟಿದವರಿದ್ದಾರೆ.</p>
  <p>ಶ್ರೀರಾಮಕೃಷ್ಣರೇ ಇವುಗಳನ್ನೆಲ್ಲ ಮಾಡಿದರು. ಅನಂತರ ಅವರು, ಹಿಂದಿನ ಬಾಗಿಲನ್ನು ದೂರಬೇಡಿ, ಆದರೆ ನೀವು ಆ ಬಾಗಿಲಿನ ಮೂಲಕ ಹೋಗಬೇಡಿ ಎಂದು ಎಚ್ಚರಿಕೆ ಕೊಡು ತ್ತಿದ್ದರು. ಆ ಮಾರ್ಗದಲ್ಲಿ ಎಷ್ಟೋ ಜನ ಭ್ರಷ್ಟರಾಗಬಹುದು. ಆದರೆ ಕೆಲವರು ಅದರ ಮೂಲಕವೆ ಬಂದಿದ್ದಾರೆ ಭಗವತಿಯ ಬಳಿಗೆ. ಮನೆಯ ಮುಂದಿರುವ ರಾಜಮಾರ್ಗದಿಂದ ಬಂದೆಯೊ, ಹಿಂದಿನ ಓಣಿ ಮೂಲಕ ಇರುವ ಮಾರ್ಗದಿಂದ ಬಂದೆಯೊ ಎಂದು ಅವಳು ಕೇಳುವುದಿಲ್ಲ. ಅಂತು ನನ್ನ ಬಳಿಗೆ ಬಂದರಲ್ಲ ಸಾಕು ಎಂದು ಅವರನ್ನು ಪ್ರೀತಿಸುತ್ತಾಳೆ. ಸಾಧನೆಯಲ್ಲಿ ವೈವಿಧ್ಯತೆಗಳಿವೆ. ಪ್ರತಿಯೊಂದಕ್ಕೂ ಅವಕಾಶ ಮಾಡಿಕೊಡುವಳು ದೇವಿ. ಶ್ರೀರಾಮ ಕೃಷ್ಣರೆದುರಿಗೆ ಈ ವಾಮಾಚಾರಿಗಳನ್ನು ನರೇಂದ್ರ ಖಂಡಿಸುತ್ತಿ ದ್ದಾಗ ಶ್ರೀರಾಮಕೃಷ್ಣರು ಅದನ್ನು ದೂರಲಿಲ್ಲ, ‘ನೀವು ಅದರ ಮೂಲಕ ಹೋಗಬೇಡಿ. ಅದು ಬಹಳ ಅಪಾಯಕರವಾದ ಮಾರ್ಗ’ ಎಂದು ಎಚ್ಚರಿಸಿದರು. ಪ್ರತಿಯೊಬ್ಬನೂ ಪ್ರಪಂಚಕ್ಕೆ ಬರುವಾಗಲೆ ಹಲವು ಸಂಸ್ಕಾರಗಳ ಕಂತೆಯನ್ನು ತರುತ್ತಾನೆ. ಅದಕ್ಕೆ ತಕ್ಕಂತೆ ಅವನು ಆ ಮಾರ್ಗದಲ್ಲಿ ಹೋಗಬೇಕಾಗಿದೆ. ಭಗವತಿ ಎಲ್ಲರಿಗೂ ಒಂದು ಮಾರ್ಗವನ್ನು ಕಲ್ಪಿಸಿದ್ದಾಳೆ.</p>
  <p>ಭಗವತಿಗೆ ಪಂಚಯಜ್ಞಗಳು ಪ್ರಿಯ. ಯಜ್ಞಗಳಲ್ಲಿ ಮೊದಲ ನೆಯದೆ ದೇವ ಯಜ್ಞ. ನಾವು ಈ ಪ್ರಪಂಚಕ್ಕೆ ಬರುವುದಕ್ಕೆ ಮುಂಚೆ ಭಗವತಿ ಎಲ್ಲವನ್ನು ಅಣಿ ಮಾಡಿದ್ದಾಳೆ. ಎಂತಹ ಒಂದು ಮುಂಜಾ ಗರೂಕತೆಯನ್ನು ಅವಳಲ್ಲಿ ನೋಡುತ್ತೇವೆ. ಇದನ್ನೆಲ್ಲ ಮಾಡಿದ ಭಗವತಿಗೆ ನಾವು ಕೃತಜ್ಞರಾಗಿರಬೇಕು. ಮೊದಲು ಅವಳನ್ನು ದೇವೀ ಉಪಾಸಕರು ಪೂಜಿಸಬೇಕು, ಅವಳನ್ನು ಪ್ರಾರ್ಥಿಸಬೇಕು. ಎರಡನೆ ಯಜ್ಞವೆ ಪುಷಿ ಯಜ್ಞ, ತಮ್ಮನ್ನು ಗೆದ್ದು ಮನಸ್ಸನ್ನು ಅಂತರ್ಮುಖ ಮಾಡಿ, ತೆರೆಯ ಮರೆಯ ಹಿಂದೆ ಇರುವ ಭಗವತಿಯನ್ನು ಪುಷಿ ಗಳು ಕಂಡರು, ಅವಳೊಡನೆ ಮಾತನಾಡಿದರು. ಅವರ ವಾಣಿಯೇ ಶಾಸ್ತ್ರಗಳು. ನಾವು ಅವರನ್ನು ಪೂಜಿಸಬೇಕು. ಶಾಸ್ತ್ರಗಳು ಇಲ್ಲದೇ ಇದ್ದರೆ ಆಧ್ಯಾತ್ಮಿಕಜೀವನದ ಕಡೆಗೆ ಹೋಗಲು ಕಷ್ಟವಾಗುವುದು. ನಮ್ಮ ಮೇಲಿನ ಕರುಣೆಯಿಂದ ಅವರು ಇದನ್ನು ಮಾಡಿದರು. ನಾನೊಬ್ಬನೆ ಮುಕ್ತನಾದರೆ ಸಾಲದು, ಮುಂದಿನವರೂ ಮುಕ್ತರಾಗ ಬೇಕು, ಎಂಬ ದೃಷ್ಟಿಯಿಂದ ಅವರು ಶಾಸ್ತ್ರವನ್ನು ರಚಿಸಿದರು. ವ್ಯಕ್ತಿ ಯಾವಾಗಲೂ ಇರುವುದಿಲ್ಲ. ಅವನು ಬೋಧಿಸಿದ ತತ್ತ್ವ ಯಾವಾ ಗಲೂ ಇರುವುದು. ಶಾಸ್ತ್ರಾಧ್ಯಯನ ಮಾಡಬೇಕು, ಅದರಂತೆ ನಾವು ಆಗಬೇಕು. ಇದೇ ಪುಷಿಯಜ್ಞದ ಸಾರ.</p>
  <p>ಪಿತೃಗಳು ನಮ್ಮನ್ನು ಈ ಪ್ರಪಂಚಕ್ಕೆ ತಂದು ತಮ್ಮ ಬಾಳನ್ನೆ ಒತ್ತೆ ಇಟ್ಟು ನಮ್ಮನ್ನು ಬೆಳೆಸಿದರು. ಈಗ ಅವರು ಕಾಲವಾಗಿರು ವರು. ಅವರು ಎಲ್ಲಿರಲಿ ಅವರಿಗೆ ದೇವರು ಒಳ್ಳೆಯದನ್ನು ಮಾಡಲಿ ಎಂದು ಬೇಡಬೇಕು. ಇದು ಪಿತೃಯಜ್ಞ.</p>
  <p>ನೃಯಜ್ಞ, ಎಂದರೆ ಮಾನವರನ್ನು ಪೂಜಿಸುವುದು. ಈ ಜೀವನ ದಲ್ಲಿ ಯಾರೂ ಸ್ವತಂತ್ರರಾಗಿ ಬಾಳಲಾರರು. ಇನ್ನೊಬ್ಬರ ಹಂಗಿ ಲ್ಲದೆ ನಾನು ಬಾಳಬಲ್ಲೆ ಎಂಬುದು ಪೊಳ್ಳು ಮಾತು. ಡಾಕ್ಟರ್ ಬೇಕು, ಪೋಲೀಸು ಬೇಕು, ಮಿಲಿಟರಿ ಬೇಕು, ನಮಗೆ ಉಟ್ಟು ಕೊಳ್ಳವ ಬಟ್ಟೆಬರೆ ಬೇಕು. ನಾವಿರುವ ಮನೆಯನ್ನು ಮಾಡಲು ಎಷ್ಟೋ ಜನ ಪರರು ಬೇಕು. ನಾವು ಅನ್ಯಾಶ್ರಯ ಜೀವಿಗಳು. ನಮ್ಮದು ಒಂದು ಸಮುದಾಯ ಜೀವನ. ನಾವು ಮತ್ತೊಬ್ಬರಿಂದ ತೆಗೆದುಕೊಳ್ಳಬೇಕು, ಮತ್ತೊಬ್ಬರಿಗೆ ಕೊಡಬೇಕು. ಇಲ್ಲಿ ಎಲ್ಲರೂ ಮುಖ್ಯವೇ. ಕೆಲವರು ಪ್ರತ್ಯಕ್ಷವಾಗಿಯೂ, ಇನ್ನು ಕೆಲವರು ಪರೋಕ್ಷವಾಗಿಯೂ ಉಪಕಾರ ಮಾಡಿರುತ್ತಾರೆ. ‘ಸರ್ವೇ ಜನಾಃ ಸುಖಿನೋ ಭವಂತು’ ಎಂಬುದು ತಾರಕ ಮಂತ್ರ–ಇದೇ ನೃಯಜ್ಞ.</p>
  <p>ಅದರಂತೆ ಕೊನೆಯದಾದ ಭೂತಯಜ್ಞವಿದೆ. ದನಕರು, ಕುದುರೆ, ತಿರ್ಯಕ್ ಜಂತುಗಳು ನಮಗೆ ಬೇಕು. ಅವುಗಳ ದುಡಿಮೆಯಿಂದ ನಾವು ಬಾಳುತ್ತಿರುವೆವು. ಹಾಲು ಬೇಕು, ತುಪ್ಪಟ ಬೇಕು, ಆಹಾರ ಬೇಕು. ಅದನ್ನೆಲ್ಲ ತಿರ್ಯಕ್ ಜಂತುಗಳು ಮಾಡುತ್ತಿವೆ. ಅವುಗಳನ್ನು ಪೂಜಿಸುವುದು ಒಂದು ಯಜ್ಞವೆ. ಕಾಲಕಾಲಕ್ಕೆ ಮೇವು ಕೊಡಬೇಕು, ರೋಗ ರುಜಿನಗಳು ಬಂದಾಗ ವೈದ್ಯರಿಂದ ಚಿಕಿತ್ಸೆ ಮಾಡಿಸಬೇಕು. ಹೀಗೆ ಯಾರು ಪಂಚಯಜ್ಞ ಮಾಡುತ್ತಿರುವರೊ ಅವರನ್ನು ಕಂಡರೆ ದೇವಿಗೆ ಪ್ರೀತಿ.</p>
  <p>‘ಅಭ್ಯಾಸಾತಿಶಯಜ್ಞಾತಾ.’ ಅಭ್ಯಾಸದ ಅತಿಶಯದಿಂದ ನಾವು ಅವಳನ್ನು ತಿಳಿದುಕೊಳ್ಳಬಹುದು. ದೇವಿ ಸರ್ವಾಂತರ್ಯಾಮಿನಿ, ಎಲ್ಲಾ ಕಡೆಯಲ್ಲಿಯೂ ಇದ್ದಾಳೆ. ಆದರೆ ಅದನ್ನು ನಾವು ತಿಳಿದು ಕೊಳ್ಳಬೇಕಾದರೆ ಪ್ರಾರ್ಥನೆ ಮಾಡಬೇಕು. ಮೊಸರಿನಲ್ಲಿ ಬೆಣ್ಣೆ ಇದೆ. ಆದರೆ ಅದು ಮೇಲೆ ಬರುವುದಕ್ಕೆ ನಾವು ಕಡಗೋಲಿನಿಂದ ಕಡೆಯಬೇಕು. ಬೆಂಕಿ ಸೌದೆಯಲ್ಲಿದೆ. ಅದು ಉರಿಯಬೇಕಾದರೆ ಅದಕ್ಕೆ ಘರ್ಷಣೆ ಮಾಡಬೇಕು.</p>
  <p>ಆಧ್ಯಾತ್ಮಿಕ ಜೀವನ ಸೂಕ್ಷ್ಮಾತಿಸೂಕ್ಷ್ಮ. ಅದನ್ನು ತಿಳಿಯಲು ನಾವು ಬೇಕಾದಷ್ಟು ಅಭ್ಯಾಸ ಮಾಡಬೇಕು. ಜೀವನದಲ್ಲಿ ಪ್ರತಿ ಯೊಂದನ್ನು ಕಲಿಯಲು ನಾವು ಅಭ್ಯಾಸ ಮಾಡಬೇಕು. ಅಭ್ಯಾಸ ವಿಲ್ಲದೆ ನಮಗೆ ಏನೂ ದಕ್ಕುವುದಿಲ್ಲ. ಲೌಕಿಕ ವಿಷಯಗಳನ್ನು ತಿಳಿದುಕೊಳ್ಳಬೇಕಾದರೆ ಬೇಕಾದಷ್ಟು ಅಭ್ಯಾಸ ಮಾಡಬೇಕು. ಈಜ ಬೇಕಾದರೆ, ಟೈಪಿಂಗನ್ನು ಕಲಿಯಬೇಕಾದರೆ, ಸೈಕಲ್ ಸವಾರಿಗೆ, ಕುದುರೆ ಸವಾರಿಗೆ ನಾವು ಎಷ್ಟೊಂದು ಅಭ್ಯಾಸ ಮಾಡುತ್ತೇವೆ ! ಹೀಗಿರುವಾಗ ಭಗವತಿಯ ಮೇಲೆ ಮನಸ್ಸನ್ನು ಏಕಾಗ್ರ ಮಾಡ ಬೇಕಾದರೆ ಎಲ್ಲಕ್ಕಿಂತ ಹೆಚ್ಚು ಪ್ರಯತ್ನ ಮಾಡಬೇಕು. ದೇವರನ್ನು ಕುರಿತು ಧ್ಯಾನಿಸುವುದಕ್ಕೆ ಪ್ರಯತ್ನಿಸುತ್ತೇವೆ. ಆ ಸಮಯದಲ್ಲಿ ಎಲ್ಲೂ ಇಲ್ಲದ ದಾಂಧಲೆ ಮನಸ್ಸಿನಲ್ಲಿ ಏಳುವುದು. ಸ್ಪಲ್ಪ ಹೊತ್ತು ದೇವರನ್ನು ಕುರಿತು ಚಿಂತಿಸುತ್ತಿರುವಂತೆಯೇ ನಮಗೆ ಗೊತ್ತಿಲ್ಲದೆ ಮನಸ್ಸು ಎಲ್ಲೊ ದನ ಕಾಯಲು ಹೋಗುವುದು. ಮನಸ್ಸಿನ ಸ್ಪಭಾವ ಅದು. ಕೆಲವು ವೇಳೆ ಅವನನ್ನು ಚಿಂತಿಸಲು ಯತ್ನಿಸಿದರೆ ನಿದ್ರೆ ಬರುವುದು. ಮತ್ತೆ ಕೆಲವು ವೇಳೆ ಭಗವಂತನ ನಾಮ ನೀರಸವಾಗುವುದು. ಇವುಗಳೆಲ್ಲ ಆತಂಕಗಳು ಆಧ್ಯಾತ್ಮಿಕ ಜೀವನ ದಲ್ಲಿ. ಯಾವುದೋ ಒಂದು ಉಪಾಯದಿಂದ ಏಕಾಗ್ರತೆಯನ್ನು ಸಂಪಾದಿಸುವುದಕ್ಕೆ ಆಗುವುದಿಲ್ಲ. ಅದು ಎಷ್ಟು ಸಲ ಬೇರೆ ಕಡೆ ಹೋದರೂ ಪುನಃ ಪುನಃ ಧ್ಯಾನಿಸುವ ವಸ್ತುವಿನ ಮೇಲೆ ಅದನ್ನು ಇಡಲು ಪ್ರಯತ್ನಿಸಬೇಕು. ಅದಕ್ಕಾಗಿ ನಾವು ಭಂಡರಾಗಬೇಕು. ನಾವು ಬಿಡದೆ ಅಭ್ಯಾಸ ಮಾಡುತ್ತ ಬಂದರೆ ಚಾಂಚಲ್ಯ ಕಡಿಮೆ ಯಾಗುವುದು. ಈ ಜನ್ಮದಲ್ಲಿ ನಾವು ಮುಕ್ತಿಯನ್ನು ಪಡೆಯದೆ ಇರಬಹುದು. ಆದರೆ ನಾವು ಆ ದಿಕ್ಕಿನಲ್ಲಿ ಮಾಡಿದ ಸಾಧನೆ ವ್ಯರ್ಥವಾಗುವುದಿಲ್ಲ. ಮುಂದಿನ ಜನ್ಮದಲ್ಲಿ ಈಗ ಎಲ್ಲಿ ಬಿಟ್ಟೆವೊ ಅಲ್ಲಿಂದ ಮುಂದುವರಿಯುತ್ತೇವೆ. ಅಂತೂ ಒಂದಲ್ಲ ಒಂದು ಸಲ ಲಲಿತಾ ಭಗವತಿ ನಮ್ಮನ್ನು ತನ್ನ ಬಳಿಗೆ ಕರೆದುಕೊಂಡು ಹೋಗು ವಳು.</p>
  <div>ಭಗವತಿಯೇ ಪಟ. ಅವಳ ನಾಮವೇ ಪಟಕ್ಕೆ ಕಟ್ಟಿದ ದಾರ. ಯಾವಾಗ ನಾನು ಬಿಡದೆ ದಾರವನ್ನು ನನ್ನ ಕಡೆಗೆ ಸೆಳೆಯುವೆನೊ ಅವಳು ಕ್ರಮೇಣ ನನ್ನ ಬಳಿಗೆ ಬರುವಳು. ‘ಲಲಿತಾಸಹಸ್ರನಾಮ’ ಪಾರಾಯಣವು ಪಾಮರನಿಂದ ಪಂಡಿತನವರೆಗೆ ಭಗವತಿಯ ಬಳಿಗೆ ಬರುವುದಕ್ಕೆ ಇರುವ ಸುಲಭವಾದ ಮಾರ್ಗ. ಅವಳ ಹೆಸರಿನಲ್ಲಿ ಅದ್ಭುತಶಕ್ತಿ ಇದೆ. ಆ ಹೆಸರು ಈಗ ಒಂದು ಬೀಜದಂತೆ ಇದೆ. ಕೃಷಿ ಮಾಡುತ್ತ ಬಂದಂತೆ ಅವಳು ವಿಕಾಸವಾಗುವಳು. ಅವಳಿಂದ ಬರುವ ಕಂಪನ್ನು ನಾವು ಅನುಭವಿಸಬಹುದು. ಧ್ಯಾನ ಮಾಡು ವುದು, ಜಪ ಮಾಡುವುದು ಸಾಧ್ಯವಿಲ್ಲದೇ ಇದ್ದರೆ ಸುಮ್ಮನೆ ಸಹಸ್ರನಾಮವನ್ನು ಪಾರಾಯಣ ಮಾಡೋಣ. ಕ್ರಮೇಣ ಅದರ ಮೂಲಕವಾಗಿಯೆ ಅವಳು ನಮ್ಮನ್ನು ತನ್ನ ಕಡೆಗೆ ಸೆಳೆಯುವಳು. ಸಹಸ್ರನಾಮದ ಉದ್ದೇಶವೇ ಇದು. ಲಲಿತಾಸಹಸ್ರನಾಮಗಳಿಂದ ಕೆಲವು ಆಯ್ದ ಭಾಗಗಳನ್ನು ಭಗವತಿಯ ಪಾದಪದ್ಮಗಳಿಗೆ ಅರ್ಪಿಸುತ್ತಿರುವೆನು.</div>
</html>
