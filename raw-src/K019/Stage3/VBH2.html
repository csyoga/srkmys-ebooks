<?xml version="1.0"?>
<html>
  <p>  </p>
  <div>ಶ್ರೀರಾಮಕೃಷ್ಣರ ದಿವ್ಯಾನುಭವ</div>
  <p>ಒಂದಾನೊಂದು ದಿನ ವಿಷ್ಣು ದೇವಾಲಯದ ಮುಂದೆ ಒಬ್ಬರು ಭಾಗವತವನ್ನು ಓದು ತ್ತಿದ್ದರು. ಶ್ರೀರಾಮಕೃಷ್ಣರು ಅದನ್ನು ಕೇಳುತ್ತಿದ್ದರು. ಆಗ ಇದ್ದಕ್ಕಿದ್ದಂತೆ ಅವರು ಭಾವಾವಿಷ್ಟರಾದರು. ಆ ಭಾವದಲ್ಲಿ ಅವರಿಗೆ ದೇದೀಪ್ಯಮಾನವಾಗಿ ಬೆಳಗುತ್ತಿರುವ ಶ್ರೀಕೃಷ್ಣನ ದರ್ಶನವಾಯಿತು. ಆಗ ಶ್ರೀಕೃಷ್ಣನ ಪಾದಪದ್ಮಗಳಿಂದ ಬೆಳಕಿನ ಕಿರಣ ವೊಂದು ಹೊರಹೊಮ್ಮಿತು. ಅದು ಹರಿದುಬಂದು ಶ್ರೀಮದ್ಭಾಗವತವನ್ನು ಮುಟ್ಟಿತು. ಮುಟ್ಟಿ ಅಷ್ಟಕ್ಕೇ ನಿಲ್ಲಲಿಲ್ಲ. ಅಲ್ಲಿಂದಲೂ ಹರಿದುಬಂದು ಶ್ರೀರಾಮಕೃಷ್ಣರ ಹೃದಯ ವನ್ನು ಮುಟ್ಟಿತು. ಹೀಗೆಯೇ ಕೆಲಹೊತ್ತಿನವರೆಗೆ ಆ ಜ್ಯೋತಿಕಿರಣ ಶ್ರೀಮದ್ಭಾಗವತ ವನ್ನು, ಶ್ರೀರಾಮಕೃಷ್ಣರ ಹೃದಯವನ್ನು ಮತ್ತು ಶ್ರೀಕೃಷ್ಣನ ಪಾದಗಳನ್ನು ತ್ರೀಕೋಣಾ ಕೃತಿಯಲ್ಲಿ ಮುಟ್ಟಿಕೊಂಡೇ ಇತ್ತು. ಈ ದಿವ್ಯದರ್ಶನದಿಂದ ಶ್ರೀರಾಮಕೃಷ್ಣರಿಗೆ ಒಂದು ವಿಷಯ ಸ್ವಷ್ಟವಾಗಿ ಮನವರಿಕೆಯಾಯಿತು. ಏನೆಂದರೆ ಶ್ರೀಮದ್ಭಾಗವತ, ಭಕ್ತ, ಹಾಗೂ ಭಗವಂತ–ಈ ಮೂರು ಅಂಶಗಳು ಹೊರನೋಟಕ್ಕೆ ಬೇರೆಬೇರೆಯಾಗಿ ಕಂಡರೂ, ಶ್ರೀರಾಮಕೃಷ್ಣರು ಹೇಳುತ್ತಾರೆ, ಅವು ಮೂರೂ ಒಂದೇ. ಇನ್ನೊಂದು ರೀತಿಯಿಂದ ಹೇಳುವುದಾದರೆ ಒಂದೇ ದಿವ್ಯ ಸತ್ಯದ ಮೂರು ಅಭಿವ್ಯಕ್ತಿಗಳು ಅವುಗಳು. ಶ್ರೀರಾಮ ಕೃಷ್ಣರು ಹೇಳುತ್ತಿದ್ದರು : “ಭಾಗವತ, ಭಕ್ತ, ಭಗವಾನ್–ಈ ಮೂರೂ ಒಂದೇ ಮತ್ತು ಆ ಒಂದು ವಸ್ತುವೇ ಮೂರಾಗಿ ವ್ಯಕ್ತವಾಗಿವೆ.”</p>
  <p>ಭಾಗವತವೆಂದರೆ ಅದು ಜ್ಞಾನವೆಂಬ ತುಪ್ಪದಲ್ಲಿ ಕರಿದು ಭಕ್ತಿಯೆಂಬ ಶರ್ಕರ ಪಾಕದಲ್ಲಿ ಅದ್ದಿದ ಸಿಹಿತಿಂಡಿಯಂತೆ.</p>
  <div>			ಭವಭಯಮಪಹಂತುಂ ಜ್ಞಾನವಿಜ್ಞಾನಸಾರಂ<br/>			ನಿಗಮಕೃದುಪಜಹ್ರೇ ಭೃಂಗವದ್ವೇಸಾರಮ್ ।<br/>			ಅಮೃತಮುದಧಿತಶ್ಚಾತ್ಪಾಯಯದ್ಭೃತ್ಯವರ್ಗಾನ್<br/>			ಪುರುಷಮೃಷಭಮಾದ್ಯಂ ಕೃಷ್ಣಸಂಜ್ಞಂ ನತೋ<span class="en">s</span>ಸ್ಮಿ ॥</div>
  <p>ವೇದಪುರುಷನಾದ ಭಗವಂತನು ಸಂಸಾರ ಭಯವನ್ನು ಕಳೆಯುವುದಕ್ಕಾಗಿ, ಶಾಸ್ತ್ರಜ್ಞಾನ ಮತ್ತು ಅಪರೋಕ್ಷಜ್ಞಾನಗಳ ಸಾರವನ್ನು ಭ್ರಮರದಂತೆ ಸಂಗ್ರಹಿಸಿ, ಅದರ ಒಂದು ಅಮೃತವನ್ನೂ, ಕ್ಷೀರಸಮುದ್ರಮಥನದಿಂದ ಮತ್ತೊಂದು ಅಮೃತವನ್ನೂ ತೆಗೆದು ಭಕ್ತ ಸಮೂಹಕ್ಕೆ ಕುಡಿಸಿದನು. ಅಂತಹ ಪುರಾಣ ಪುರುಷಶ್ರೇಷ್ಠನಾಗಿ, ಶ್ರೀಕೃಷ್ಣನೆಂಬ ಹೆಸರನ್ನು ಹೊಂದಿದ ಪರಮಾತ್ಮನನ್ನು ನಮಸ್ಕರಿಸುತ್ತೇನೆ. </p>
  <p>
    <span class="en"/>
  </p>
  <div>ಶ್ರೀಕೃಷ್ಣ ಸ್ತವ</div>
  <div>		ನಮಸ್ಯೇ ಪುರುಷಂ ತ್ವಾದ್ಯಮೀಶ್ವರಂ ಪ್ರಕೃತೇಃ ಪರಮ್ ।<br/>		ಅಲಕ್ಷ್ಯಂ ಸರ್ವಭೂತಾನಾಮಂತರ್ಬಹಿರವಸ್ಥಿತಮ್ ॥</div>
  <p>ಆದ್ಯನೂ, ಈಶ್ವರನೂ, ಪ್ರಕೃತಿಗಿಂತ ಶ್ರೇಷ್ಠನೂ, ಆಗೋಚರನೂ, ಸರ್ವಭೂತಗಳ ಒಳಗೂ ಹೊರಗೂ ಇರುವವನೂ ಆದ ಪುರುಷೋತ್ತಮನಿಗೆ ನಮಿಸುತ್ತೇನೆ.</p>
  <div>		ಕೃಷ್ಣಾಯ ವಾಸುದೇವಾಯ ದೇವಕೀನಂದನಾಯ ಚ ।<br/>		ನಂದಗೋಪ ಕುಮಾರಾಯ ಗೋವಿಂದಾಯ ನಮೋನಮಃ ॥</div>
  <p>ಕೃಷ್ಣನಿಗೆ, ವಾಸುದೇವನಿಗೆ, ದೇವಕಿನಂದನನಿಗೆ, ನಂದಗೋಪಕುಮಾರನಿಗೆ, ಗೋವಿಂದನಿಗೆ ನಮೋನಮಃ.</p>
  <div>		ನಮಃ ಪಂಕಜನಾಭಾಯ ನಮಃ ಪಂಕಜಮಾಲಿನೇ ।<br/>		ನಮಃ ಪಂಕಜನೇತ್ರಾಯ ನಮಸ್ತೇ ಪಂಕಜಾಂಘ್ರಯೇ ॥</div>
  <p>ಪದ್ಮನಾಭನಿಗೆ ನಮಸ್ಕಾರ, ಕಮಲಮಾಲೆಗಳನ್ನು ಧರಿಸುವ ನಿನಗೆ ನಮಸ್ಕಾರ, ಪಂಕಜ ನೇತ್ರನಿಗೆ ನಮಸ್ಕಾರ, ಪಂಕಜಾಂಘ್ರಿಗೆ ನಮಸ್ಕಾರ.</p>
  <div>		ನಮೋ<span class="en">s</span>ಕಿಂಚನವಿತ್ತಾಯ ನಿವೃತ್ತಗುಣವೃತ್ತಯೇ ।<br/>		ಆತ್ಮಾರಾಮಾಯ ಶಾಂತಾಯ ಕೈವಲ್ಯಪತಯೇ ನಮಃ ॥</div>
  <p>ವಿರಕ್ತರನ್ನೇ ಧನವಾಗಿ ತಿಳಿದಿರುವವನೂ, ಗುಣವೃತ್ತಿಗಳಿಂದ ಬಿಡಲ್ಪಟ್ಟವನೂ, ಆತ್ಮಾರಾಮನೂ, ಶಾಂತನೂ, ಕೈವಲ್ಯಪತಿಯೂ ಆದ ನಿನಗೆ ನಮಸ್ಕಾರ.</p>
  <div>		ತ್ವಯಿ ಮೇ<span class="en">s</span>ನನ್ಯವಿಷಯಾ ಮತಿರ್ಮಧುಪತೇ<span class="en">s</span>ಸಕೃತ್ ।<br/>		ರತಿಮುದ್ವಹತಾದದ್ಧಾ ಗಂಗೇವೌಘಮುದನ್ವತಿ ॥</div>
  <p>ಹೇ ಮಧುಪತಿ, ಗಂಗೆಯು ಸಮುದ್ರವನ್ನು ಸೇರುವಂತೆ ನನ್ನ ಮನಸ್ಸು ಬೇರೆ ವಿಷಯಗಳಲ್ಲಿ ಪ್ರವರ್ತಿಸದೆ ನಿನ್ನಲ್ಲಿಯೇ ಯಾವಾಗಲೂ ಪ್ರೀತಿಯನ್ನು ಪಡೆಯಲಿ.</p>
  <div>ಭಾಗವತ</div>
  <div>ರಮಾಪತ್ಯಷ್ಟಕಮ್</div>
  <div>	ಜಗದಾದಿಮನಾದಿಮಜಂ ಪುರುಜಂ ಶರದಂಬರತುಲ್ಯತನುಂ ವಿತನುಮ್ ।<br/>	ಧೃತಕಂಜರಥಾಂಗಗದಂ ವಿಗದಂ ಪ್ರಣಮಾಮಿ ರಮಾಧಿಪತಿಂ ತಮಹಮ್	॥ 1 ॥</div>
  <div/>
  <div>	ಕಮಲಾನನಕಂಜರತಂ ವಿರತಂ ಹೃದಿಯೋಗಿಜನೈಃ ಕಲಿತಂ ಲಲಿತಮ್ ।<br/>	ಕುಜನೈಃ ಸುಜನೈರಲಭಂ ಸುಲಭಂ ಪ್ರಣಮಾಮಿ ರಮಾಧಿಪತಿಂ ತಮಹಮ್ 	॥ 2 ॥</div>
  <div/>
  <div>	ಮುನಿವೃಂದಹೃದಿಸ್ಥಪದಂ ಸುಪದಂ ನಿಖಿಲಾಧ್ವರಭಾಗಭುಜಂ ಸುಭುಜಮ್ ।<br/>	ಹೃತವಾಸವಮುಖ್ಯಮದಂ ವಿಮದಂ ಪ್ರಣಮಾಮಿ ರಮಾಧಿಪತಿಂ ತಮಹಮ್	 ॥ 3 ॥</div>
  <div/>
  <div>	ಹೃತದಾನವದೃಪ್ತಬಲಂ ಸುಬಲಂ ಸ್ವಜನಾಸ್ತಸಮಸ್ತಮಲಂ ವಿಮಲಮ್ ।<br/>	ಸಮಪಾಸ್ತ ಗಜೇಂದ್ರದರಂ ಸುದರಂ ಪ್ರಣಮಾಮಿ ರಮಾಧಿಪತಿಂ ತಮಹಮ್	॥ 4  ॥</div>
  <div/>
  <div>	ಪರಿಕಲ್ಪಿತಸರ್ವಕಲಂ ವಿಕಲಂ ಸಕಲಾಗಮಗೀತಗುಣಂ ವಿಗುಣಮ್ ।<br/>	ಭವಪಾಶ ನಿರಾಕರಣಂ ಶರಣಂ ಪ್ರಣಮಾಮಿ ರಮಾಧಿಪತಿಂ ತಮಹಮ್ 	॥ 5 ॥</div>
  <div/>
  <div>	ಮೃತಿಜನ್ಮಜರಾಶಮನಂ ಕಮನಂ ಶರಣಾಗತಭೀತಹರಂ ದಹರಮ್ ।<br/>	ಪರಿತುಷ್ಟರಮಾಹೃದಯಂ ಸುದಯಂ ಪ್ರಣಮಾಮಿ ರಮಾಧಿಪತಿಂ ತಮಹಮ್	 ॥ 6 ॥</div>
  <div/>
  <div>	ಸಕಲಾವನಿಬಿಂಬಧರಂ ಸ್ವಧರಂ ಪರಿಪೂರಿತಸರ್ವದಿಶಂ ಸುದೃಶಮ್ ।<br/>	ಗತಶೋಕಮಶೋಕಕರಂ ಸುಕರಂ ಪ್ರಣಮಾಮಿ ರಮಾಧಿಪತಿಂ ತಮಹಮ್	 ॥ 7 ॥</div>
  <div/>
  <div>	ಮಥಿತಾರ್ಣವರಾಜರಸಂ ಸರಸಂ ಗ್ರಥಿತಾಖಿಲಲೋಕಹೃದಂ ಸುಹೃದಮ್ ।<br/>	ಪ್ರಥಿತಾದ್ಭುತಶಕ್ತಿಗಣಂ ಸುಗಣಂ ಪ್ರಣಮಾಮಿ ರಮಾಧಿಪತಿಂ ತಮಹಮ್	 ॥ 8 ॥</div>
  <div/>
  <div>	ಸುಖರಾಶಿಕರಂ ಭವಬಂಧಹರಂ ಪರಮಾಷ್ಟಕಮೇತದನನ್ಯಮತಿಃ ।<br/>	ಪಠತೀಹ ತು ಯೋ<span class="en">s</span>ನಿಶಮೇವ ನರೋ ಲಭತೇ ಖಲು ವಿಷ್ಣುಪದಂ ಸ ಪರಮ್	 ॥ 9 ॥</div>
  <div/>
  <div>ಸ್ವಾಮಿ ಬ್ರಹ್ಮಾನಂದ</div>
  <div>1. ಭಾಗವತಾವತರಣ</div>
  <p>ನೈಮಿಶಾರಣ್ಯವೆಂಬುದು ಗಂಗಾತೀರದಲ್ಲಿರುವ ಒಂದು ಪುಣ್ಯಕ್ಷೇತ್ರ. ಅಲ್ಲಿ ಅನೇಕ ಪುಷಿಗಳು ವಾಸಮಾಡುತ್ತಿದ್ದರು. ಒಮ್ಮೆ ಶೌನಕನೇ ಮೊದಲಾದ ಅಲ್ಲಿನ ಪುಷಿಗಳೆಲ್ಲ ಸಹಸ್ರ ವರ್ಷಗಳು ನಡೆಯಬೇಕಾದ ಒಂದು ಮಹಾಯಾಗವನ್ನು ಕೈಕೊಂಡರು. ಉತ್ತಮ ಗತಿಯನ್ನು ಪಡೆಯಬೇಕೆಂಬ ಗುರಿಯಿಂದ ಅವರು ದಿನದಿನವೂ ಭಕ್ತಿಯಿಂದ ಭಗವಂತ ನನ್ನು ಆರಾಧಿಸುತ್ತಿರುವಾಗ, ಒಂದು ದಿನ ಬೆಳಗ್ಗೆ ಸೂತಪುರಾಣಿಕರು ಅಲ್ಲಿಗೆ ಬಂದರು. ಆತ ವೇದವ್ಯಾಸರ ಶಿಷ್ಯ; ಅನೇಕ ಪುರಾಣ ಧರ್ಮಶಾಸ್ತ್ರಗಳನ್ನು ಚೆನ್ನಾಗಿ ತಿಳಿದವರು; ಅವುಗಳನ್ನು ಆಗಾಗ ಜನರಿಗೆ ಬೋಧಿಸುವುದೇ ಅವರ ಉದ್ಯೋಗ. ಅವರನ್ನು ಕಾಣುತ್ತಲೆ ನೈಮಿಶಾರಣ್ಯದ ಪುಷಿಗಳೆಲ್ಲರೂ ಆತನ ಸುತ್ತ ನೆರೆದರು; ಆದರ ಉಪಚಾರಗಳಿಂದ ಅವರು ಆತನನ್ನು ಸತ್ಕರಿಸಿ, ಮೆತ್ತನೆಯ ಆಸನದ ಮೇಲೆ ಆತನನ್ನು ಕುಳ್ಳಿರಿಸಿ, ಸುತ್ತಲೂ ತಾವು ಕುಳಿತರು. ಅವರೆಲ್ಲರೂ ಸೂತರನ್ನು ಕುರಿತು ‘ಅಯ್ಯಾ ಮಹಾನುಭಾವ, ಈಗ ಕಲಿ ಯುಗ ಪ್ರಾರಂಭವಾಗಿದೆ. ಇನ್ನುಮುಂದೆ ಈ ಯುಗದಲ್ಲಿ ಹುಟ್ಟುವ ಜನರೆಲ್ಲ ಅಲ್ಪಾಯು ಗಳು, ಜಡಬುದ್ಧಿಯವರು ಆಗುತ್ತಾರಂತೆ! ಅವರಿಗೆ ಸದಾ ತಾಪತ್ರಯ ತಪ್ಪಿದುದಲ್ಲ ವಂತೆ! ಅವರು ಉದ್ಧಾರಕ್ಕೆ ಯತ್ನಿಸಿದರೂ ಅಡ್ಡಿಗಳು ಬರುತ್ತವಂತೆ! ಪಾಪ, ಆ ನಿರ್ಭಾಗ್ಯರ ಗತಿಯೇನು? ಅವರು ಉದ್ಧಾರವಾಗುವುದು ಹೇಗೆ? ಇದಕ್ಕೆ ಏನಾದರೂ ಮಾರ್ಗವುಂಟೆ? ನೀನು ಎಲ್ಲ ಶಾಸ್ತ್ರಗಳನ್ನೂ ತಿಳಿದವನು, ಕುಶಲಮತಿ; ಧರ್ಮಗ್ರಂಥಗಳ ಆಧಾರದಿಂದಲೊ, ನಿನ್ನ ಸ್ವಬುದ್ಧಿಯಿಂದಲೊ ನಮ್ಮ ಪ್ರಶ್ನೆಗೆ ಉತ್ತರಕೊಡು’ ಎಂದು ಕೇಳಿಕೊಂಡರು.</p>
  <p>ಪುಷಿಗಳು ಮಾಡುತ್ತಿದ್ದುದು ಸಾವಿರವರ್ಷಗಳ ಯಾಗ; ಪುರಾಣ ಪುಣ್ಯಕಥೆಗಳನ್ನು ಕೇಳಲು ಬೇಕಾದಷ್ಟು ಕಾಲಾವಕಾಶವಿತ್ತು. ಆದ್ದರಿಂದ ಶೌನಕಪುಷಿಯು ಪುಷಿಗಳೆಲ್ಲರ ಪರವಾಗಿ ಸೂತರನ್ನು ಕುರಿತು “ಮುನೀಶ್ವರ, ನಮಗೆಲ್ಲ ಶ್ರೀಕೃಷ್ಣನ ಕಥೆಯನ್ನು ಕೇಳಬೇಕೆಂದು ಆಶೆ. ಆತ ಸಾಕ್ಷಾತ್ ಪರಮೇಶ್ವರನ ಅವತಾರವಂತೆ. ಶತ್ರು ಮಿತ್ರರೆಂಬ ಭೇದವಿಲ್ಲದೆ ಆತ ಎಲ್ಲರನ್ನೂ ಉದ್ಧಾರ ಮಾಡಿದನಂತೆ! ಆತನ ಹೆಸರನ್ನು ಕೇಳಿದರೆ ಭಯವೇ ಭಯಪಡುತ್ತದೆಯಂತೆ! ಮರೆತಾದರೂ ಒಮ್ಮೆ ಆತನ ಹೆಸರನ್ನು ನೆನೆದರೆ ಸಂಸಾರದ ಕಗ್ಗಂಟು ಬಿಚ್ಚಿಹೋಗುವುದಂತೆ! ಆತನನ್ನು ಕೀರ್ತಿಸಿದರೆ ಕಲಿ ಕಾಲದ ಕಿರುಕುಳಗಳೆಲ್ಲವೂ ತಪ್ಪುತ್ತವೆಯಂತೆ! ಆತನ ಕಥೆಯನ್ನು ಕೇಳಿದರೆ ಮೂಢರಿಗೂ ಮನ ಕರಗುವುದಂತೆ! ನಾರದಾದಿ ಮಹಾಪುಷಿಗಳು ಕೂಡ ಆತನ ಕೀರ್ತಿಯನ್ನು ಹಾಡುತ್ತಾರೆ. ಸಾಕ್ಷಾತ್ ಭಗವಂತನಾದವನು ವಸುದೇವ ದೇವಕೀದೇವಿಯರ ಮಗನಾಗಿ ಈ ಭೂಲೋಕ ದಲ್ಲಿ ಏಕೆ ಅವತರಿಸಿದ? ಇಲ್ಲಿ ಏನೇನು ಲೀಲೆಗಳನ್ನು ತೋರಿಸಿದ? ಎಲ್ಲವನ್ನೂ ವಿಸ್ತಾರ ವಾಗಿ ನಮಗೆ ತಿಳಿಸಿ ಹೇಳು. ಕಲಿಬಾಧೆಯನ್ನು ನೆನೆದು ಚಿಂತಿಸುತ್ತಿದ್ದ ನಮಗೆ ನಿನ್ನ ದರ್ಶನ ವಾದುದು, ಸಮುದ್ರದಲ್ಲಿ ಮುಳುಗುವವನಿಗೆ ನಾವಿಕನ ದರ್ಶನವಾದಂತಾಯಿತು. ‘ಕಲಿ’ ಎಂಬ ಸಮುದ್ರದಿಂದ ನಮ್ಮನ್ನು ದಾಟಿಸುವ ನಾವಿಕನಾಗಿ, ‘ಕೃಷ್ಣಚರಿತ್ರೆ’ ಎಂಬ ಹಡಗಿ ನಲ್ಲಿ ನಮ್ಮನ್ನು ಉದ್ಧರಿಸಿ ರಕ್ಷಿಸು” ಎಂದು ಬೇಡಿಕೊಂಡನು.</p>
  <p>ಶೌನಕಾದಿ ಮಹರ್ಷಿಗಳ ಮಾತುಗಳಿಂದ ಸೂತಮುನೀಶ್ವರನಿಗೆ ಬಹು ಸಂತೋಷ ವಾಯಿತು. ಆತನು ಕಣ್ಣುಗಳನ್ನು ಮುಚ್ಚಿಕೊಂಡು ಒಂದೇ ಮನಸ್ಸಿನಿಂದ ತನ್ನ ಗುರುವಾದ ಶುಕಮಹರ್ಷಿಗಳನ್ನು ಕುರಿತು ಧ್ಯಾನಮಾಡಿದನು–,‘ಹೇ ಗುರುದೇವ, ವ್ಯಾಸಪುತ್ರ, ಬ್ರಹ್ಮಜ್ಞಾನಿ, ಪರಮಯೋಗೀಶ್ವರ, ಕೃತಕೃತ್ಯ, ನಿನಗೆ ನಮಸ್ಕಾರ! ಆತ್ಮತತ್ವವನ್ನು ಬೆಳಗ ಬಲ್ಲ ಜ್ಯೋತಿ ನೀನು! ಸಮಸ್ತ ವೇದಗಳ ಸಾರವಾದ ಭಾಗವತವನ್ನು ಜಗತ್ತಿಗೆ ಮೊಟ್ಟ ಮೊದಲು ಕೊಟ್ಟವನು ನೀನು! ನಿನಗೆ ನಮಸ್ಕಾರ!’ ಹೀಗೆ ತನ್ನ ಗುರುವನ್ನು ಸ್ತುತಿಸಿ, ಪುರಾಣಪಠನದ ಮುನ್ನ ಸ್ಮರಿಸಬೇಕಾದ ನರ, ನಾರಾಯಣ, ಸರಸ್ವತಿ, ವ್ಯಾಸರನ್ನು ಸ್ತುತಿಸಿ ನಮಸ್ಕರಿಸಿದನು. ಅನಂತರ ಆತನು ಅಲ್ಲಿದ್ದ ಪುಷಿಗಳನ್ನು ಕುರಿತು ‘ಅಯ್ಯಾ ಮಹರ್ಷಿ ಗಳೆ, ನಿಮ್ಮ ಪ್ರಶ್ನೆಯಿಂದ ನಿಮಗೆ ಮಾತ್ರವೇ ಅಲ್ಲ, ಜಗತ್ತಿಗೇ ಕಲ್ಯಾಣವಾಗುತ್ತದೆ. ಕೇಳಿ, ಎಲ್ಲ ವೇದಶಾಸ್ತ್ರಗಳ ಸಾರವೇ ಧರ್ಮ. ಧರ್ಮದಲ್ಲಿ ಪ್ರವೃತ್ತಿಧರ್ಮ, ನಿವೃತ್ತಿ ಧರ್ಮ–ಎಂದು ಎರಡು ವಿಧ. ಸ್ವರ್ಗವೇ ಮೊದಲಾದ ಉತ್ತಮ ಲೋಕಗಳನ್ನು ಪಡೆಯ ಬೇಕೆಂಬ ಬಯಕೆಯಿಂದ ಮಾಡುವ ಧರ್ಮ ಪ್ರವೃತ್ತಿಧರ್ಮ; ಪ್ರತಿಫಲದ ಅಪೇಕ್ಷೆ ಯಿಲ್ಲದೆ, ಶುದ್ಧಮನಸ್ಸಿನಿಂದ ಭಗವಂತನಲ್ಲಿ ಭಕ್ತಿಯನ್ನು ತೋರುವುದೇ ನಿವೃತ್ತಿಧರ್ಮ. ಭಗವಂತನಲ್ಲಿ ಭಕ್ತಿಯನ್ನಿಡುವುದರಿಂದ ಬೇರೆಯ ವಿಷಯಗಳಲ್ಲಿ ವಿರಕ್ತಿ ಹುಟ್ಟುತ್ತದೆ ; ದೈವಸಾಕ್ಷಾತ್ಕಾರಕ್ಕೆ ಅಗತ್ಯವಾದ ಜ್ಞಾನವೂ ಹುಟ್ಟುತ್ತದೆ. ಆದ್ದರಿಂದ ಭಕ್ತಿಯು ಮೋಕ್ಷಕ್ಕೆ ಹೆದ್ದಾರಿ. ದೇವರ ಕೀರ್ತಿಯನ್ನು ಕೇಳುವಾಗ, ಹೇಳುವಾಗ, ಆತನನ್ನು ಧ್ಯಾನಿಸುವಾಗ, ಪೂಜಿಸುವಾಗ ಮನಸ್ಸು ಏಕಾಗ್ರವಾಗಿರಬೇಕು. ಇದರಿಂದ ಮುಕ್ತಿ ಬರುವುದು. ಆದ್ದರಿಂದ ಭಗವಂತನ ಚರಿತ್ರೆಯನ್ನು ಕೇಳಲು ಬಯಸುವುದು ಉದ್ಧಾರದ ಗುರುತು. ಈ ಬಯಕೆ ಹುಟ್ಟುವುದು ಸಾಮಾನ್ಯವಲ್ಲ. ಗಂಗಾದಿ ತೀರ್ಥಗಳಲ್ಲಿ ಮಿಂದು ಪವಿತ್ರಾತ್ಮರಾಗಿ, ಮಹಾತ್ಮರ ಸೇವೆಯಿಂದ ಶ್ರದ್ಧೆಯನ್ನು ಪಡೆದ ಮೇಲೆ ಭಗವಂತನ ಕಥೆಯನ್ನು ಕೇಳ ಬೇಕೆಂಬ ಬಯಕೆ ಹುಟ್ಟುತ್ತದೆ. ಅಂತಹವರು ಭಗವತ್ಕಥೆಯನ್ನು ಕೇಳುವಾಗ ದೇವರು ಅವರ ಮನಸ್ಸಿನಲ್ಲಿ ನೆಲಸಿ, ಅವರ ಪಾಪಗಳನ್ನೆಲ್ಲಾ ನಿರ್ಮೂಲಮಾಡುವನು. ಆಮೇಲೆ ಭಗವದ್ಭಕ್ತರನ್ನು ಸೇವಿಸುತ್ತಾ ಭಗವಂತನ ಕಥೆಗಳನ್ನು ಕೇಳುತ್ತಿದ್ದರೆ ಭಕ್ತಿಯು ಸ್ಥಿರ ವಾಗುತ್ತದೆ. ಕ್ರಮೇಣ ವಿಷಯಾಸಕ್ತಿ ತೊಲಗಿ ಆತ್ಮಸಾಕ್ಷಾತ್ಕಾರವಾಗುತ್ತದೆ; ಒಡನೆಯೆ ಅಹಂಕಾರ ನಾಶವಾಗುತ್ತದೆ. ಆದ್ದರಿಂದ ವಿವೇಕಿಗಳಾದವರು ಭಗವಂತನ ಲೀಲೆಗಳನ್ನು ಕೇಳುವುದರಲ್ಲಿ ಸದಾ ತತ್ಪರರಾಗಿಬೇಕು’ ಎಂದು ಹೇಳಿದನು.</p>
  <p>ಸೂತಮಹರ್ಷಿಯು ತನ್ನ ಮಾತನ್ನು ಮುಂದುವರಿಸುತ್ತಾ ‘ಅಯ್ಯಾ ಮುನಿಗಳೆ, ಮಹಾಸರಸ್ಸಿನಿಂದ ಸಾವಿರಾರು ಕಾಲುವೆಗಳು ಪ್ರವಹಿಸುವಂತೆ ಭಗವಂತನಿಂದ ಅನೇಕ ಅವತಾರಗಳು ಆಗಿವೆ (ಪರಿಶಿಷ್ಟ 1 ನೋಡಿ). ಆದರೆ ಅವುಗಳಲ್ಲಿ ಕೆಲವು ಕಲಾರೂಪಗಳು, ಕೆಲವು ಅಂಶರೂಪಗಳು; ನೀವು ಕೇಳಿದ ಶ್ರೀಕೃಷ್ಣವತಾರವು ಮಾತ್ರ ಪೂರ್ಣಾವತಾರ. ಶ್ರೀಕೃಷ್ಣನು ಸಾಕ್ಷಾತ್ ನಾರಾಯಣನೇ ಹೊರತು ಆತನ ಅಂಶವಲ್ಲ. ಈ ಅವತಾರ ಚರಿತ್ರೆ ಯನ್ನು ಕೇಳಿದರೆ ಸಂಸಾರರೂಪದ ಬಂಧನ ಬಿಟ್ಟು ಹೋಗುತ್ತದೆ. ನಿತ್ಯಶುದ್ಧನಾದ ಜೀವ ನಿಗೆ ಮಾಯೆಯಿಂದ ದೇಹ ಕಲ್ಪಿತವಾಗುತ್ತದೆ. ಈ ದೇಹದಲ್ಲಿ ಸ್ಥೂಲ, ಸೂಕ್ಷ್ಮ ಎಂದು ಎರಡು ವಿದl:ಸ್ಥೂಲ ದೇಹಕ್ಕೆ ಕೈಕಾಲು ಮೊದಲಾದ ಅವಯವಗಳು ಕಾಣಬರುತ್ತವೆ; ಸೂಕ್ಷ್ಮ ದೇಹಕ್ಕೆ ಇವು ಕಾಣಬರುವುದಿಲ್ಲ. ಇದನ್ನು ಲಿಂಗ ದೇಹವೆಂದು ಕರೆಯುತ್ತಾರೆ. ಇದನ್ನು ಕಂಡವರಿಲ್ಲ. ಆದರೂ ಇದೇ ಪುನರ್ಜನ್ಮಕ್ಕೆ ಕಾರಣವಾದುದರಿಂದ ಇದನ್ನು ಇಲ್ಲವೆಂದು ಹೇಳುವಂತಿಲ್ಲ. ಈ ಸ್ಥೂಲಸೂಕ್ಷ್ಮ ಶರೀರಗಳ ಸಂಬಂಧವಿರುವವರೆಗೂ ಜೀವನಿಗೆ ಬಿಡುಗಡೆಯಿಲ್ಲ. ಭಗವತ್ಕಥೆಯನ್ನು ಕೇಳುವುದರಿಂದ ಬರುವ ಜ್ಞಾನವು ಅಜ್ಞಾನ ದಿಂದ ಬಂದ ದೇಹಸಂಬಂಧವನ್ನು ಹೋಗಲಾಡಿಸಬಲ್ಲುದು. ಸ್ಥೂಲಸೂಕ್ಷ್ಮ ಶರೀರ ಗಳೆರಡೂ ಮಾಯಾಕಲ್ಪಿತ, ಅಸತ್ಯ–ಎಂದು ಅರ್ಥ ಮಾಡಿಕೊಂಡೊಡನೆಯೇ ಜೀವನು ದೇವನಾಗುತ್ತಾನೆ. ನಿತ್ಯಶುದ್ಧನಾದ ಜೀವನಿಗೆ ಸ್ಥೂಲಸೂಕ್ಷ್ಮ ಶರೀರಗಳು ಕಲ್ಪಿತವಾಗಿರು ವಂತೆಯೇ ಜನ್ಮರಹಿತನಾಗಿ ಅಕರ್ತೃವಾಗಿರುವ ಭಗವಂತನಿಗೂ ಅವತಾರ ಮತ್ತು ಕರ್ಮಗಳು ಮಾಯಾಕಲ್ಪಿತಗಳೆಂದು ಜ್ಞಾನಿಗಳು ಹೇಳುತ್ತಾರೆ. ಹೀಗೆ ಜೀವ ಈಶ್ವರರಲ್ಲಿ ಹೋಲಿಕೆ ಕಂಡು ಬರುವುದಾದರೂ ಈಶ್ವರನು ಸರ್ವತಂತ್ರ ಸ್ವತಂತ್ರನಾದವನು. ಆತನು ಲೀಲೆಗಾಗಿ ಸೃಷ್ಟಿ ಸ್ಥಿತಿ ಲಯಗಳನ್ನು ನಡೆಸುತ್ತಿದ್ದರೂ ತಾನು ಅದರಲ್ಲಿ ಪಾಲುಗಾರನಾಗು ವುದಿಲ್ಲ. ಇಂದ್ರಿಯ ನಿಯಾಮಕನಾದ ಆತನು ಸ್ವತಂತ್ರ. ಸಕಲ ಭೂತಗಳಲ್ಲಿಯೂ ಆತನು ಅಂತರ್ಯಾಮಿ; ಇಂದ್ರಿಯ ಸುಖಗಳನ್ನು ಅನುಭವಿಸುವನು, ಆದರೂ ಅನಾಸಕ್ತ. ಇದನ್ನು ಅರಿತುಕೊಳ್ಳುವುದು ಬಹು ಕಷ್ಟ. ಆತನ ಮಹಿಮೆ ಅಗಾಧ, ಅಗೋಚರ. ಆದರೂ ಶುದ್ಧ ಮನಸ್ಸಿನಿಂದ ನಿರಂತರವೂ ಆತನನ್ನು ಭಜಿಸುವವರು ಆತನ ಲೀಲೆಗಳನ್ನು ಅರ್ಥ ಮಾಡಿಕೊಳ್ಳಬಲ್ಲರು. ಅಯ್ಯಾ ಮುನಿಗಳೆ, ನೀವು ಅಂತಹ ಭಗವದ್ಭlಕ್ತರಾದುದರಿಂದ ನೀವು ಧನ್ಯರೇ ಸರಿ. ಭಕ್ತಿಯ ವಿಚಾರವನ್ನು ಕುರಿತು ನಾನು ಹೇಳುತ್ತಿರುವುದು ಹೊಸ ದೇನೂ ಅಲ್ಲ, ಭಗವಂತನಾದ ವ್ಯಾಸಮಹರ್ಷಿಯು ವೇದಸಮಾನವಾದ ಭಾಗವತದಲ್ಲಿ ಇದನ್ನು ಸವಿಸ್ತಾರವಾಗಿ ವಿವರಿಸಿರುವನು. ಅದನ್ನೇ ತನ್ನ ಮಗನಾದ ಶುಕಮುನಿಗೆ ಬೋಧಿkಸಿದನು. ಶುಕಮುನಿಯು ಇದನ್ನು ಪ್ರಾಯೋಪವೇಶಮಾಡಿ ಗಂಗೆಯ ಮಧ್ಯದಲ್ಲಿ ಕುಳಿತಿದ್ದ ಪರೀಕ್ಷಿತ ಮಹಾರಾಜನಿಗೆ ಬೋಧಿಸಿದನು. ಆ ಸಮಯದಲ್ಲಿ ನಾನೂ ಅಲ್ಲಿಯೇ ಕುಳಿತಿದ್ದುದರಿಂದ, ಶುಕ ಮುನಿಯ ಅನುಗ್ರಹದಿಂದ ನನಗೆ ಇದು ಲಭ್ಯವಾಯಿತು. ಸಂಸಾರವೆಂಬ ಕಗ್ಗತ್ತಲೆಗೆ ಸಿಕ್ಕಿ, ಜ್ಞಾನವೆಂಬ ಕಣ್ಣು ಕಾಣದಂತಾಗಿರುವ ಜನರ ಉದ್ಧಾರ ಕ್ಕಾಗಿ ಈ ಭಾಗವತವೆಂಬ ಸೂರ್ಯನು ಹುಟ್ಟಿದ್ದಾನೆ’ ಎಂದು ಹೇಳಿದನು.</p>
  <p>ಸೂತಪುರಾಣಿಕನ ನುಡಿಗಳಿಂದ ನೆರೆದಿದ್ದ ಪುಷಿಗಳಿಗೆಲ್ಲಾ ಸಂತೋಷವಾಯಿತು. ಅವರು ಭಾಗವತ ಕಥೆಯನ್ನು ಕೇಳಲು ಸಿದ್ಧರಾದರು. ಅವರಲ್ಲಿ ಹಿರಿಯವನಾದ ಶೌನಕ ಪುಷಿಯು ಪುರಾಣಿಕನನ್ನು ಕುರಿತು “ಸೂತಮುನಿ, ಈ ಭಾಗವತ ಕಥೆ ಯಾವಾಗ ಹುಟ್ಟಿತು? ಎಲ್ಲಿ ಹುಟ್ಟಿತು? ಏಕೆ ಹುಟ್ಟಿತು? ವ್ಯಾಸಮುನಿ ಇದನ್ನು ಯಾರ ಪ್ರೇರಣೆಯಿಂದ ರಚಿಸಿದ? ಅದಲ್ಲದೆ ಇನ್ನೊಂದು ಸಂದೇಹ ನನಗೆ. ಶುಕನು ಮಹಾಯೋಗಿ, ಬ್ರಹ್ಮಜ್ಞಾನಿ, ಮಾಯೆಗೆ ಸಿಕ್ಕದ ಮಹಾಮಹಿಮ. ಆತನು ಸಮಚಿತ್ತನೆಂದು ಪ್ರಸಿದ್ಧನಾಗಿದ್ದಾನೆ. ಒಮ್ಮೆ ಆತನು ನಗ್ನನಾಗಿ ಓಡಿಹೋಗುತ್ತಿರುವಾಗ ವ್ಯಾಸರು ಆತನನ್ನು ಹಿಂಬಾಲಿಸಿದರಂತೆ! ದಾರಿಯ ಲ್ಲಿದ್ದ ಒಂದು ಕೊಳದಲ್ಲಿ ಅಪ್ಸರಸ್ತ್ರೀಯರು ಜಲಕ್ರೀಡೆಯಾಡುತ್ತಿದ್ದರಂತೆ, ಯುವಕ ನಾದ ಶುಕಮುನಿಯು ಬೆತ್ತಲೆಯಿದ್ದರೂ ಆ ಹೆಣ್ಣುಗಳು ಆತನನ್ನು ಕಂಡು ನಾಚಿಕೆ ಪಡಲಿಲ್ಲವಂತೆ! ಆದರೆ ಮುದುಕನಾಗಿ ವಸ್ತ್ರಗಳನ್ನು ಧರಿಸಿದ್ದ ವ್ಯಾಸರನ್ನು ಕಂಡು ನಾಚಿಕೆ ಯಿಂದ ಬೇಗ ಬೇಗ ತಮ್ಮ ಬಟ್ಟೆಗಳನ್ನು ಸುತ್ತಿಕೊಂಡರಂತೆ! ವ್ಯಾಸರು ‘ಹೀಗೇಕೆ?’ ಎಂದು ಅವರನ್ನು ಕೇಳಿದಾಗ ‘ಅಯ್ಯಾ ಮಹರ್ಷಿ, ಹೆಣ್ಣುಗಂಡೆಂಬ ಭೇದ ನಿನಗಿದೆ, ಶುಕ ನಿಗಿಲ್ಲ’ ಎಂದರಂತೆ. ಇಂತಹ ಶುಕಮುನಿ ಪರೀಕ್ಷಿದ್ರಾಜನಿಗೆ ಭಾಗವತ ಕಥೆಯನ್ನು ಹೇಳಿದುದು ಹೇಗೆ? ಆತನು ಮನೆಗೆ ಬರುವವನೇ ಅಲ್ಲ; ಬಂದರೂ ಕ್ಷಣಮಾತ್ರ, ಮನೆ ಯನ್ನು ಪವಿತ್ರಗೊಳಿಸಲು ಮಾತ್ರ ನಿಲ್ಲುವವನೇ ಹೊರತು ಭಿಕ್ಷಕ್ಕೆ ಕೂಡ ನಿಲ್ಲುವವ ನಲ್ಲ. ಇಂತಹವನು ರಾಜನ ಹತ್ತಿರಕ್ಕೆ ಬಂದು ನಿಧಾನವಾಗಿ ಈ ಕಥೆಯನ್ನೆಲ್ಲಾ ಹೇಗೆ ಹೇಳಿದ? ಇದಲ್ಲದೆ, ಪರೀಕ್ಷಿದ್ರಾಜ ಮಹಾಶೂರ, ಧರ್ಮಪರ, ಆತನು ಪ್ರಾಯೋಪವೇಶ ಮಾಡಿದುದೇಕೆ?” ಎಂದು ಪ್ರಶ್ನೆ ಮಾಡಿದನು.</p>
  <p>ಶೌನಕ ಪುಷಿಯ ಪ್ರಶ್ನೆಗೆ ಉತ್ತರ ಕೊಡುತ್ತಾ ಸೂತ ಪುರಾಣಿಕನು ‘ಅಯ್ಯಾ ಪುಷಿಗಳೆ ಕೇಳಿರಿ, ದ್ವಾಪರಯುಗದ ಕಡೆಯ ಭಾಗದಲ್ಲಿ ಪರಾಶರ ಸತ್ಯವತಿಯರ ಮಗನಾಗಿ ವ್ಯಾಸ ನೆಂಬ ಹೆಸರಿನಿಂದ ಮಹಾವಿಷ್ಣು ಅವತರಿಸಿದನು. ಆತನು ಒಂದು ದಿನ ಸರಸ್ವತೀ ನದಿ ಯಲ್ಲಿ ಸ್ನಾನಮಾಡಿ ಧ್ಯಾನಮಗ್ನನಾಗಿ ಏಕಾಂತದಲ್ಲಿ ಕುಳಿತಿರುವಾಗ ಜಗತ್ತಿನಲ್ಲಿ ನಡೆ ಯುವ ಧರ್ಮಸಾಂಕರ್ಯ, ಜನರಲ್ಲಿ ನೆಲೆಸಿರುವ ನಾಸ್ತಿಕತೆ, ಅಧರ್ಮಬುದ್ಧಿ, ಅವರ ಅಲ್ಪಾಯುಸ್ಸು–ಇವುಗಳ ಕಡೆ ಆತನ ಮನಸ್ಸು ಹರಿಯಿತು. ಆತನು ಲೋಕಹಿತಕ್ಕೆ ಯಾವುದು ಅಗತ್ಯವೆಂಬುದನ್ನು ಆಳವಾಗಿ ಆಲೋಚಿಸಿ, ಒಂದಾಗಿದ್ದ ವೇದವನ್ನು ನಾಲ್ಕು ಭಾಗಗಳಾಗಿ ವಿಂಗಡಿಸಿದನು. ಇದು ಸಾಲದೆಂದು ಐದನೆಯ ವೇದವೆಂದು ಕರೆಯುವ ಮಹಾಭಾರತವನ್ನೂ ಹದಿನೆಂಟು ಪುರಾಣಗಳನ್ನೂ ರಚಿಸಿದನು. ಆದರೂ ಆತನ ಮನಸ್ಸಿಗೆ ಶಾಂತಿಯುಂಟಾಗಲಿಲ್ಲ. ಆತನು ತನ್ನಲ್ಲಿ ತಾನೆ ‘ನಾನು ವೇದಗಳನ್ನು ಕಲಿತೆ, ಗುರುಗಳ ಸೇವೆ ಮಾಡಿದೆ, ಅಗ್ನಿಯನ್ನು ಪೂಜಿಸಿದೆ, ವೇದಗಳನ್ನು ವಿಭಾಗ ಮಾಡಿದುದು ಸಾಲದೆ ಸ್ತ್ರೀ ಶೂದ್ರರೂ ಕೂಡ ಸಕಲ ಧರ್ಮಗಳನ್ನೂ ಅರ್ಥಮಾಡಿಕೊಳ್ಳಲೆಂದು ವೇದದ ಅರ್ಥ ವನ್ನೆಲ್ಲಾ ಭಾರತದಲ್ಲಿ ಪ್ರಕಟಗೊಳಿಸಿದೆ. ಆದರೂ ನನ್ನ ಜೀವ ಶಾಂತಿಗೊಂಡಿಲ್ಲ. ನನಗೆ ಆತ್ಮಜ್ಞಾನ ಬಂದಂತೆ ಕಾಣುವುದಿಲ್ಲ, ಬಹುಶಃ ನಾನು ಭಾಗವತಧರ್ಮವನ್ನು ಚೆನ್ನಾಗಿ ಪ್ರತಿಪಾದಿಸಿಲ್ಲವೊ ಏನೊ!’ ಎಂದು ಚಿಂತಿಸಿದನು. ಆ ವೇಳೆಗೆ ಸರಿಯಾಗಿ ನಾರದ ಮಹರ್ಷಿ ಅಲ್ಲಿ ಪ್ರತ್ಯಕ್ಷನಾದನು. ವ್ಯಾಸಮುನಿಯು ಆತನನ್ನು ಭಕ್ತಿಯಿಂದ ಪೂಜಿಸಿ ಉಪಚರಿಸಿದನು. ಇದರಿಂದ ಸಂತೋಷಗೊಂಡ ನಾರದನು ವ್ಯಾಸಮುನಿಯನ್ನು ಕುರಿತು ‘ಅಯ್ಯಾ, ನೀನು ಸಕಲಧರ್ಮಗಳನ್ನೂ ತಿಳಿದವನು. ನ್ಯಾಯವಾಗಿ ಆತ್ಮಾನಂದವನ್ನು ಅನುಭವಿಸುತ್ತಾ ಸುಖವಾಗಿರಬೇಕು. ಆದರೆ ನಿನ್ನ ಮುಖ ಚಿಂತೆಯನ್ನು ಚೆಲ್ಲುತ್ತಿದೆ. ಇದಕ್ಕೆ ಕಾರಣವೇನು ?’ ಎಂದು ಕೇಳಿದನು. ಆಗ ವ್ಯಾಸನು ‘ ಸ್ವಾಮಿ, ನೀವು ಹೇಳುವುದು ನಿಜ. ನನ್ನ ಮನಸ್ಸಿಗೆ ಏಕೋ ಶಾಂತಿಯಿಲ್ಲ. ತ್ರಿಕಾಲಜ್ಞಾನಿಗಳಾದ ನೀವೆ ಇದಕ್ಕೆ ಕಾರಣ ವನ್ನೂ ಪರಿಹಾರವನ್ನೂ ಹೇಳಬೇಕು’ ಎಂದು ಕೇಳಿಕೊಂಡನು. ಆಗ ನಾರದನು ‘ಅಯ್ಯಾ, ನೀನು ವಾಸುದೇವನ ಚರಿತ್ರೆಯನ್ನು ಇನ್ನೂ ಬರೆದಿಲ್ಲವಲ್ಲವೆ? ಆದರಿಂದಲೆ ನಿನಗೆ ಈ ಚಿಂತೆ ! ಈಶ್ವರನಿಗೆ ಮೆಚ್ಚಿಗೆಯಾಗದ ಜ್ಞಾನ, ಧರ್ಮ, ಶಾಸ್ತ್ರ–ಇವೆಲ್ಲವೂ ವ್ಯರ್ಥ. ಈಗ ನಿನ್ನ ಮನಸ್ಸು ಲೋಕದ ಜನರ ಉದ್ಧಾರದ ಕಡೆ ತಿರುಗಿರುವುದರಿಂದ ನೀನು ಧನ್ಯ. ನಿನ್ನ ಜ್ಞಾನ ಈಗ ಸಾರ್ಥಕವಾಯಿತು. ನೀನು ಬ್ರಹ್ಮನಿಷ್ಠ, ಸತ್ಯವಾದಿ, ಪವಿತ್ರಾತ್ಮ. ನಿನ್ನ ಯೋಗದೃಷ್ಟಿಯಿಂದ ಭಗವಂತನ ಲೀಲೆಗಳನ್ನೆಲ್ಲಾ ಕಂಡು, ಅವುಗಳನ್ನು ವರ್ಣಿಸುವವ ನಾಗು. ಮಹಾಭಾರತವೇ ಮೊದಲಾದ ಗ್ರಂಥಗಳಲ್ಲಿ ನೀನು ಭಗವಂತನ ಚರಿತ್ರೆಯನ್ನು ಬಣ್ಣಿಸದೆ, ಧರ್ಮವನ್ನು ಮಾತ್ರ ನಿರೂಪಿಸಿದೆ. ಇದರಿಂದಲೆ ನಿನ್ನ ಮನಸ್ಸಿಗೆ ಶಾಂತಿ ಯಿಲ್ಲ’ ಎಂದು ಹೇಳಿದನು.</p>
  <p>ನಾರದನು ಭಗವಂತನ ಲೀಲಾವರ್ಣನೆಯ ಮಹತ್ತನ್ನು ವಿಸ್ತಾರವಾಗಿ ವಿವರಿಸಿ, ಅದರ ಕಥನ ಶ್ರವಣಗಳ ಫಲ ಬರಬೇಕಾದರೆ ಸತ್ಸಂಗ ಅತ್ಯಗತ್ಯವೆಂದನು. ಇದಕ್ಕೆ ತಾನೇ ಸಾಕ್ಷಿ ಯೆಂದು ಹೇಳಿ, ತನ್ನ ಪೂರ್ವಜನ್ಮ ವೃತ್ತಾಂತವನ್ನು ಸುವಿಸ್ತಾರವಾಗಿ ನಿರೂಪಿಸಿದನು.</p>
  <p>‘ಅಯ್ಯಾ, ಪೂರ್ವಜನ್ಮದಲ್ಲಿ ನಾನೊಬ್ಬ ದಾಸೀಪುತ್ರ. ಚಿಕ್ಕಂದಿನಲ್ಲಿಯೇ ನನ್ನನ್ನು ಒಬ್ಬ ಪುಷಿಗಳ ಸೇವೆಗಾಗಿ ನೇಮಿಸಿದರು. ನಾನು ಭಕ್ತಿಯಿಂದ ಅವರ ಸೇವೆ ಮಾಡು ತ್ತಿರಲು ಪುಷಿಗಳು ಸಂತೋಷಗೊಂಡು, ತಾವು ತಿಂದು ಮಿಕ್ಕುದನ್ನು ನನಗೆ ಕೊಟ್ಟು ಅನುಗ್ರಹಿಸಿದರು. ಅವರ ಈ ಪ್ರಸಾದವನ್ನು ತಿಂದು ನನ್ನ ಪಾಪಗಳೆಲ್ಲವೂ ದೂರ ವಾದುವು; ಮನಸ್ಸು ಭಗವಂತನ ಭಜನೆಯಲ್ಲಿ ಆಸಕ್ತವಾಯಿತು. ಪುಷಿಗಳು ಹೇಳುತ್ತಿದ್ದ ಭಗವಂತನ ಚರಿತ್ರೆಯನ್ನು ಕೇಳಿ ಕೇಳಿ ನನ್ನ ಮನಸ್ಸು ಆನಂದದಿಂದ ತುಂಬಿತು. ನಾನು ಈ ದೇಹವಲ್ಲ, ಪರಬ್ರಹ್ಮನೇ ನಾನು–ಎಂಬ ವಿವೇಕ ಉದಿಸಿತು. ನಾಲ್ಕು ತಿಂಗಳು ಆ ಪುಷಿಗಳ ಸೇವೆಯನ್ನು ಎಡೆಬಿಡದೆ ನಡೆಸುವಷ್ಟರಲ್ಲಿ ನನ್ನ ಭಕ್ತಿ ದೃಢವಾಯಿತು. ನನ್ನ ಈ ಸ್ಥಿತಿಯನ್ನು ಅರ್ಥಮಾಡಿಕೊಂಡ ಪುಷಿಗಳೂ ಬಹು ಸಂತೋಷಪಟ್ಟು, ತಾವು ಅಲ್ಲಿಂದ ಬೇರೊಂದೆಡೆಗೆ ಹೋಗುವ ಮುನ್ನ ಅತ್ಯಂತ ರಹಸ್ಯವಾದ ಜ್ಞಾನಶಾಸ್ತ್ರವನ್ನು ನನಗೆ ಉಪ ದೇಶ ಮಾಡಿದರು. ಇದರ ಪ್ರಭಾವದಿಂದ ನಾನು ಸರ್ವಾಂತರ್ಯಾಮಿಯಾದ ಭಗವಂತನ ಮಾಯಾ ಮಹಿಮೆಗಳನ್ನು ತಿಳಿದುಕೊಂಡೆನು. ಸಂಸಾರಕ್ಕೆ ಕಾರಣವಾದ ಕರ್ಮವು ಭಗ ವಂತನಿಗೆ ಅರ್ಪಿತವಾದಾಗ ತಾಪತ್ರಯಗಳನ್ನೂ ದೂರ ಮಾಡುವುದೆಂಬುದನ್ನು ನಾನು ಅರಿತುಕೊಂಡೆನು. ಫಲಾಪೇಕ್ಷೆಯಿಂದ ಕರ್ಮಗಳನ್ನು ಮಾಡಿದರೆ ಆ ಫಲಗಳನ್ನು ಅನು ಭವಿಸುವುದಕ್ಕಾಗಿ ಜನ್ಮವೆತ್ತಬೇಕು. ಹಾಗೆ ಜನ್ಮವೆತ್ತಿದ ಮೇಲೆ ಸಂಸಾರ ತಪ್ಪದು. ಆದ್ದ ರಿಂದ ಕರ್ಮದಲ್ಲಿ ಫಲಾಪೇಕ್ಷೆಯಿಡದೆ ಈಶ್ವರಾರ್ಪಿತವಾಗಿ ಅದನ್ನು ಮಾಡಬೇಕು. ಇದರಿಂದ ಈಶ್ವರನು ಸುಪ್ರೀತನಾಗುವನು. ಆತನ ಕೃಪೆಯಿಂದ ಆತ್ಮಜ್ಞಾನ ದೊರೆಯು ವುದು. ಹೀಗೆ ಭಕ್ತಿಯೋಗದಿಂದ ಜ್ಞಾನವೂ, ಜ್ಞಾನದಿಂದ ಕರ್ಮನಾಶವೂ ಉಂಟಾಗು ವುದು. ಭಗವಂತನಿಗೆ ಅರ್ಪಿಸಿ ಮಾಡುವ ಕರ್ಮವೇ ಭಕ್ತಿಗೆ ಕಾರಣವಾದುದರಿಂದ ಕರ್ಮವೇ ಕರ್ಮನಾಶಕ್ಕೆ ಕಾರಣವಾದಂತಾಗುತ್ತದೆ. ನನಗೆ ಹಾಗೆಯೇ ಆಯಿತು. ಫಲಾ ಪೇಕ್ಷೆಯಿಲ್ಲದೆ ಕರ್ಮಮಾಡಿದ ನನಗೆ ಭಗವಂತನು ಭಕ್ತಿಯೋಗವನ್ನು ಕರುಣಿಸಿದನು. ಅಷ್ಟರಲ್ಲಿ ನನ್ನ ತಾಯಿ ಹಾವು ಕಡಿದು ಸತ್ತಳು. ಇದರಿಂದ ದಿಕ್ಕಿಲ್ಲದವನಾದ ನಾನು ಉತ್ತರ ದಿಕ್ಕನ್ನು ಹಿಡಿದು ಹೊರಟು, ಅನೇಕ ಬೆಟ್ಟ ನದಿ ಊರುಗಳನ್ನು ಕಳೆದು ದಟ್ಟವಾದ ಒಂದು ಅರಣ್ಯಕ್ಕೆ ಬಂದೆನು. ಅಲ್ಲಿ ಹರಿಯುತ್ತಿದ್ದ ನದಿಯಲ್ಲಿ ಸ್ನಾನಮಾಡಿ, ನೀರನ್ನು ಕುಡಿದು, ಅಲ್ಲಿಯೇ ಇದ್ದ ಒಂದು ಅರಳಿಯ ಮರದ ಕೆಳಗೆ ಪುಷಿಗಳು ಬೋಧಿಸಿದ್ದ ಮಂತ್ರವನ್ನು ಜಪಿಸುತ್ತ ಕುಳಿತೆನು. ಕೆಲವು ಕಾಲದಮೇಲೆ ನನ್ನ ಹೃದಯದಲ್ಲಿ ಶ್ರೀಹರಿ ಗೋಚರಿಸಿದನು. ನನ್ನ ಆನಂದಕ್ಕೆ ಪಾರವಿಲ್ಲದಂತಾಯಿತು. ಆದರೆ ಕ್ಷಣ ಕಾಲವಾಗುತ್ತಲೆ ಆತನು ಕಣ್ಮರೆಯಾದನು. ನನಗೆ ಬಹು ಗಾಬರಿಯಾಯಿತು. ದಿಗ್ಗನೆ ಮೇಲಕ್ಕೆದ್ದು ಸುತ್ತಲೂ ನೋಡಿದೆ. ಮತ್ತೆ ಮತ್ತೆ ಧ್ಯಾನ ಮಾಡಿದರೂ ಆತನ ಮೂರ್ತಿ ಗೋಚರಿಸಲಿಲ್ಲ. ನಾನು ಅಶಾಂತನಾಗಿ ಚಡಪಡಿಸುತ್ತಿರಲು, ಆಕಾಶವಾಣಿಯೊಂದು ಕೇಳಿಬಂತು–‘ಮಗು, ನಿನ್ನ ಭಕ್ತಿ ಅಚಲವಾದುದು, ನೀನಿನ್ನು ಈ ಲೋಕವನ್ನು ಬಿಟ್ಟು, ನನ್ನ ಸಾಮೀಪ್ಯ ಮುಕ್ತಿ ಯನ್ನು ಪಡೆಯುವವನಾಗು. ಸೃಷ್ಟಿ ಸ್ಥಿತಿ ಲಯ ಮೂರರಲ್ಲಿಯೂ ನಿನ್ನ ಸ್ಮೃತಿ ಸ್ಥಿರ ವಾಗಲಿ.’ ನಾನು ಆ ಧ್ವನಿ ಬಂದ ದಿಕ್ಕಿಗೆ ನಮಸ್ಕರಿಸಿ, ಭಗವಂತನ ನಾಮಗಳನ್ನು ಹಾಡುತ್ತ, ಸಂಚರಿಸುತ್ತಿದ್ದು, ದೇಹಾವಸಾನದ ಕಾಲವನ್ನು ಕಾಯುತ್ತಿದ್ದೆ. ಒಂದು ದಿನ ನನ್ನ ಭೌತಿಕ ದೇಹ ಬಿದ್ದು ಹೋಯಿತು. ನನ್ನ ಜೀವ ಬ್ರಹ್ಮನಲ್ಲಿ ಐಕ್ಯವಾಯಿತು. ನಾಲ್ಕು ಸಾವಿರ ಯುಗಗಳಾದ ಮೇಲೆ ಬ್ರಹ್ಮದೇವನ ಪ್ರಾಣವಾಯುಗಳಿಂದ ನಾನೂ ಮರೀಚಿಯೇ ಮೊದಲಾದ ನವಬ್ರಹ್ಮರೂ ಜನಿಸಿದೆವು. ಅಂದಿನಿಂದ ನಾನು ಬ್ರಹ್ಮಚಾರಿಯಾಗಿ ಹರಿ ಚರಿತ್ರೆಯನ್ನು ಗಾನಮಾಡುತ್ತ ಮೂರು ಲೋಕಗಳಲ್ಲಿಯೂ ಸಂಚರಿಸುತ್ತಿರುವೆನು. ನಾನು ನೆನೆದೊಡನೆಯೇ ಆ ಶ್ರೀಹರಿ ನನ್ನ ಹೃದಯದಲ್ಲಿ ಗೋಚರನಾಗುವನು. ಅಯ್ಯಾ ವ್ಯಾಸ ಮುನಿ, ನಾನು ಮೊದಲು ಹೇಳಿದಂತೆ ನೀನು ಶ್ರೀಹರಿಯ ಲೀಲೆಗಳನ್ನು ವರ್ಣಿಸಿ, ಲೋಕದ ಜನರನ್ನು ಉದ್ಧರಿಸು. ನಾನಿನ್ನು ಹೋಗಿಬರುವೆನು’ ಎಂದು ಹೇಳಿ, ವೀಣೆಯಲ್ಲಿ ಭಗವಂತನ ನಾಮವನ್ನು ನುಡಿಸುತ್ತ ಗಾಳಿಯಲ್ಲಿ ತೇಲಿಹೋದನು.</p>
  <p>ನಾರದನು ಅತ್ತಹೋಗುತ್ತಲೇ, ಇತ್ತ ವ್ಯಾಸಮಹರ್ಷಿಯು ಸರಸ್ವತೀ ನದಿಯಲ್ಲಿ ಮಿಂದು, ಸ್ನಾನಸಂಧ್ಯೆಗಳನ್ನು ನೆರವೇರಿಸಿ, ಭಕ್ತಿಯಿಂದ ಭಗವಂತನನ್ನು ಧ್ಯಾನ ಮಾಡುತ್ತಾ ಕುಳಿತನು. ಆತನ ಹೃದಯ ಕಮಲದಲ್ಲಿ ವಿಷ್ಣುವು ಪ್ರತ್ಯಕ್ಷನಾದನು. ಆತನ ಜೊತೆಯಲ್ಲಿ ಮಾಯೆಯೂ ಭಕ್ತಿ ಯೋಗವೂ ಪ್ರತ್ಯಕ್ಷವಾದುವು. ಹೀಗೆ ಹೃದಯದಲ್ಲಿ ಅವತರಿಸಿದ ಭಕ್ತಿಯೋಗವನ್ನು ಕಣ್ಣಾರೆ ಕಂಡು ಸಂತುಷ್ಟಗೊಂಡ ವ್ಯಾಸಮಹರ್ಷಿಯು ಭವಬಂಧವನ್ನು ನೀಗುವ ‘ಭಾಗವತ’ವೆಂಬ ಭಕ್ತಿಶಾಸ್ತ್ರವನ್ನು ರಚಿಸಿ, ಅದನ್ನು ವೈರಾಗ್ಯಮೂರ್ತಿಯಾದ ತನ್ನ ಮಗ ಶುಕನಿಗೆ ಬೋಧಿಸಿದನು. ಭಗವದ್ಭಕ್ತರಲ್ಲಿ ಅಪಾರ ಪ್ರೀತಿಯುಳ್ಳ ಶುಕಮುನಿಯು ತಾನು ಪರಮಜ್ಞಾನಿಯಾದರೂ ಭಗವಂತನ ಗುಣ ಗಳಲ್ಲಿಯೇ ನೆಟ್ಟಮನಸ್ಸುಳ್ಳವನಾಗಿ ಇದನ್ನು ಆದ್ಯಂತವಾಗಿ ಕಲಿತನು ಎಂಬುದಾಗಿ ಸೂತಮಹರ್ಷಿಯು ಭಾಗವತದ ಅವತರಣವನ್ನು ವಿವರಿಸಿ ಹೇಳಿದನು.</p>
  <div>2. ಪರೀಕ್ಷಿದ್ರಾಜ </div>
  <p>ಸೂತಮಹರ್ಷಿ ಶೌನಕಾದಿಗಳನ್ನು ಕುರಿತು ‘ಅಯ್ಯಾ, ಪರೀಕ್ಷಿದ್ರಾಜನು ಪ್ರಾಯೋಪ ವೇಶವನ್ನು ಏಕೆ ಕೈಗೊಂಡನೆಂದು ಕೇಳಿದಿರಲ್ಲವೇ? ಆತನ ಕಥೆಯನ್ನು ಆದ್ಯಂತವಾಗಿ ಹೇಳುತ್ತೇನೆ, ಕೇಳಿರಿ. ಭಾರತಯುದ್ಧದ ಕಡೆಯ ದಿನ ಭೀಮಸೇನನು ದುರ್ಯೋಧನನ ತೊಡೆಗಳನ್ನು ತನ್ನ ಗದಾ ದಂಡದಿಂದ ಮುರಿದು, ಅವನನ್ನು ಕೆಳಕ್ಕೆ ಕೆಡವಿದನು. ಧೂಳಿ ನಲ್ಲಿ ಹೊರಳಿ ನರಳುತ್ತಿದ್ದ ಆ ಕೌರವನನ್ನು ಕಂಡು ಅಶ್ವತ್ಥಾಮನ ಕ್ರೋಧ ಹೊತ್ತಿತು. ಅವನು ತನ್ನ ಸ್ವಾಮಿಗೆ ಸಂತೋಷವುಂಟುಮಾಡಬೇಕೆಂದು ಬಗೆದು, ಪಾಂಡವರ ಪಾಳೆಯಕ್ಕೆ ನುಗ್ಗಿ, ದ್ರೌಪದಿಯ ಮಕ್ಕಳಾದ ಉಪಪಾಂಡವರನ್ನು ಕೊಂದು, ಅವರ ತಲೆ ಗಳನ್ನು ಕೌರವನಿಗೆ ತೋರಿದನು. ಆದರೆ ಕೌರವನು ಅಶ್ವತ್ಥಾಮನ ಕಾರ್ಯವನ್ನು ಮೆಚ್ಚದೆ ಅವನನ್ನು ನಿಂದಿಸಿದನು. ಅಷ್ಟರಲ್ಲಿ ದ್ರೌಪದಿ ತನ್ನ ಐವರು ಮಕ್ಕಳೂ ಹತರಾದುದನ್ನು ಕಂಡು ಅಸಹ್ಯ ವೇದನೆಯಿಂದ ಗಳಗಳ ಅತ್ತಳು. ಇದನ್ನು ಕೇಳಿದ ಅರ್ಜುನನು, ಆಕೆಯ ಬಳಿಗೆ ಓಡಿಬಂದು, ನಡೆದ ಸಂಗತಿಗಳನ್ನು ಅರಿತವನಾಗಿ, ಕಣ್ಣುಗಳಿಂದ ಕಿಡಿಗಳನ್ನು ಸುರಿಸುತ್ತಾ ‘ಈ ನೀಚಕಾರ್ಯವನ್ನು ಮಾಡಿದ ಬ್ರಾಹ್ಮಣಾಧಮನನ್ನು ವಧಿಸುವೆನು’ ಎಂದು ಪ್ರತಿಜ್ಞೆ ಮಾಡಿ, ಅಶ್ವತ್ಥಾಮನನ್ನು ಹುಡುಕ ಹೊರಟನು. ಅವನನ್ನು ದೂರದಿಂದ ಕಂಡ ಅಶ್ವತ್ಥಾಮನು ಜೀವ ಭಯದಿಂದ ಪಲಾಯನ ಮಾಡಿದನು. ಆದರೆ ಸಾಕ್ಷಾತ್ ಶ್ರೀಕೃಷ್ಣನೇ ನಡೆಸುತ್ತಿದ್ದ ರಥದ ವೇಗಕ್ಕೆ ಅಶ್ವತ್ಥಾಮ ಎಲ್ಲಿಯ ಸಾಟಿ? ತನಗಿನ್ನು ಉಳಿಗಾಲವಿಲ್ಲವೆಂದುಕೊಂಡ ಅಶ್ವತ್ಥಾಮನು, ತನಗೆ ಅದರ ಉಪಸಂಹಾರ ಗೊತ್ತಿಲ್ಲ ದಿದ್ದರೂ ಬ್ರಹ್ಮಾಸ್ತ್ರವನ್ನು ಪ್ರಯೋಗಿಸಿದನು. ಆ ಅಸ್ತ್ರಕ್ಕೆ ಇದಿರೇ ಇಲ್ಲವಲ್ಲ! ಮುಂದೋರದ ಅರ್ಜುನನು ಶ್ರೀಕೃಷ್ಣನ ಕಡೆ ನೋಡಿದನು. ಆತ ‘ಅಯ್ಯಾ, ಇದಕ್ಕೆ ಇನ್ನಾವ ಪ್ರತೀಕಾರವೂ ಇಲ್ಲ. ನೀನೂ ಬ್ರಹ್ಮಾಸ್ತ್ರವನ್ನೇ ಬಿಟ್ಟು ಇದನ್ನು ತಡೆಯಬೇಕು’ ಎಂದನು. ಅರ್ಜುನನೂ ಬ್ರಹ್ಮಾಸ್ತ್ರವನ್ನು ಬಿಟ್ಟನು. ಇವೆರಡರ ಹೋರಾಟದಲ್ಲಿ ಜಗತ್ತೇ ಪ್ರಳಯವಾಗುವಂತಾಯ್ತು. ಆಗ ಶ್ರೀಕೃಷ್ಣನ ಸಲಹೆಯಂತೆ ಅರ್ಜುನನು ಎರಡು ಅಸ್ತ್ರ ಗಳನ್ನೂ ಉಪಸಂಹಾರ ಮಾಡಿದನು. ಅನಂತರ ಆತನು ಅಶ್ವತ್ಥಾಮನ ಕಡೆ ನುಗ್ಗಿ ಹೋಗಿ, ಯಜ್ಞಪಶುವನ್ನು ಕಟ್ಟುವಂತೆ ಹಗ್ಗದಿಂದ ಅವನನ್ನು ಕಟ್ಟಿ ದ್ರೌಪದಿಯ ಬಳಿಗೆ ಎಳೆದುಕೊಂಡುಹೋದನು. ಅಳುಮುಖದಿಂದ ತನ್ನೆದುರಿಗೆ ನಿಂತಿದ್ದ ಆ ಬ್ರಾಹ್ಮಣನನ್ನು ಕಂಡು ದ್ರೌಪದಿಯ ಕರುಳು ಕರಗಿತು. ಆಕೆ ಅರ್ಜುನನೊಡನೆ–‘ಸ್ವಾಮಿ, ಇವನು ಬ್ರಾಹ್ಮಣ, ಗುರುಪುತ್ರ; ಹೋಗಲಿ ಬಿಟ್ಟುಬಿಡು. ಪಾಪ, ಇವನ ತಾಯಿ ಮಗನ ಮೇಲಿನ ಮೋಹದಿಂದ ಸಹಗಮನಮಾಡದೆ ಬದುಕಿದ್ದಾಳೆ. ನಾನು ಮಕ್ಕಳನ್ನು ಕಳೆದುಕೊಂಡು ಅಳುತ್ತಿರುವಂತೆ ಮಹಾ ಪತಿವ್ರತೆಯಾದ ಇವನ ತಾಯಿಯೂ ಅಳುವುದು ಬೇಡ’ ಎಂದಳು. ಧರ್ಮರಾಯನೂ ನಕುಲ ಸಹದೇವರೂ ಈ ಮಾತನ್ನು ಅನುಮೋದಿಸಿದರು. ಭೀಮನು ಮಾತ್ರ ಗದೆಯನ್ನು ತಿರುಗಿಸುತ್ತಾ ‘ಛೆ, ಛೆ, ಮಲಗಿ ನಿದ್ರಿಸುತ್ತಿದ್ದ ಎಳೆಯ ಮಕ್ಕಳನ್ನು ಅಕಾರಣವಾಗಿ ಕೊಂದ ಈ ಭ್ರಷ್ಟನನ್ನು ಬಲಿಹಾಕಲೇಬೇಕು’ ಎಂದು ಅಬ್ಬರಿಸಿ ದನು. ಶ್ರೀಕೃಷ್ಣನು ನಸುನಗುತ್ತಾ ‘ಅರ್ಜುನ, ನಿನ್ನ ಪ್ರತಿಜ್ಞೆಯೂ ನೆರವೇರಬೇಕು; ದ್ರೌಪದಿಯೇ ಮೊದಲಾದವರ ಮಾತೂ ನಡೆಯ ಬೇಕು–ಹಾಗೆ ಮಾಡು’ ಎಂದನು. ಅರ್ಜುನನಿಗೆ ಶ್ರೀಕೃಷ್ಣನ ಅಭಿಪ್ರಾಯ ಅರ್ಥವಾಯಿತು. ಅವನು ಕತ್ತಿಯನ್ನು ಹಿರಿದು, ಅಶ್ವತ್ಥಾಮನ ತಲೆ ಕೂದಲನ್ನು ಕತ್ತರಿಸಿ, ಅವನ ತಲೆಯಲ್ಲಿದ್ದ ಮಣಿಯನ್ನು ಹೊರತೆಗೆ ದನು. ಆ ರಕ್ಷಾಮಣಿ ಹೋದ ಮೇಲೆ ಆ ಬ್ರಾಹ್ಮಣ ಇದ್ದೂ ಸತ್ತಂತಾಯಿತು. ಅನಂತರ ಅರ್ಜುನನು ಅವನ ಕಟ್ಟುಗಳನ್ನು ಬಿಚ್ಚಿ, ಅವನನ್ನು ಶಿಬಿರದಿಂದ ಹೊರಗೆ ಹಾಕಿದನು.</p>
  <p>ಅಪಮಾನದಿಂದ ನೊಂದು, ಹೆಡೆತುಳಿದ ಹಾವಿನಂತೆ ಬುಸುಗುಟ್ಟುತ್ತಾ ಹೊರಟ ಅಶ್ವ ತ್ಥಾಮನು ಭೂಮಿಯಲ್ಲಿ ಪಾಂಡವರ ಸಂತತಿಯೇ ಇಲ್ಲದಂತೆ ಮಾಡಬೇಕೆಂದು ಬಗೆದು, ಭಯಂಕರವಾದ ನಿಷ್ಪಾಂಡವಾಸ್ತ್ರವನ್ನು ಪ್ರಯೋಗಿಸಿದನು. ಅದು ಅಭಿಮನ್ಯುವಿನ ಹೆಂಡತಿಯಾದ ಉತ್ತರೆಯ ಗರ್ಭವನ್ನು ಭೇದಿಸಹೊರಟಿತು. ಇದನ್ನು ದೂರದಿಂದಲೆ ಕಂಡ ಉತ್ತರೆ ಶ್ರೀಕೃಷ್ಣನ ಬಳಿಗೆ ಓಡಿಬಂದು ‘ಸ್ವಾಮಿ, ಶ್ರೀಕೃಷ್ಣ ಪರಮಾತ್ಮ, ಅಲ್ಲಿ ನೋಡು, ಕಾದ ಕಬ್ಬಿಣದ ಅಲಗುಗಳಿಂದ ಕೂಡಿದ ಬಾಣವೊಂದು ನನ್ನನ್ನು ಅಟ್ಟಿ ಬರು ತ್ತಿದೆ. ಅದು ನನ್ನನ್ನು ಕೊಂದರೂ ಚಿಂತೆಯಿಲ್ಲ; ನನ್ನ ಗರ್ಭವನ್ನು ಮಾತ್ರ ಕಾಪಾಡು’ ಎಂದು ಕಣ್ಣೀರುಗರೆದಳು. ಆಗ ಕರುಣಾಮಯನಾದ ಶ್ರೀಕೃಷ್ಣನು, ಮತ್ತಾವ ಅಸ್ತ್ರವೂ ಅದನ್ನು ತಡೆಯಲಾರದಾದುದರಿಂದ ತನ್ನ ಚಕ್ರವನ್ನೇ ಪ್ರಯೋಗಿಸಿ ಅದನ್ನು ಕತ್ತರಿಸಿ ಹಾಕಿದನು.</p>
  <p>ಹೀಗೆ ಪಾಂಡವರಿಗೆ ಬಂದಿದ್ದ ಅಪಾಯಗಳನ್ನು ಹೋಗಲಾಡಿಸಿ, ತಾನಿನ್ನು ದ್ವಾರಕೆಗೆ ತೆರಳಬೇಕೆಂದು ಶ್ರೀಕೃಷ್ಣನು ನಿಶ್ಚಯಿಸಿದನು. ಆದರೆ ಕುಂತಿದೇವಿಯೂ ಧರ್ಮರಾಯನೂ ಅದಕ್ಕೆ ಒಪ್ಪಲಿಲ್ಲ. ಇನ್ನು ಕೆಲವು ದಿನಗಳು ಹಸ್ತಿನಾವತಿಯಲ್ಲಿ ನಿಲ್ಲಬೇಕೆಂದು ಬಲವಂತ ಮಾಡಿ ಬೇಡಿಕೊಂಡರು. ಶ್ರೀಕೃಷ್ಣನು ಒಪ್ಪಿಕೊಂಡನು. ಆಗ ಉತ್ತರಾಯಣ ಪ್ರಾಪ್ತ ವಾದುದರಿಂದ ಅದು ಭೀಷ್ಮನು ದೇಹತ್ಯಾಗಮಾಡುವ ಕಾಲ. ಶ್ರೀಕೃಷ್ಣನು ಪಾಂಡವ ರೊಡನೆ ಯುದ್ಧರಂಗಕ್ಕೆ ಹೋಗಿ, ಶರಶಯ್ಯೆಯಲ್ಲಿ ಮಲಗಿದ್ದ ಭೀಷ್ಮನನ್ನು ಕಂಡನು. ಆ ವೃದ್ಧಪಿತಾಮಹನಿಗೆ ಕೊನೆಗಾಲದಲ್ಲಿ ಶ್ರೀಕೃಷ್ಣನ ದರ್ಶನವಾದುದರಿಂದ ಅತ್ಯಂತ ಸಂತೋಷವಾಯಿತು. ಆತನನ್ನು ಭಕ್ತಿಯಿಂದ ಸ್ತೋತ್ರ ಮಾಡುತ್ತಾ, ತನ್ನ ಮನಸ್ಸನ್ನು ಆತನಲ್ಲಿಯೇ ನೆಲೆಯಾಗಿ ನಿಲ್ಲಿಸಿ, ತನ್ನ ಪ್ರಾಣವಾಯುಗಳನ್ನು ದೇಹದಲ್ಲಿಯೇ ಅಡಗಿಸಿ ಕೊಂಡು, ಮುಕ್ತಿಯನ್ನು ಪಡೆದನು.</p>
  <p>ಭೀಷ್ಮನು ಮುಕ್ತಿಪದವಿಗೆ ಏರಿದಮೇಲೆ, ಶ್ರೀಕೃಷ್ಣನು ತಾನಿನ್ನು ದ್ವಾರಕೆಗೆ ಹೊರಡುವೆ ನೆಂದು ನಿಶ್ಚಯಿಸಿದನು. ಪಾಂಡವರು ಆತನನ್ನು ಅಗಲಿರಲಾರದೆ ದುಗುಡಗೊಂಡರೂ ಅನಿವಾರ್ಯವಾಗಿ ಆತನನ್ನು ಬೀಳ್ಕೊಟ್ಟರು. ಅವರು ಕೊಟ್ಟ ಕಾಣಿಕೆಗಳನ್ನೂ ವಂದನೆ ಗಳನ್ನೂ ನಗೆಮೊಗದಿಂದ ಸ್ವೀಕರಿಸಿ, ಹೇಳಿಕಳುಹಿಸಿದೊಡನೆಯೇ ಮತ್ತೆ ಬರುವುದಾಗಿ ಭರವಸೆಯಿತ್ತು ಶ್ರೀಕೃಷ್ಣನು ಪ್ರಯಾಣ ಬೆಳೆಸಿದನು. ಪಾಂಡವರು ಧರ್ಮದಿಂದ ರಾಜ್ಯ ಪರಿಪಾಲನೆ ಮಾಡುತ್ತಾ, ಭಗವದ್ಧ್ಯಾನತತ್ಪರರಾಗಿರಲು, ಉತ್ತರೆಗೆ ನವಮಾಸ ತುಂಬಿ ಒಳ್ಳೆಯ ಶುಭದಿನ ಶುಭಲಗ್ನದಲ್ಲಿ ಗಂಡು ಮಗುವನ್ನು ಹೆತ್ತಳು. ತನ್ನ ವಂಶವೃಕ್ಷದಲ್ಲಿ ಮೂಡಿದ ಈ ಹೊಸ ಕುಡಿಯನ್ನು ಕಂಡು ಧರ್ಮರಾಯನ ಸಂತೋಷಕ್ಕೆ ಕೊನೆ ಮೊದಲಿಲ್ಲವಾಯಿತು. ಆತನು ಅತ್ಯಂತ ಸಂಭ್ರಮದಿಂದ ಜಾತಕರ್ಮ ಮಹೋತ್ಸವ ವನ್ನು ನೆರವೇರಿಸಿ, ಯಥೇಚ್ಛವಾಗಿ ದಾನಧರ್ಮಾದಿಗಳನ್ನು ನಡೆಸಿದನು. ಪುರೋಹಿತರು ಆ ಮಗುವಿನ ಜಾತಕವನ್ನು ಬರೆದು, ಧರ್ಮರಾಯನೊಡನೆ–‘ಮಹಾರಾಜ, ಈ ನಿನ್ನ ಮೊಮ್ಮಗನು ಸಾಮಾನ್ಯನಲ್ಲ. ಇಕ್ಷ್ವಾಕುವಿನಂತೆ ಪ್ರಜಾರಂಜಕನು, ಶ್ರೀರಾಮನಂತೆ ಗೋಬ್ರಾಹ್ಮಣ ಸಂರಕ್ಷಕನು, ಶಿಬಿ ಚಕ್ರವರ್ತಿಯಂತೆ ಬಂಧುಜನಪ್ರಿಯನು, ನಿನ್ನ ತಮ್ಮ ನಾದ ಅರ್ಜುನನಂತೆ ಬಿಲ್ ವಿದ್ಯಾ ಚತುರನು, ಅಗ್ನಿಯಂತೆ ಭಯಂಕರನು, ಸಮುದ್ರ ದಂತೆ ಗಂಭೀರನು, ಭೂಮಿಯಂತೆ ತಾಳ್ಮೆಯುಳ್ಳವನು, ಪರಮೇಶ್ವರನಂತೆ ವರ ಪ್ರದಾತನು, ವಿಷ್ಣುವಿನಂತೆ ಎಲ್ಲರಿಗೂ ಆಶ್ರಯನು, ಪ್ರಹ್ಲಾದನಂತೆ ಭಗವದ್ಭಕ್ತನಾದ ಈತನು ಗುರುಜನರ ಸೇವೆಯನ್ನು ಮಾಡಿ ಅತ್ಯಂತ ಕೀರ್ತಿಶಾಲಿಯಾಗುವನು. ಈತನಿಂದ ನಿಮ್ಮ ವಂಶ ಬೆಳೆದು ಸ್ಥಿರವಾಗುವುದು’ ಎಂದು ಭವಿಷ್ಯವನ್ನು ಹೇಳಿದರು. ಈ ಮಗು ಗರ್ಭದಲ್ಲಿರುವಾಗ ಅಶ್ವತ್ಥಾಮನ ಬಾಣವನ್ನು ಕಂಡು ನಡುಗುತ್ತಿರಲು, ಶ್ರೀ ಮಹಾ ವಿಷ್ಣುವು ಅಂಗುಷ್ಠ ಮಾತ್ರ ರೂಪದಿಂದ ಕಾಣಿಸಿಕೊಂಡು ಇವನಿಗೆ ಅಭಯವನ್ನು ನೀಡಿದನು. ಆಗ ಕಂಡ ದಿವ್ಯಪುರುಷನು ಎಲ್ಲಿರುವನೆಂದು ಎಲ್ಲರಲ್ಲಿಯೂ ಪರೀಕ್ಷಿಸು ತ್ತಿದ್ದುದರಿಂದ ಈ ಮಗುವಿಗೆ ಪರೀಕ್ಷಿದ್ರಾಜನೆಂದೇ ಹೆಸರಾಯಿತು. ಮಗುವು ಶುಕ್ಲಪಕ್ಷದ ಚಂದ್ರನಂತೆ ದಿನದಿನಕ್ಕೂ ಬೆಳೆಯುತ್ತಾ ಎಲ್ಲರ ಕಣ್ಮಣಿಯಾಯಿತು.</p>
  <p>ಪರೀಕ್ಷಿತಕುಮಾರನು ಬೆಳೆದು ಬಾಲಕನಾದನು. ಆತನ ವಿದ್ಯಾಭ್ಯಾಸ ಸಾಂಗವಾಗಿ ನೆರವೇರುತ್ತಿತ್ತು. ಆಗ ಧರ್ಮರಾಯನು ಭಾರತ ಯುದ್ಧದಲ್ಲಿ ನಡೆದ ಬಂಧುಹತ್ಯಾ ದೋಷವನ್ನು ಹೋಗಲಾಡಿಸಿಕೊಳ್ಳುವುದಕ್ಕಾಗಿ ಶ್ರೀಕೃಷ್ಣನ ಸಹಾಯದಿಂದ ಮೂರು ಅಶ್ವಮೇಧ ಯಾಗಗಳನ್ನು ವಿಜೃಂಭಣೆಯಿಂದ ನಡೆಸಿ, ಭಗವಂತನನ್ನು ತೃಪ್ತಿಪಡಿಸಿದನು. ಇದಾದ ಮೇಲೆ ಶ್ರೀಕೃಷ್ಣನು ಅರ್ಜುನನ್ನೂ ತನ್ನ ಜೊತೆಯಲ್ಲಿ ಕರೆದುಕೊಂಡು ದ್ವಾರಕೆಗೆ ಹಿಂದಿರುಗಿದನು. ಆತನು ಹಿಂದಿರುಗಿದ ಕೆಲವು ದಿನಗಳ ಮೇಲೆ ವಿದುರನು ತೀರ್ಥಯಾತ್ರೆಯಿಂದ ಹಿಂದಿರುಗಿದನು. ಭಾರತಯುದ್ಧ ನಡೆಯುವುದಕ್ಕೂ ಪೂರ್ವ ದಲ್ಲಿಯೇ ಆತನು ಪಾಂಡವರಿಗೆ ಅರ್ಧರಾಜ್ಯ ಕೊಡಿಸಬೇಕೆಂಬ ಪ್ರಯತ್ನದಲ್ಲಿ ದುರ್ಯೋಧನನಿಂದ ಅಪಮಾನಿತನಾಗಿ, ತೀರ್ಥಯಾತ್ರೆ ಹೋಗಿದ್ದವನು; ಆ ಕಾಲದಲ್ಲಿ ಆತನು ಮೈತ್ರೇಯ ಪುಷಿಗಳಿಂದ ಉಪದೇಶವನ್ನು ಪಡೆದು ಆತ್ಮಜ್ಞಾನಿಯಾಗಿದ್ದ. ಬಹು ಕಾಲದ ಮೇಲೆ ಹಿಂದಿರುಗಿದ ಈ ಚಿಕ್ಕಪ್ಪನನ್ನು ಕಂಡು ಪಾಂಡವರಿಗೆ ಬಹು ಸಂತೋಷ ವಾಯಿತು. ಧರ್ಮರಾಯನು ಆತನನ್ನು ಉಚಿತ ರೀತಿಯಲ್ಲಿ ಪೂಜಿಸಿ ಗೌರವಿಸಿದನು. ಪಾಂಡವರ ಶ್ರೇಯಸ್ಸನ್ನು ಕಂಡು ವಿದುರನಿಗೆ ಸಂತೋಷವಾಯಿತಾದರೂ, ಮಕ್ಕಳು ಮರಿ ಗಳನ್ನೆಲ್ಲಾ ಕಳೆದುಕೊಂಡು ಕುರುಡ ಕಬೋಜಿಯಾಗಿರುವ ಧೃತರಾಷ್ಟ್ರನನ್ನು ಕಂಡು ‘ಅಯ್ಯೋ’ ಎನಿಸಿತು. ಆ ಮುಪ್ಪಿನ ಮುದುಕನನ್ನು ಕುರಿತು ಆತನು ‘ಮಹಾರಾಜ, ನಿನಗೆ ಮುಪ್ಪು ಬಂದಿತು; ಸಾಯುವ ಕಾಲ ಹತ್ತಿರ ಸಾರಿದೆ. ನೀನು ಮೊದಲೇ ಕುರುಡ, ಈಗ ಕಿವಿ ಕೇಳುವುದಿಲ್ಲ, ಅರಿವು ಮರುಳಾಗಿದೆ, ಹಲ್ಲು ಉದುರಿವೆ, ಆಹಾರ ಜೀರ್ಣಿಸುವುದಿಲ್ಲ, ರೋಗಗಳು ಕಾಣಿಸಿಕೊಂಡಿವೆ. ಆದರೂ ಈ ಅರಮನೆಯಲ್ಲಿ ವಾಸಿಸುತ್ತಿರುವೆ. ನಿನ್ನ ಮಕ್ಕಳನ್ನೆಲ್ಲಾ ಕೊಂದ ಭೀಮನು ಅಸಡ್ಡೆಯಿಂದ ಹಾಕುವ ಕೂಳಿಗೆ ಬಾಲವಲ್ಲಾಡಿಸುತ್ತಾ ಬದುಕಿರುವೆ. ನಿನ್ನವರಿಂದ ಪಾಂಡವರಿಗಾದ ಅನ್ಯಾಯಗಳನ್ನು ಸ್ವಲ್ಪ ಜ್ಞಾಪಿಸಿಕೊ. ಅರಗಿನ ಮನೆಯಲ್ಲಿಟ್ಟು ಬೆಂಕಿ ಹಾಕಿದುದು, ವಿಷದ ಅನ್ನವನ್ನು ಇಕ್ಕಿದುದು, ದ್ರೌಪದಿಯ ಮಾನ ಭಂಗವನ್ನು ಮಾಡಲು ಯತ್ನಿಸಿದುದು, ಕಪಟದ ಜೂಜಿನಲ್ಲಿ ಎಲ್ಲವನ್ನೂ ಕವರಿಕೊಂಡು ಅವರನ್ನು ಕಾಡಿಗಟ್ಟಿದುದು–ಈ ಅನ್ಯಾಯಗಳು ಒಂದೆ, ಎರಡೆ ? ಇಂತಹ ಅನ್ಯಾಯಕ್ಕೆ ಒಳಗಾದವರ ಕೈಯಿಂದಲೇ ನೀನು ಹೊಟ್ಟೆಹೊರೆಯುತ್ತ ಬದುಕಿರಬಹುದೆ? ಅಣ್ಣ, ಇನ್ನು ಈ ದುಸ್ಥಿತಿಯನ್ನು ಕೊನೆಗಾಣಿಸು. ಬಾ ನನ್ನೊಡನೆ. ನಡಿ, ಅರಣ್ಯಕ್ಕೆ ಹೋಗೋಣ’ ಎಂದು ಹೇಳಿದನು.</p>
  <p>ವಿದುರನ ನುಡಿಗಳಿಂದ ಕುರುಡರಾಜನ ಒಳಗಣ್ಣು ತೆರೆಯಿತು. ಆತನು ಉದ್ಧಾರಕ್ಕೆ ಹೆದ್ದಾರಿಯಂತಿರುವ ಅರಣ್ಯಮಾರ್ಗವನ್ನು ಹಿಡಿದನು. ಮಹಾಪತಿವ್ರತೆಯಾದ ಗಾಂಧಾರಿ ದೇವಿಯೂ ಗಂಡನನ್ನು ಹಿಂಬಾಲಿಸಿದಳು. ಮರುದಿನ ಬೆಳಿಗ್ಗೆ ಧರ್ಮರಾಯನು ಎಂದಿ ನಂತೆ ಪ್ರಾತರಾಹ್ನಿಕಗಳನ್ನು ನೆರವೇರಿಸಿ, ಗುರುವಂದನೆಗೆಂದು ಧೃತರಾಷ್ಟ್ರನ ಅರಮನೆಗೆ ಹೋದನು. ಅದು ಬರಿದಾಗಿತ್ತು. ಅವರು ಎಲ್ಲಿಗೆ ಹೋದರೆಂಬುದೇ ತಿಳಿಯದೆ ಆತನು ಪೇಚಾಡುತ್ತಿರಲು, ದುಃಖಸಮುದ್ರದಲ್ಲಿ ಮುಳುಗಿದ್ದ ಆತನನ್ನು ತೇಲಿಸುವ ನಾವೆಯಂತೆ ನಾರದರು ಅಲ್ಲಿ ಕಾಣಿಸಿಕೊಂಡು ‘ಅಯ್ಯಾ, ಏಕೆ ದುಃಖಿಸುವೆ? ಜನರನ್ನು ಜೊತೆಗೂಡಿಸು ವವನೂ ಭಗವಂತ, ಅಗಲಿಸುವವನೂ ಭಗವಂತ. ಜಗತ್ತು ಸ್ಥಿರವೇ? ಸ್ಥಿರವಾದುದಕ್ಕೆ ನಾಶವೆಲ್ಲಿಯದು? ಇದು ಅಸ್ಥಿರವೆನ್ನುವುದಾದರೆ ಅದಕ್ಕಾಗಿ ಅಳುವುದು ಅವಿವೇಕ. ನಿನ್ನನ್ನು ಅಗಲಿ ಮುಪ್ಪಿನ ಮುದುಕರಾದ ಧೃತರಾಷ್ಟ್ರ ಗಾಂಧಾರಿಯರು ಹೇಗೆ ಬದುಕಬಲ್ಲ ರೆಂದು ಅಳುವೆಯಲ್ಲವೆ? ಅಜ್ಞಾನದಿಂದ ಬಂದಿರುವ ಈ ಮೋಹವನ್ನು ಬಿಡು. ನಿನ್ನ ದೇಹವೇ ನಿತ್ಯವಲ್ಲ, ಇನ್ನು ಉಳಿದವರಿಗಾಗಿ ಏಕೆ ಅಳುವೆ? ಪಂಚಭೂತಗಳಿಂದಾದ ಈ ದೇಹ ಕಾಲ, ಕರ್ಮ, ಗುಣಗಳಿಗೆ ಅಧೀನವಾದುದು. ವಿವೇಕಿಗಳಾದವರು ಅದರ ನಾಶಕ್ಕಾಗಿ ಅಳುವುದಿಲ್ಲ. ಎಲ್ಲರೂ ಮೃತ್ಯುವಿಗೆ ತುತ್ತಾಗುವವರೇ. ಸಾಕ್ಷಾತ್ ಭಗವಂತನೇ ಆಗಿರುವ ಶ್ರೀಕೃಷ್ಣನೂ ಇನ್ನು ಕೆಲವು ದಿನಗಳಲ್ಲಿಯೇ ದೇಹತ್ಯಾಗ ಮಾಡುವನು. ಆದ್ದರಿಂದ ಅಸ್ಥಿರ ವಾದ ದೇಹಕ್ಕಾಗಿ ಅಳುವುದು ಸಲ್ಲದು. ನಿಮ್ಮ ತಂದೆಯಾದ ಧೃತರಾಷ್ಟ್ರನು ಗಾಂಧಾರಿ ವಿದುರರೊಡನೆ ಹಿಮಾಲಯದ ತಪ್ಪಲಿನಲ್ಲಿರುವ ಪುಷ್ಯಾಶ್ರಮದಲ್ಲಿ ನೆಲಸಿ, ಸಕಲೇಂ ದ್ರಿಯ ವಿಷಯಗಳನ್ನು ಗೆದ್ದು ಆತ್ಮಾರಾಮನಾಗಿರುವನು. ಇಂದಿಗೆ ಐದನೆಯ ದಿನ ಆತನ ದೇಹವು ತ್ರೇತಾಗ್ನಿಗೆ ಆಹುತಿಯಾಗುವುದು. ಗಾಂಧಾರಿಯೂ ಅದೇ ಅಗ್ನಿಯನ್ನೇ ಪ್ರವೇಶಿಸಿ ದೇಹತ್ಯಾಗ ಮಾಡುವಳು. ವಿದುರನು ತೀರ್ಥಯಾತ್ರೆ ಹೋಗುವನು’ ಎಂದು ತಿಳಿಸಿದರು. ಮಹಾನುಭಾವರಾದ ಅವರ ಮಾತಿನಿಂದ ಧರ್ಮರಾಯನ ಚಿಂತೆ ದೂರ ವಾಯಿತು.</p>
  <p>ಸಂಸಾರದಲ್ಲಿ ಚಿಂತೆಗೆ ಕೊರತೆಯೆ? ಧೃತರಾಷ್ಟ್ರನ ವಿಷಯದಲ್ಲಿ ದೂರವಾದ ಧರ್ಮ ರಾಯನ ಚಿಂತೆ ತಮ್ಮನಾದ ಅರ್ಜುನನ ವಿಚಾರದಲ್ಲಿ ಉಲ್ಬಣಿಸಿತು. ಆತನು ಶ್ರೀಕೃಷ್ಣ ನೊಡನೆ ದ್ವಾರಕೆಗೆ ಹೋಗಿ ಏಳು ತಿಂಗಳಾದುವು. ಆದರೂ ಹಿಂದಿರುಗಲಿಲ್ಲ. ನಾರದರು ಬೇರೆ ಶ್ರೀಕೃಷ್ಣನ ಅಂತ್ಯಕಾಲ ಸನ್ನಿಹಿತವಾಗಿರುವುದಾಗಿ ಹೇಳಿ ಹೋಗಿದ್ದಾರೆ. ಧರ್ಮ ರಾಯನು ಈ ಚಿಂತೆಯಲ್ಲೆ ದಿನಗಳನ್ನು ನೂಕುತ್ತಿರಲು, ಅನೇಕ ಅಪಶಕುನಗಳೂ ಉತ್ಪಾತ ಗಳೂ ಆತನಿಗೆ ಕಾಣಿಸಿಕೊಂಡವು. ಆತನ ಎಡಗಣ್ಣು ಎಡಭುಜಗಳು ಮತ್ತೆ ಮತ್ತೆ ಹಾರಿದವು; ನಾಯಿಯು ವಿಕಾರಧ್ವನಿಯಿಂದ ಕೂಗುತ್ತಾ ಇದಿರಾಯಿತು; ಕಾಗೆ ಗೂಗೆಗಳು ಕರ್ಕಶವಾಗಿ ಕೂಗಿಕೊಂಡವು. ಆನೆ ಕುದುರೆ ಮೊದಲಾದ ವಾಹನಗಳು ಕಣ್ಣೀರುಗರೆದವು, ದಿಕ್ಕುಗಳೆಲ್ಲಾ ಹೊಗೆಯಿಂದ ತುಂಬಿದುವು, ಧೂಳಿನಿಂದ ತುಂಬಿದ ಬಿರುಗಾಳಿ ಬೀಸಿತು, ಮೋಡಗಳಿಂದ ನೆತ್ತರ ಮಳೆ ಸುರಿಯಿತು, ಸೂರ್ಯನು ಕಾಂತಿಹೀನನಾದನು, ಅಗ್ನಿ ಹೋತ್ರದ ಬೆಂಕಿ ಆರಿತು, ದೇವತಾವಿಗ್ರಹಗಳೆಲ್ಲವೂ ಗಳಗಳ ಅತ್ತವು. ಇದನ್ನು ಕಂಡು ಧರ್ಮರಾಯನಿಗೆ ‘ಹೆದರುವವರ ಮೇಲೆ ಕಪ್ಪೆ ಎಸೆ’ದಂತಾಯಿತು.</p>
  <p>ಧರ್ಮರಾಯನು ಅಧೀರನಾಗಿ, ಒಳಗೊಳಗೆ ನಡುಗುತ್ತ ಕುಳಿತಿರಲು, ಅರ್ಜುನನು ಅಳು ಮೋರೆಯಿಂದ ಹಿಂದಿರುಗಿದನು. ಅಣ್ಣನನ್ನು ಕಾಣುತ್ತಲೇ ಆತನು ಕಣ್ಣೀರುಗರೆ ಯುತ್ತಾ, ಅಣ್ಣನಿಗೆ ನಮಸ್ಕರಿಸಿ, ನಿಟ್ಟುಸಿರು ಬಿಡುತ್ತಾ ನೆಲದಮೇಲೆ ಕುಳಿತನು. ಅವನ ಅಳುಮೋರೆಯನ್ನು ಕಾಣುತ್ತಲೆ ಧರ್ಮರಾಯನ ಮನಸ್ಸು ತಳಮಳಗೊಂಡಿತು. ಆದರೂ ‘ಏನಪ್ಪ ದ್ವಾರಕೆಯಲ್ಲಿ ಎಲ್ಲರೂ ಕ್ಷೇಮವೆ?’ ಎಂದು ಆತನು ಯಾಂತ್ರಿಕವಾಗಿ ತಮ್ಮ ನನ್ನು ಕೇಳಿದನು. ಹಾಗೆ ಕೇಳಿದುದೇ ತಡ, ಅರ್ಜುನನ ದುಃಖದ ಕಟ್ಟೆ ಒಡೆದುಹೋಯಿತು; ಆತನು ಗಟ್ಟಿಯಾಗಿ ಅತ್ತನು. ಸ್ವಲ್ಪ ಹೊತ್ತಿನ ಮೇಲೆ ಆತನು ಹಾಗೆಯೆ ಸಮಾಧಾನಮಾಡಿ ಕೊಂಡು ಅಣ್ಣನೊಡನೆ ಗದ್ಗದ ಸ್ವರದಿಂದ ‘ಅಣ್ಣ, ಜಗತ್ತಿಗೆ ಸ್ವಾಮಿಯಾದರೂ ನಮಗೆ ಬಂಧುವಿನಂತಿದ್ದ ಶ್ರೀಕೃಷ್ಣ ಪರಮಾತ್ಮ ಇನ್ನಿಲ್ಲ. ಆತನ ಪ್ರಾಣಗಳೊಡನೆ ನನ್ನ ತೇಜಸ್ಸೂ ಬತ್ತಿಹೋಯಿತು. ಜೀವನದ ಉದ್ದಕ್ಕೂ ಆತನೇ ನಮ್ಮ ರಕ್ಷಕನಾಗಿದ್ದ. ಅಣ್ಣ, ದ್ರೌಪದಿಯ ಸ್ವಯಂವರ ಕಾಲದಲ್ಲಿ ನನ್ನ ಮೇಲೆ ಬಂದು ಬಿದ್ದ ರಾಜರುಗಳನ್ನೆಲ್ಲಾ ದಿಗ್ಬಲಿ ಹಾಕಿದುದು ಯಾರ ಕೃಪೆಯಿಂದ? ಅಗ್ನಿಗೆ ಖಾಂಡವವನವನ್ನು ಆಹುತಿಯಾಗಿ ಕೊಟ್ಟಾಗ, ನನ್ನನ್ನು ಇದಿರಿಸಿದ ದೇವೇಂದ್ರನನ್ನು ಗೆದ್ದುದು ಯಾರ ಬಲದಿಂದ? ರಾಜ ಸೂಯಯಾಗದಲ್ಲಿ ಜಗತ್ತಿನ ರಾಜರೆಲ್ಲರೂ ನಿನಗೆ ಮಣಿಯುವಂತೆ ಮಾಡಿದುದು ಯಾರ ಮಹಿಮೆಯಿಂದ? ಅಣ್ಣನಾದ ಭೀಮಸೇನನು ಜರಾಸಂಧನನ್ನು ಕೊಂದುದು ಯಾರ ಕರುಣೆಯಿಂದ? ದ್ರೌಪದಿಯು ಸೆಳೆಸೀರೆಗೆ ಸಿಕ್ಕಾಗ ಅವಳ ಮಾನವನ್ನು ಕಾಪಾಡಿದ ಮಹಾನುಭಾವನಾರು? ಕಿರಾತರೂಪಿನಿಂದ ಕಾಣಿಸಿಕೊಂಡ ಸಾಕ್ಷಾತ್ ಪರಮೇಶ್ವರನೊಡನೆ ನಾನು ಸಮಸಮವಾಗಿ ಯುದ್ಧಮಾಡಿ ಪಾಶುಪತಾಸ್ತ್ರವನ್ನು ಪಡೆದುದು ಯಾರ ದಯೆ ಯಿಂದ? ಇಂದ್ರನ ಅರ್ಧಾಸನವನ್ನು ಏರಿ ವೈಭವದಿಂದ ಮೆರೆಯುವಂತೆ ಮಾಡಿದ ಕೃಪಾಳು ಯಾರು? ಉತ್ತರಗೋಗ್ರಹಣದಲ್ಲಿ ನಾನೋರ್ವನೆ ಕುರುಸೇನೆಯನ್ನು ಗೆಲ್ಲುವ ಸಾಹಸವನ್ನು ನನಗೆ ಕೊಟ್ಟವರು ಯಾರು? ಕುರುಕ್ಷೇತ್ರದ ರಣರಂಗದಲ್ಲಿ ನನಗೆ ಸಾರಥಿ ಯಾಗಿ ಕುಳಿತು ನನ್ನಿಂದ ಎಲ್ಲರನ್ನೂ ಧ್ವಂಸಮಾಡಿಸಿದ ಆ ಮಹಾಪ್ರಭು ಯಾರು? ಆ ಶ್ರೀಕೃಷ್ಣ ಪರಮಾತ್ಮ ಇನ್ನು ಇಲ್ಲವಣ್ಣ. ಜಯದ್ರಥನನ್ನು ಸೂರ್ಯಾಸ್ತದೊಳಗಾಗಿ ಕೊಲ್ಲುವೆನೆಂಬ ನನ್ನ ಅಸಾಧ್ಯ ಪ್ರತಿಜ್ಞೆಯನ್ನು ಸಾಧ್ಯವಾಗುವಂತೆ ಮಾಡಿದ ಮಹಾ ಮಹಿಮ ನಮ್ಮನ್ನು ಅಗಲಿ ಹೋದ. ಅಣ್ಣ, ಸಾಕ್ಷಾತ್ ಲಕ್ಷ್ಮೀಪತಿಯಾದ ಆತನು ನನ್ನನ್ನು ಅತ್ಯಂತ ಪ್ರೀತಿಯಿಂದ ‘ಅಯ್ಯಾ ಪಾರ್ಥ, ಹೇ ಅರ್ಜುನ, ಎಲೋ ಗೆಳೆಯ’ ಇತ್ಯಾದಿ ಯಾಗಿ ಮಾತನಾಡಿಸುತ್ತಿದ್ದುದನ್ನು ನೆನೆಸಿಕೊಂಡರೆ ಸಂಕಟದಿಂದ ನನ್ನ ಹೊಟ್ಟೆ ಉರಿದು ಹೋಗುತ್ತದೆ. ತಿರುಗಾಟ, ಊಟ, ನಿದ್ರೆ, ಹಾಸ್ಯಗಳಲ್ಲಿ ಸದಾ ಜೊತೆಯಲ್ಲಿರುತ್ತಿದ್ದ ಆತನನ್ನು, ಮೂಢನಾದ ನಾನು ಗೆಳೆಯನೆಂದೇ ಭಾವಿಸಿ, ಅನೇಕ ವೇಳೆ ಹಾಸ್ಯ ಮಾಡು ತ್ತಿದ್ದೆ; ಕೆಲವು ವೇಳೆ ‘ಅಹಹ ನೀನು ಬಹು ಸತ್ಯವಂತ, ಮೋಸವೆಂಬುದು ನಿನ್ನ ಹತ್ತಿರಕ್ಕೇ ಬರದು’ ಎಂದು ಹಂಗಿಸುತ್ತಿದ್ದೆ. ತಂದೆ ಮಗನ ತಪ್ಪನ್ನು ಕ್ಷಮಿಸುವಂತೆ ಆತನು ಎಲ್ಲವನ್ನೂ ಕ್ಷಮಿಸುತ್ತಿದ್ದ. ಅಣ್ಣ, ದೇವರ ದೇವನಾಗಿ, ನಮ್ಮ ಬಂಧುವಾಗಿ, ಮಿತ್ರನಾಗಿ ಇದ್ದ ವಾಸುದೇವನು ನಮ್ಮ ಅಗಲಿ ಹೋದನು. ಅಣ್ಣ, ನಾನೇನು ಹೇಳಲಿ? ನನ್ನ ಬಿಲ್ದನಿಗೆ ಬಾಗದ ಶೂರನಿರಲಿಲ್ಲ, ಕೃಷ್ಣನಿರುವವರೆಗೆ. ಈಗ ಅದೇ ಬಿಲ್ಲು, ಅದೇ ಬಾಣ ಗಳು, ಅದೇ ರಥ, ಅದೇ ಕುದುರೆಗಳು ಇವೆ. ಆದರೇನು ಪ್ರಯೋಜನ? ಶ್ರೀಕೃಷ್ಣನ ರಾಣಿವಾಸದವರನ್ನು ಇಲ್ಲಿಗೆ ಕರೆತರಬೇಕೆಂದು ಹೊರಟ ನಾನು ದಾರಿಯಲ್ಲಿ ದನ ಕಾಯು ವವರಿಗೆ ಸೋತು ಓಡಿಬಂದೆ. ದ್ವಾರಕೆಯಲ್ಲಿದ್ದ ಶೂರರೆಲ್ಲರೂ ಪರಸ್ಪರ ಹೊಡೆದಾಡಿ ಮಡಿದರು. ದ್ವಾರಕೆ ಈಗ ಶ್ಮಶಾನವಾಗಿದೆ’ ಎಂದು ಹೇಳಿದನು.</p>
  <p>ಶ್ರೀಕೃಷ್ಣನ ನಾಮಾಮೃತವನ್ನು ಮತ್ತೆ ಮತ್ತೆ ಸವಿದುದರಿಂದ ಅರ್ಜುನನ ಕಳವಳ ಕಡಮೆಯಾಯಿತು. ಶ್ರೀಕೃಷ್ಣನು ಬೋಧಿಸಿದ್ದ ಗೀತೆಯು ಆತನ ಜ್ಞಾಪಕಕ್ಕೆ ಬಂತು; ಆತನು ವೈರಾಗ್ಯಪರನಾದನು. ಶ್ರೀಕೃಷ್ಣನು ಪರಂಧಾಮಕ್ಕೆ ತೆರಳಿದುದನ್ನೂ, ಯಾದವರು ನಷ್ಟ ರಾದುದನ್ನೂ ಕೇಳಿ ಧರ್ಮರಾಯನಿಗೂ ವೈರಾಗ್ಯ ಉದಿಸಿತು. ಶ್ರೀಕೃಷ್ಣನು ದಿವಂಗತನಾದ ದಿನವೇ ಕಲಿಯು ಭೂಲೋಕವನ್ನು ಹೊಕ್ಕಿರುವನೆಂಬುದು ಆತನಿಗೆ ಅರಿವಾಯಿತು. ಆದ್ದರಿಂದ ಆತನು ಹಸ್ತಿನಾವತಿಯಲ್ಲಿ ತನ್ನ ಮೊಮ್ಮಗನಾದ ಪರೀಕ್ಷಿತನಿಗೂ, ಮಧುರೆ ಯಲ್ಲಿ ಶ್ರೀಕೃಷ್ಣನ ಮೊಮ್ಮಗನಾದ ವಜ್ರನಿಗೂ ಪಟ್ಟವನ್ನು ಕಟ್ಟಿ, ತಾನು ಸರ್ವಸಂಗಪರಿ ತ್ಯಾಗ ಮಾಡಿದವನಾದನು. ನಾರುಮಡಿಯನ್ನುಟ್ಟು, ಮೌನವನ್ನು ತೊಟ್ಟು, ಆಹಾರವನ್ನು ಬಿಟ್ಟು, ಮನಸ್ಸಿನಲ್ಲಿ ಈಶ್ವರನನ್ನು ಅನುಸಂಧಾನ ಮಾಡುತ್ತಾ ಆತನು ಒಂಟಿಯಾಗಿ ಉತ್ತರದಿಕ್ಕಿಗೆ ಪ್ರಯಾಣಮಾಡಿದನು. ಆತನ ತಮ್ಮಂದಿರೂ ಆತನನ್ನು ಅನುಸರಿಸಿದರು. ದ್ರೌಪದಿಯೂ ಶ್ರೀಕೃಷ್ಣನ ಪಾದಧ್ಯಾನದಲ್ಲಿ ತತ್ಪರಳಾಗಿ ಅವರನ್ನು ಅನುಸರಿಸಿದಳು.</p>
  <p>ಅತ್ತ ಪಾಂಡವರು ಮಹಾಪ್ರಸ್ಥಾನಕ್ಕೆ ಪ್ರಯಾಣಮಾಡಿದ ಮೇಲೆ, ಇತ್ತ ಪರೀಕ್ಷಿ ದ್ರಾಜನು ಧರ್ಮದಿಂದ ರಾಜ್ಯಭಾರಮಾಡುತ್ತಾ, ತನ್ನ ಸೋದರಮಾವನಾದ ಉತ್ತರನ ಮಗಳು ಇರಾವತಿಯನ್ನು ಮದುವೆಯಾಗಿ, ಆಕೆಯಲ್ಲಿ ಜನಮೇಜಯನೇ ಮೊದಲಾದ ನಾಲ್ವರು ಪುತ್ರರನ್ನು ಪಡೆದನು. ಕೃಪಾಚಾರ್ಯನು ಆತನ ಪರೋಹಿತನಾಗಿದ್ದನು. ಈ ಪುರೋಹಿತನ ಸಹಾಯದಿಂದ ಪರೀಕ್ಷಿದ್ರಾಜನು ಮೂರು ಅಶ್ವಮೇಧಯಾಗಗಳನ್ನು ಮಾಡಿದನು. ಈ ಯಾಗಗಳಲ್ಲಿ ಇಂದ್ರನೇ ಮೊದಲಾದ ದೇವತೆಗಳು ಪ್ರತ್ಯಕ್ಷರಾಗಿ ಬಂದು ಹವಿಸ್ಸನ್ನು ಸ್ವೀಕರಿಸಿದರು. ಇಂತಹ ಮಹಿಮೆಯುಳ್ಳ ಪರೀಕ್ಷಿದ್ರಾಜನಿಗೆ ತನ್ನ ರಾಜ್ಯದಲ್ಲಿ ಕಲಿಯು ಪ್ರವೇಶಿಸಿರುವನೆಂಬ ಸುದ್ದಿ ಬಂದಿತು. ಇದರಿಂದ ಕೋಪಗೊಂಡ ರಾಜನು ಅವನನ್ನು ಹೋಡೆದೋಡಿಸಬೇಕೆಂದು ಚತುರಂಗಸೇನೆಯೊಡನೆ ದಿಗ್ವಿಜಯ ಹೊರಟನು. ಆತನ ಪ್ರಯಾಣ ಮಧ್ಯದಲ್ಲಿ ಒಂದು ಆಶ್ಚರ್ಯ ಕಾಣಿಸಿತು. ಗೋರೂಪನ್ನು ಧರಿಸಿದ ಭೂದೇವಿ ಅಳುತ್ತಾ ನಿಂತಿರಲು, ವೃಷಭರೂಪಿನ ಧರ್ಮ ಪುರುಷನು ಒಂಟಿ ಕಾಲಿ ನಲ್ಲಿ ಕುಂಟುತ್ತಾ ಆಕೆಯ ಬಳಿಗೆ ಬಂದು ‘ಭದ್ರೆ, ನಿನ್ನ ಕಣ್ಣೀರನ್ನು ಕಂಡು ನನ್ನ ಮನಸ್ಸು ಕರಗುತ್ತಿದೆ. ನಿನಗೆ ಬಂದಿರುವ ಸಂಕಟ ಎಂತಹುದು? ಇನ್ನು ಮುಂದೆ ಕಲಿಯ ಮಹಿಮೆ ಯಿಂದ ನಡೆಯಬಹುದಾದ ಅನ್ಯಾಯಗಳನ್ನು ನೆನೆದು ಸಂಕಟಪಡುತ್ತಿರುವೆಯಾ?’ ಎಂದು ಕೇಳಿದನು. ಆಗ ಭೂದೇವಿಯು ‘ಅಪ್ಪ, ನನ್ನ ದುಃಖಕ್ಕೆ ಕಾರಣ ನಿನಗೂ ಗೊತ್ತು. ಸಕಲ ಕಲ್ಯಾಣಗುಣಪರಿಪೂರ್ಣನಾದ ಶ್ರೀಕೃಷ್ಣನು ಈ ಲೋಕವನ್ನು ಬಿಟ್ಟು ಹೋದನು; ಪಾಪಗಳಿಗೆ ನೆಲೆಮನೆಯಾದ ಕಲಿಯು ಈ ಜಗತ್ತನ್ನು ಪ್ರವೇಶಿಸಿರುವನು. ಆದ್ದರಿಂದ ನಾನು ನಿನಗಾಗಿಯೂ, ಮಹರ್ಷಿಗಳಿಗಾಗಿಯೂ, ಪಿತೃ, ದೇವ, ಬ್ರಾಹ್ಮಣರಿಗಾಗಿಯೂ, ವರ್ಣಾಶ್ರಮಧರ್ಮಗಳಿಗಾಗಿಯೂ ದುಃಖಿಸುತ್ತಿರುವೆನು. ಶ್ರೀಕೃಷ್ಣನ ಪಾದಪದ್ಮಗಳಿಂದ ಪುಲಕಿತಳಾಗುತ್ತಿದ್ದ ನಾನು ಆತನ ಅಗಲಿಕೆಯನ್ನು ಹೇಗೆ ಸಹಿಸಲಿ?’ ಎಂದು ಹೇಳಿ ಕಣ್ಣೀರುಗರೆದಳು.</p>
  <p>ಪರಸ್ಪರ ಸಂಭಾಷಿಸುತ್ತಿದ್ದ ಭೂದೇವಿ-ಧರ್ಮಪುರುಷರ ಬಳಿಗೆ ಪರೀಕ್ಷಿದ್ರಾಜನು ಬರುವ ಹೊತ್ತಿಗೆ ಸರಿಯಾಗಿ ರಾಜವೇಷವನ್ನು ಧರಿಸಿದ್ದ ಶೂದ್ರನೊಬ್ಬನು ಅವುಗ ಳೆರಡನ್ನೂ ಕೋಲಿನಿಂದಲೂ ತನ್ನ ಕಾಲಿನಿಂದಲೂ ಹೊಡೆದು ಹಿಂಸಿಸುತ್ತಿದ್ದನು. ಆ ಪ್ರಾಣಿಗಳೆರಡೂ ಗಡಗಡ ನಡುಗುತ್ತಾ ನಿಂತಿದ್ದವು. ಇದನ್ನು ಕಂಡು ಪರೀಕ್ಷಿದ್ರಾಜನ ಕೋಪ ಕೆರಳಿತು. ಆತನು ಕೆಂಗಣ್ಣುಗಳಿಂದ ಈ ಕ್ರೂರಿಯನ್ನು ಕೆಕ್ಕರಿಸಿ ನೋಡುತ್ತಾ, ‘ಎಲಾ ಪಾಪಿ, ನೀನಾರು? ಈ ಪ್ರಾಣಿಗಳನ್ನು ಏಕೆ ಹಿಂಸಿಸುತ್ತಿರುವೆ? ನಿನ್ನ ಈ ಅಪರಾಧ ಕ್ಕಾಗಿ ನಿನಗೆ ಮರಣ ದಂಡನೆ ವಿಧಿಸುವೆನು’ ಎಂದು ಗದರಿಸಿ, ಆ ಪ್ರಾಣಿಗಳಿಗೆ ಅಭಯ ವನ್ನು ನೀಡಿದನು. ಆಗ ಧರ್ಮಪುರುಷನು ಪರೀಕ್ಷಿತನನ್ನು ಕುರಿತು ‘ಮಹಾರಾಜ, ಪಾಂಡವ ವಂಶದಲ್ಲಿ ಹುಟ್ಟಿರುವ ನೀನು ನಿನ್ನ ವಂಶಕ್ಕೆ ತಕ್ಕ ಮಾತುಗಳನ್ನಾಡಿದೆ. ಇಂತಹ ಸದ್ಗುಣಗಳು ಇಲ್ಲದಿದ್ದರೆ ಶ್ರೀಕೃಷ್ಣ ಪರಮಾತ್ಮನು ನಿಮಗೆ ಊಳಿಗವನ್ನು ಮಾಡುತ್ತಿ ದ್ದನೆ? ಅದಿರಲಿ, ಇಂದಿನ ನಮ್ಮ ದುಸ್ಥಿತಿಗೆ ಯಾರೂ ಕಾರಣರಲ್ಲ. ಸುಖದುಃಖಗಳಿಗೆಲ್ಲಾ ಕಾರಣನಾದವನು ಒಬ್ಬನೇ, ಅವಾಙ್ಮಾನಸಗೋಚರನಾದ ಆ ಪರಮೇಶ್ವರ’ ಎಂದು ಹೇಳಿ ದನು. ಅದನ್ನು ಕೇಳಿ ಸಂತೋಷಗೊಂಡ ಪರೀಕ್ಷಿದ್ರಾಜನು ಧರ್ಮಪುರುಷನೊಡನೆ ‘ಮಹಾನುಭಾವ, ಕೃತಯುಗದಲ್ಲಿ ನಾಲ್ಕು ಪಾದಗಳೂ ನೆಟ್ಟಗಿದ್ದ ನೀನು ಅಧರ್ಮಗಳು ಹೆಚ್ಚಿದಂತೆಲ್ಲಾ ಒಂದೊಂದು ಪಾದವನ್ನು ಕಳೆದುಕೊಂಡು ಈಗ ಏಕ ಪಾದನಾಗಿರುವೆ. ಕಲಿರೂಪನಾದ ಅಧರ್ಮನು ಅದನ್ನು ಮುರಿಯಲು ಯತ್ನಿಸುತ್ತಿರುವನು. ನಿನಗೂ ಭೂದೇವಿಗೂ ಈಗ ಬಂದಿರುವ ದುಃಖವನ್ನು ನಾನು ಹೋಗಲಾಡಿಸುತ್ತೇನೆ’ ಎಂದು ಹೇಳಿ, ಬಳಿಯಲ್ಲಿಯೇ ನಿಂತಿದ್ದ ಕಲಿಯನ್ನು ಕತ್ತರಿಸಿ ಹಾಕಬೇಕೆಂದು ಕತ್ತಿಯನ್ನು ಒರೆ ಯಿಂದ ಹೊರಗೆಳೆದನು. ಕೂಡಲೇ ಕಲಿಯು ಗಡಗಡ ನಡುಗುತ್ತಾ ತನ್ನ ಕಿರೀಟವನ್ನು ರಾಜನ ಪದತಲದಲ್ಲಿಟ್ಟು ಆತನಿಗೆ ಅಡ್ಡಬಿದ್ದನು. ದಯಾಳುವಾದ ಪರೀಕ್ಷಿದ್ರಾಜನು ಕಲಿಗೆ ಜೀವ ದಾನವನ್ನು ನೀಡಿ, ಒಡನೆಯೇ ತನ್ನ ರಾಜ್ಯವನ್ನು ಬಿಟ್ಟು ಹೊರಟುಹೋಗು ವಂತೆ ಅಪ್ಪಣೆ ಮಾಡಿದನು. ಕಲಿಪುರುಷನು ರಾಜನ ಅಪ್ಪಣೆಯಂತೆ ನಡೆದುಕೊಳ್ಳುವುದಾಗಿ ತಿಳಿಸಿ, ‘ಅಯ್ಯಾ, ನಾನು ನೆಲಸುವುದಕ್ಕೆ ಯಾವುದಾದರೂ ಒಂದು ಸ್ಥಳವನ್ನು ತೋರಿಸು’ ಎಂದು ಕೇಳಿಕೊಂಡನು. ರಾಜನು ‘ಅಯ್ಯಾ ಕಲಿಪುರುಷ, ನೀನು ಸುಳ್ಳಿಗೆ ತವರುಮನೆ ಯಾದ ಜೂಜು, ದಯೆಗೆ ವೈರಿಯಾದ ಮದ್ಯ, ಶುದ್ಧ ನಡತೆಯನ್ನು ಹಾಳುಮಾಡುವ ಹೆಣ್ಣು, ಎಲ್ಲ ದೋಷಗಳಿಗೂ ಗಣಿಯಾದ ಹಿಂಸೆ–ಈ ನಾಲ್ಕರಲ್ಲಿ ನೆಲಸು’ ಎಂದನು. ಕಲಿಯು ‘ನಾಲ್ಕು ಅಧರ್ಮಗಳೂ ನೆಲೆಸಿರುವ ಒಂದೇ ಸ್ಥಳವನ್ನು ತೋರಿಸು’ ಎಂದು ಕೇಳಿಕೊಳ್ಳಲು, ರಾಜನು ಮೇಲಿನ ನಾಲ್ಕು ಅಧರ್ಮಗಳಲ್ಲದೆ ವೈರವೆಂಬ ಐದನೆಯ ಅಧರ್ಮಕ್ಕೂ ನೆಲೆವನೆಯಾದ ಸುವರ್ಣವನ್ನು ತೋರಿಸಿದನು. ಕಲಿಯು ಆತನು ತೋರಿದ ನೆಲೆಗಳನ್ನು ಸೇರಿ, ಅಲ್ಲಿ ವಿಹರಿಸುತ್ತಿದ್ದನು.</p>
  <p> </p>
</html>
