<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಮೂವರಿಗೂ ಕಾಲನ್ನು ತೊಳೆದು ಮಣೆಯ ಮೇಲೆ ಕುಳ್ಳಿರಿಸಿ ನಮಸ್ಕರಿಸಿದನು. ಅನಂತರ ಶ್ರೀಕೃಷ್ಣನ ಪಾದಗಳನ್ನು ತನ್ನ ತೊಡೆಯ ಮೇಲಿಟ್ಟುಕೊಂಡು ಒತ್ತುತ್ತಾ ‘ಸ್ವಾಮಿ, ಪಾಪಿ ಯಾದ ಕಂಸನನ್ನು ಕೊಂದು ನೀನು ನಮ್ಮನ್ನೆಲ್ಲಾ ಬದುಕಿಸಿದೆ. ಇದು ನಿನಗೇನೂ ದೊಡ್ಡ ಕೆಲಸವಲ್ಲ, ಏಕೆಂದರೆ ನೀನು ಸಾಕ್ಷಾತ್ ಭಗವಂತ. ನೀನು ಹುಟ್ಟಿರುವುದೇ ಭೂಮಿಯ ಭಾರವನ್ನು ಹೋಗಲಾಡಿಸುವುದಕ್ಕಾಗಿ. ಇನ್ನೂ ಎಷ್ಟು ಜನ ಪಾಪಿಗಳನ್ನು ಕೊಲ್ಲಬೇಕಾ ಗಿದೆಯೋ! ಪಾವನಕ್ಕೆ ಪಾವನವಾಗಿರುವ ನಿನ್ನ ಪಾದಗಳ ಧೂಳಿ ನನ್ನ ಮನೆಯಲ್ಲಿ ಬಿದ್ದುದ ರಿಂದ ನಾನು ಧನ್ಯನಾದೆ, ನನ್ನ ಕುಲಕೋಟಿಗಳು ಉದ್ಧಾರವಾದವು. ನೀನು ನಿನ್ನ ಭಕ್ತರಿಗೆ ಬೇಡಿದುದನ್ನು ಕೊಡತಕ್ಕವನು. ಸ್ವಾಮಿ, ಇಗೋ ನಿನಗೆ ಅಡ್ಡಬಿದ್ದು ಬೇಡಿಕೊಳ್ಳುತ್ತಿ ದ್ದೇನೆ, ನಿನ್ನ ಮಾಯೆಯಿಂದ ಗಂಟುಬಿದ್ದಿರುವ ನನ್ನ ಸಂಸಾರಮೋಹವನ್ನು ಹೋಗಲಾ ಡಿಸಿ, ನನ್ನನ್ನು ಉದ್ಧರಿಸು’ ಎಂದು ಬೇಡಿದನು.</p>
  <p>ಅಕ್ರೂರನ ಪೂಜೆಯಿಂದ ಸಂತಸಗೊಂಡ ಶ್ರೀಕೃಷ್ಣನು ಮಂದಹಾಸದೊಡನೆ ಆತ ನನ್ನು ಕುರಿತು ‘ಚಿಕ್ಕಪ್ಪ, ನೀನು ನಮಗೆ ಹಿರಿಯ, ಬುದ್ಧಿ ಹೇಳುವ ಗುರು; ನಿನಗೆ ಮಕ್ಕಳಂ ತಿರುವ ನಮ್ಮನ್ನು ನೀನು ಲಾಲನೆ ಪಾಲನೆ ಮಾಡಬೇಕೆ ಹೊರತು ಹೀಗೆಲ್ಲ ಪೂಜಿಸು ವುದೂ, ಗೌರವಿಸುವುದೂ ಅಗತ್ಯವಿಲ್ಲ. ನಿನ್ನಂತಹ ಭಗವದ್ಭಕ್ತರ ಸೇವೆಯಿಂದಲೇ ಜನ ಉದ್ಧಾರವಾಗಬೇಕು. ಸ್ವಾರ್ಥಪರರಾದ ದೇವತೆಗಳಿಗಿಂತಲೂ ಪರೋಪಕಾರಿಗಳಾದ ನಿಮ್ಮಂತಹ ಸಾಧುಗಳೇ ದೊಡ್ಡವರು. ನಿಮ್ಮಂತಹ ಮಹಾನುಭಾವರು ನಮ್ಮವರಾಗಿರು ವುದೇ ನಮಗೊಂದು ಭಾಗ್ಯ. ಚಿಕ್ಕಪ್ಪ, ಈಗ ನಿಮ್ಮಿಂದ ನನಗೆ ದೊಡ್ಡದೊಂದು ಉಪಕಾರವಾಗಬೇಕಾಗಿದೆ. ನಮ್ಮ ಸೋದರತ್ತೆಯಾದ ಕುಂತಿದೇವಿಯ ಗಂಡ ಪಾಂಡು ರಾಜನು ಸತ್ತುಹೋದನಂತೆ. ಆತನ ಅಣ್ಣನಾದ ಧೃತರಾಷ್ಟ್ರ ಕುಂತಿಯನ್ನೂ ಆಕೆಯ ಮಕ್ಕಳಾದ ಪಂಚಪಾಂಡವರನ್ನೂ ಹಸ್ತಿನಾವತಿ ಪಟ್ಟಣಕ್ಕೆ ಕರೆದೊಯ್ದನಂತೆ. ಆ ಧೃತರಾಷ್ಟ್ರ ಮುದುಕ, ಅದರ ಮೇಲೆ ಕಣ್ಣಿಲ್ಲದ ಕಬೋಜಿ. ದುಷ್ಟರಾದ ಧುರ್ಯೋಧನನೇ ಮೊದಲಾದ ತನ್ನ ಮಕ್ಕಳನ್ನು ತನ್ನ ಹತೋಟಿಯಲ್ಲಿಟ್ಟುಕೊಳ್ಳುವುದು ಅವನಿಗೆ ಸಾಧ್ಯ ವಾಗುತ್ತದೆಯೋ ಇಲ್ಲವೊ! ಆ ಮಕ್ಕಳ ಮಾತನ್ನು ಕೇಳಿಕೊಂಡು ಅವನು ಪಾಂಡವರಿಗೆ ಕೇಡು ಬಗೆದರೆ ಏನು ಗತಿ? ಆದ್ದರಿಂದ ನೀನು ಈಗಲೆ ಹಸ್ತಿನಾವತಿಗೆಹೋಗಿ, ಪಾಂಡವರ ಸ್ಥಿತಿಗತಿಗಳನ್ನು ತಿಳಿದುಕೊಂಡು ಬರಬೇಕು. ಅದನ್ನು ತಿಳಿದ ಮೇಲೆ ಪಾಂಡವರು ನೆಮ್ಮದಿಯಿಂದಿರುವುದಕ್ಕೆ ತಕ್ಕ ಪ್ರಯತ್ನಗಳನ್ನು ಮಾಡೋಣ’ ಎಂದನು. </p>
  <p>ಶ್ರೀಕೃಷ್ಣನ ಅಪ್ಪಣೆಯಂತೆ ಅಕ್ರೂರನು ಹಸ್ತಿನಾವತಿಗೆ ಹೋದನು. ಅಲ್ಲಿ ಆತನು ಕುರು ವಂಶಕ್ಕೆ ಹಿರಿಯನಾದ ಭೀಷ್ಮನನ್ನೂ ರಾಜನಾದ ಧೃತರಾಷ್ಟ್ರನನ್ನೂ ವಿದುರ ಕುಂತಿಯ ರನ್ನೂ ಕಂಡು ನಮಸ್ಕರಿಸಿ, ಅವರ ಯೋಗಕ್ಷೇಮವನ್ನು ವಿಚಾರಿಸಿದ ಮೇಲೆ ತನಗೆ ಪರಿಚಿತರಾದ ಬಾಹ್ಲೀಕ, ಸೋಮ ದತ್ತ, ದ್ರೋಣ, ಕೃಪ, ಕರ್ಣ, ದುರ್ಯೋಧನಾದಿ ಗಳನ್ನೂ ತನಗೆ ಪರಮಮಿತ್ರರಾದ ಪಾಂಡವರನ್ನೂ ಕಂಡು ಅವರ ಯೋಗಕ್ಷೆಮವನ್ನೆಲ್ಲ ವಿಚಾರಿಸಿದನು. ತಾನು ಬಂದ ಕಾರ್ಯವನ್ನು ಸಾಧಿಸುವುದಕ್ಕಾಗಿ ಆತನು ಹಸ್ತಿನಾವತಿ ಯಲ್ಲಿಯೇ ಕೆಲಕಾಲ ನಿಲ್ಲಬೇಕಾಯಿತು. ಕ್ರಮಕ್ರಮವಾಗಿ ಆತನಿಗೆ ಅಲ್ಲಿಯ ಸುದ್ದಿಯೆಲ್ಲ ಗೊತ್ತಾಯಿತು. ಪಾಂಡವರು ಸಜ್ಜನರು, ವಿನಯಶೀಲರು, ಮಹಾ ಪರಾಕ್ರಮಶಾಲಿಗಳು. ತೇಜಸ್ವಿಗಳಾದ ಅವರನ್ನು ಕಂಡರೆ ಪ್ರಜೆಗಳಿಗೆಲ್ಲ ತುಂಬ ಭಕ್ತಿ, ವಿಶ್ವಾಸ, ಆದರ, ಗೌರವ. ಇದನ್ನು ನೋಡಿ ದುರ್ಯೋಧನನೇ ಮೊದಲಾದ ಧೃತರಾಷ್ಟ್ರನ ಮಕ್ಕಳಿಗೆಲ್ಲ ಪಾಂಡವರಲ್ಲಿ ತುಂಬ ಹೊಟ್ಟೆ ಕಿಚ್ಚು. ಒಂದು ದಿನ ಕುಂತಿ ವಿದುರರು ಅಕ್ರೂರನ ಮುಂದೆ ಕೌರವರು ಮಾಡಿದ ಕಿಡಿಗೇಡಿತನವನ್ನೆಲ್ಲ–ಪಾಂಡವರಿಗೆ ವಿಷದ ಅನ್ನವನ್ನು ಊಟ ಮಾಡಿಸಿದುದು, ಹಾವುಗಳಿಂದ ಕಚ್ಚಿಸಿದುದು, ಭೀಮನನ್ನು ಕೈಕಾಲು ಕಟ್ಟಿ ಮಡುವಿಗೆ ಎಸೆದುದು–ಇತ್ಯಾದಿ ಗಳಬಿನ್ನೆಲ್ಲ ವಿವರವಾಗಿ ವರ್ಣಿಸಿ ಹೇಳಿದರು. ಕುಂತಿಯಂತೂ ಗಳಗಳ ಅಳುತ್ತಾ ‘ಅಪ್ಪಾ ಅಕ್ರೂರ, ನಮ್ಮ ತೌರುಮನೆಯವರು ಯಾರೂ ನನ್ನನ್ನು ನೆನೆಸಿಕೊಳ್ಳುವಂತೆಯೇ ಕಾಣು ತ್ತಿಲ್ಲ. ನಮ್ಮ ಕಷ್ಟದಲ್ಲಿ ಒಬ್ಬರೂ ಇತ್ತ ತಲೆ ಹಾಕಿಲ್ಲ. ನನ್ನ ಅಣ್ಣನ ಮಕ್ಕಳಾದ ಬಲರಾಮ ಶ್ರೀಕೃಷ್ಣರಾದರೂ ತಮ್ಮ ಸೋದರತ್ತೆಯನ್ನೂ ಅವಳ ಮಕ್ಕಳನ್ನೂ ಕಣ್ಣೆತ್ತಿ ನೋಡಬಾರದೆ? ನಾವೆಲ್ಲ ಇಲ್ಲಿ ತೋಳಗಳ ಮಧ್ಯೆ ಸಿಕ್ಕಿಬಿದ್ದಿರುವ ಜಿಂಕೆಯ ಮರಿಗಳಂತಾ ಗಿದ್ದೇವೆ. ಗಂಡನಿಲ್ಲದೆ ಅನಾಥೆಯಾಗಿರುವ ನನ್ನನ್ನೂ ತಬ್ಬಲಿಗಳಾದ ನನ್ನ ಮಕ್ಕಳನ್ನೂ ಶ್ರೀಕೃಷ್ಣನಾದರೂ ವಿಚಾರಿಸಬೇಡವೆ? ಎಂದು ಗೋಳಾಡಿದಳು. ವಿದುರ ಅಕ್ರೂರರಿಬ್ಬರೂ ಆಕೆಯನ್ನು ‘ನಿನ್ನ ಮಕ್ಕಳು ಮಹಾ ಶೂರರು, ದೈವಾಂಶಸಂಭೂತರು; ಅವರಿಗೆ ಯಾವ ಕೇಡೂ ಆಗುವುದಿಲ್ಲ’ ಎಂದು ಸಮಾಧಾನ ಮಾಡಿದರು. </p>
  <p>ಬಂದ ಕೆಲಸ ಮುಗಿದಂತಾದುದರಿಂದ ಅಕ್ರೂರನು ಹಸ್ತಿನಾವತಿಯಿಂದ ಮಧುರೆಗೆ ಹಿಂದಿರುಗಿದನು. ಹಾಗೆ ಹಿಂದಿರುಗುವ ಮುನ್ನ ಆತನು ಧೃತರಾಷ್ಟ್ರನನ್ನು ಕಂಡು ‘ಮಹಾ ರಾಜ, ಪಾಂಡುವು ಅರಣ್ಯಕ್ಕೆ ಹೋದುದರಿಂದ ನೀನು ಕುರುವಂಶದ ಮಹಾರಾಜನಾಗಿ ರುವೆ. ನಿನ್ನ ಹೊಣೆ ಹೊರೆಗಳು ಮಹತ್ತಾದುವು. ನೀನು ಪ್ರಜೆಗಳಿಗೆಲ್ಲ ಸಂತೋಷವಾಗು ವಂತೆ ಧರ್ಮದಿಂದ ರಾಜ್ಯಭಾರ ಮಾಡಬೇಕು. ನಿನ್ನವರೆನ್ನುವವರನ್ನೆಲ್ಲ ಪಕ್ಷಪಾತವಿಲ್ಲದೆ ಸಮದೃಷ್ಟಿಯಿಂದ ಕಾಣಬೇಕು. ಇಲ್ಲದಿದ್ದರೆ ಇಹಪರಗಳೆರಡೂ ಹಾಳಾಗುತ್ತವೆ. ನಿನ್ನ ಮಕ್ಕಳನ್ನೂ ಪಾಂಡವರನ್ನೂ ಸಮಭಾವದಿಂದ ನೋಡಬೇಕು. ಧರ್ಮದೃಷ್ಟಿ ನಿನ್ನಿಂದ ಮರೆಯಾಗದಿರಲಿ. ಹುಟ್ಟುತ್ತಾ ಬಂದವನು ಒಬ್ಬನೇ, ಸಾಯುತ್ತಾ ಹೋಗುವವನು ಒಬ್ಬನೇ. ಉಳಿದ ಮಡದಿ ಮಕ್ಕಳೆಂಬ ಸಂಸಾರವೆಲ್ಲ ಮಧ್ಯೆ ಬಂದದು. ಇವರಾರೂ ನಾವು ಹೋಗುವಾಗ ಜೊತೆಯಲ್ಲಿ ಬರುವುದಿಲ್ಲ. ನಮ್ಮ ಜೊತೆಯಲ್ಲಿ ಬರುವುದು ಕೇವಲ ಪಾಪ ಪುಣ್ಯಗಳು ಮಾತ್ರ. ಆದ್ದರಿಂದ ನಾವು ಭೂಮಿಯಲ್ಲಿ ಬದುಕಿರುವಷ್ಟು ಕಾಲವು ನಮ್ಮ ಧರ್ಮಕ್ಕೆ ಲೋಪವಾಗದಂತೆ ನೋಡಿಕೊಳ್ಳಬೇಕು’ ಎಂದನು. ಆ ಮಾತುಗಳನ್ನು ಧೃತರಾಷ್ಟ್ರನು ತುಂಬ ಮೆಚ್ಚಿಕೊಂಡು ‘ಅಯ್ಯಾ, ನಿನ್ನ ಮಾತು ಸತ್ಯ, ಸತ್ಯವಾಗಿರುವಷ್ಟೆ ಪ್ರಿಯ’ ಎಂದು ಹೊಗಳಿದನು. ಅಕ್ರೂರನು ಆತನಿಂದ ಬೀಳ್ಕೊಂಡು ಮಧುರಾನಗರಿಗೆ ಹೊರಟು ಬಂದನು. </p>
  <div>೬೩. ದ್ವಾರಕಾಪುರ ನಿರ್ಮಾಣ</div>
  <p>ಅಕ್ರೂರನು ಹಸ್ತಿನಾವತಿಯಿಂದ ಹಿಂದಿರುಗುವಷ್ಟರಲ್ಲಿ ಮಧುರಾನಗರಿಗೆ ಭಯಂಕರ ವಾದ ವಿಪತ್ತು ಪ್ರಾಪ್ತವಾಗಿತ್ತು. ಕಂಸನು ಸಾಯುತ್ತಲೆ ಅವನ ಮಡದಿಯರಾದ ಅಸ್ತಿ, ಪ್ರಾಸ್ತಿಯರು ತಮ್ಮ ತಂದೆಯಾದ ಜರಾಸಂಧನ ಮನೆಗೆ ಹೋಗಿ, ಅಲ್ಲಿಯೆ ನೆಲಸಿದರು. ಜರಾಸಂಧನೆಂದರೆ, ಸಾಮಾನ್ಯನಲ್ಲ. ಆತನು ಮಗಧ ದೇಶದ ದೊರೆ. ಆತನ ಬಳಿ ಬಹು ದೊಡ್ಡ ಸೇನೆಯಿತ್ತು. ಆನೇಕ ರಾಜರು ಆತನ ಗೆಳೆಯರಾಗಿದ್ದರು. ಆತನು ಮಹಾಶೂರ ನೆಂದು ಪ್ರಖ್ಯಾತನಾಗಿದ್ದನು. ತನ್ನ ಹೆಣ್ಣುಮಕ್ಕಳಿಬ್ಬರೂ ವಿಧವೆಯರಾಗಿ, ದುಃಖದಿಂದ ನಿಟ್ಟಸಿರುಬಿಡುವುದನ್ನು ಕಂಡು ಆತನ ಕೋಪ ಹೊತ್ತಿ ಧಗಧಗ ಉರಿಯಿತು. ತನ್ನ ಅಳಿಯ ನನ್ನು ಕೊಂದ ಶ್ರೀಕೃಷ್ಣನನ್ನೂ ಅವನ ಕಡೆಯ ಯಾದವರನ್ನೂ ಹೆಸರಿಲ್ಲದಂತೆ ಮಾಡ ಬೇಕೆಂದು ಆತನು ಇಪ್ಪತ್ತುಮೂರು ಅಕ್ಷೋಹಿಣೀ ಸೇನೆಯೊಡನೆ ಮಧುರೆಯ ಮೇಲೆ ದಂಡೆತ್ತಿ ಬಂದನು. ಮೇರೆ ಮೀರಿದ ಸಮುದ್ರದಂತೆ ಅಪಾರವಾಗಿದ್ದ ಆ ಸೇನೆಯನ್ನು ಕಂಡು ಮಧುರೆಯ ಜನರೆಲ್ಲ ಭಯದಿಂದ ತತ್ತರಿಸಿದರು. ಇದನ್ನು ಕಂಡು ಶ್ರೀಕೃಷ್ಣನು ತನ್ನ ಅವತಾರದ ಕಾರ್ಯ ಪ್ರಾರಂಭವಾಯಿತೆಂದುಕೊಂಡನು. ಪಾಪಿಕ್ಷತ್ರಿಯರಿಂದ ಕೂಡಿರುವ ಈ ಮಹಾಸೈನ್ಯವನ್ನು ನಾಶಮಾಡಿದರೆ ಭೂಭಾರ ಎಷ್ಟೋ ಕಡಿಮೆಯಾಗುವು ದೆಂದು ಆತನ ಯೋಚನೆ. ಆತನು ಹಾಗೆ ಯೋಚಿಸುತ್ತಿದ್ದಂತೆಯೆ, ಥಳಥಳ ಹೊಳೆಯು ತ್ತಿದ್ದ ಎರಡು ದಿವ್ಯ ರಥಗಳು ಆಕಾಶದಿಂದ ಕೆಳಗಿಳಿದು ಬಂದವು. ಕುದುರೆಗಳು, ಸಾರಥಿ ಗಳು, ಆಯುಧಗಳು–ಎಲ್ಲವೂ ಸಜ್ಜಾಗಿದ್ದ ಆ ರಥಗಳನ್ನು ತನ್ನ ಅಣ್ಣ ಬಲರಾಮನಿಗೆ ತೋರಿಸುತ್ತಾ, ಶ್ರೀಕೃಷ್ಣನು ‘ಅಣ್ಣ, ಈ ಎರಡು ರಥಗಳೂ ನಮಗಾಗಿಯೆ ಇಳಿದು ಬಂದಿವೆ. ಇವುಗಳಲ್ಲಿ ಒಂದು ನಿನ್ನದು. ಅದರಲ್ಲಿಯೆ ನಿನಗೆ ಬೇಕಾದ ಆಯುಧಗಳೆಲ್ಲ ಅಣಿಯಾಗಿವೆ. ನೀನು ಯುದ್ದಕ್ಕೆ ಸಿದ್ಧನಾಗಿ ಆ ರಥವನ್ನೇರು. ನಮ್ಮ ಅವತಾರ ಸಾರ್ಥಕ ವಾಗುವಂತೆ, ಜರಾಸಂಧನ ಸೈನ್ಯವನ್ನೆಲ್ಲ ತರಿದುಹಾಕಿ ಈ ಯಾದವರ ಭಯವನ್ನು ಹೋಗಲಾಡಿಸು’ ಎಂದನು.</p>
  <p>ಬಲರಾಮ ಕೃಷ್ಣರು ತಮ್ಮ ದಿವ್ಯರಥಗಳನ್ನೇರಿ, ಅಪಾರವಾದ ಯಾದವ ಸೇನೆಯೊಡನೆ ಮಧುರಾ ಪಟ್ಟಣದಿಂದ ಹೊರಟರು. ದಾರುಕನೆಂಬ ಸಾರಥಿ ಶ್ರೀಕೃಷ್ಣನ ರಥವನ್ನು ಎಲ್ಲಕ್ಕೂ ಮುಂದೆ ನಡೆಸಿದನು. ಜರಾಸಂಧನ ಸೇನೆ ಕಣ್ಣಿಗೆ ಬೀಳುತ್ತಲೆ ಶ್ರೀಕೃಷ್ಣನು ಪಾಂಚಜನ್ಯವೆಂಬ ತನ್ನ ಶಂಖವನ್ನು ತೆಗೆದು, ಶತ್ರುಗಳ ಎದೆ ನಡುಗುವಂತೆ ಗಟ್ಟಿಯಾಗಿ ಊದಿದನು. ಇದನ್ನು ಕೇಳುತ್ತಲೆ ಜರಾಸಂಧನು ತನ್ನ ರಥವನ್ನು ಅವನ ಕಡೆ ನುಗ್ಗಿಸಿ ‘ಎಲಾ ಕೃಷ್ಣ, ಸ್ವಂತ ಸೋದರಮಾವನನ್ನೆ ಕೊಂದ ಪರಮ ಪಾಪಿ! ದನ ಕಾಯುವ ಹಚ್ಚ ಹಸಿಯ ಗೊಲ್ಲ! ನಿನ್ನನ್ನು ಸೀಳಿಹಾಕುವುದೇನೂ ಕಷ್ಟವಲ್ಲ. ಆದರೆ ನೀನಿನ್ನೂ ಹುಡುಗ; ನಿನ್ನೊಡನೆ ಯುದ್ಧ ಮಾಡುವುದು ನನ್ನಂತಹ ಪರಾಕ್ರಮಿಗಳಿಗೆ ನಾಚಿಕೆಗೇಡು. ನೀನು ಅಲ್ಲಿ ಬಿದ್ದಿರು’ ಎಂದು ಹೇಳಿ, ಬಲರಾಮನ ಕಡೆ ತಿರುಗಿಕೊಂಡು ‘ಎಲ ಬಲರಾಮ, ನಿನಗೆ ಧೈರ್ಯವಿದ್ದರೆ ನನ್ನೊಡನೆ ಯುದ್ಧಕ್ಕೆ ನಿಲ್ಲು. ಈಗಲೆ ನಿನ್ನನ್ನು ಕೊಂದು ವೀರಸ್ವರ್ಗಕ್ಕೆ ಕಳುಹಿಸುತ್ತೇನೆ’ ಎಂದ. ದುರಹಂಕಾರಿಯಾದ ಜರಾಸಂಧನ ಮಾತುಗಳಿಗೆ ಉತ್ತರವಾಗಿ ಶ್ರೀಕೃಷ್ಣನು ‘ಎಲೆ ಮೂಢ, ಮಾತಿನಿಂದ ಶೂರರಾಗುವುದಿಲ್ಲ; ಕಾರ್ಯದಲ್ಲಿ ಅದನ್ನು ತೋರಿಸಬೇಕು. ನಿನ್ನ ಮಾತುಗಳೆಲ್ಲ ಶುದ್ಧ ತಲೆಹರಟೆ, ತಲೆ ಹೊಯಿಸಿಕೊಳ್ಳುವ ಮುನ್ನ ಕುರಿ ಅರಚುವಂತೆ ಅರಚುತ್ತಿದ್ದಿ. ಶಕ್ತಿಯಿದ್ದರೆ ಬಾ ಯುದ್ಧಕ್ಕೆ’ ಎಂದ. ಮೊನಚಾದ ಆತನ ಮಾತುಗಳು ತಾಗಿ ಜರಾಸಂಧನ ಕೋಪ ಕೆರಳಿತು. ಆತನು ಬಲರಾಮ ಕೃಷ್ಣರ ಮೇಲೆ ಬಾಣಗಳ ಮಳೆ ಗರೆದನು, ಅವರ ರಥಗಳೆರಡೂ ಆ ಬಾಣಗಳಿಂದ ಮುಚ್ಚಿಹೋದವು. ಯಾದವ ಸೈನ್ಯ ಇದನ್ನು ಕಂಡು ಭಯದಿಂದ ನಡುಗಿತು. ಅಷ್ಟರಲ್ಲಿ ಮೋಡವನ್ನು ಭೇದಿಸಿ ಮೂಡುವ ಸೂರ್ಯನಂತೆ, ಶ್ರೀಕೃಷ್ಣನು ಶಾರ್ಙ್ಗವೆಂಬ ತನ್ನ ಬಿಲ್ಲಿನೊಡನೆ ಕಾಣಿಸಿಕೊಂಡು, ಸಿಡಿಲಿ ನಂತಹ ಬಾಣಗಳನ್ನು ಸುರಿಸಹತ್ತಿದನು. ಅವುಗಳ ಹೊಡೆತಕ್ಕೆ ಸಿಕ್ಕಿ ಶತ್ರುಸೇನೆಯ ಆನೆ ಗಳು ರುಳಿದವು. ಕುದುರೆಗಳ ಕತ್ತು ಕತ್ತರಿಸಿಹೋದುವು. ರಥಗಳು ಕುದುರೆ ಸಾರಥಿ ಗಳೊಡನೆ ನೆಲಕ್ಕುರುಳಿದುವು. ಆತನ ಬಾಣಗಳಿಂದ ಸತ್ತವರ ನೆತ್ತರು ಹೊಳೆಯಾಗಿ ಹರಿಯಿತು. </p>
  <p>ಶ್ರೀಕೃಷ್ಣನು ಕಾಲಯಮನಂತೆ ಸೈನ್ಯವನ್ನು ಸಂಹರಿಸುತ್ತಿರಲು ಬಲರಾಮನು ಪ್ರಳಯ ಭೈರವನಂತೆ ತನ್ನ ಮುಸಲಾಯುಧದೊಡನೆ ಶತ್ರುಗಳನ್ನೆಲ್ಲ ಬಡಿದುಹಾಕಿದನು. ಆ ವೀರ ರಿಬ್ಬರ ಅಬ್ಬರವನ್ನು ಕಂಡು ಯಾದವ ಸೇನೆ ಹುರಿಗೊಂಡಿತು, ಶತ್ರುಸೇನೆ ತತ್ತರಿಸಿತು. ಅಪಾರವಾದ ತನ್ನ ಸೇನೆಗೆ ಒದಗಿದ ಈ ದುಸ್ಥಿತಿಯನ್ನು ಕಂಡು, ಜರಾಸಂಧನಿಗೆ ತಡೆಯ ಲಾರದಷ್ಟು ಕೋಪ ಬಂದಿತು. ಆತನು ಬಲರಾಮನ ಬಳಿಗೆ ತನ್ನ ರಥವನ್ನು ನುಗ್ಗಿಸಿ ಕೊಂಡು ಹೋದನು. ಆದರೆ ಬಲರಾಮನ ಕೈಲಿದ್ದ ಮುಸಲಾಯುಧದ ಹೊಡೆತಕ್ಕೆ ಅವನ ರಥ ಚೂರುಚೂರಾಯಿತು, ಅವನ ಸಾರಥಿ ಒಂದು ಮಾಂಸದ ಮುದ್ದೆಯಾದ. ತತ್ತರಿಸಿ ಹೋದ ಜರಾಸಂಧ ಎಚ್ಚರಗೊಳ್ಳುವಷ್ಟರಲ್ಲಿ ಬಲರಾಮನು ಸಿಂಹದಂತೆ ಅವನ ಮೇಲೆರಗಿ, ಅವನನ್ನು ಸೆರೆಹಿಡಿದನು. ಮರುಕ್ಷಣದಲ್ಲಿ ಆತನು ಜರಾಸಂಧನನ್ನು ಹಗ್ಗ ದಿಂದ ಬಿಗಿದು, ಶ್ರೀಕೃಷ್ಣನ ಬಳಿಗೆ ಎಳೆತಂದು ನಿಲ್ಲಿಸಿದನು. ಶ್ರೀಕೃಷ್ಣ ಮನಸ್ಸಿನಲ್ಲಿಯೆ ಲೆಕ್ಕ ಹಾಕಿದ–‘ಈಗಲೆ ಇವನನ್ನು ಕೊಂದರೆ ಭೂಭಾರವನ್ನು ಪೂರ್ತಿಯಾಗಿ ತಗ್ಗಿಸಿದಂ ತಾಗುವುದಿಲ್ಲ. ಈಗ ಇವನನ್ನು ಬಿಟ್ಟರೆ ಮತ್ತೆ ಮತ್ತೆ, ದಂಡೆತ್ತಿ ಬರುತ್ತಾನೆ. ಆಗ ಸೈನ್ಯವನ್ನೆಲ್ಲ ಕೊಂದುಹಾಕುತ್ತಾ ಹೋದರೆ ಭೂಭಾರ ತಗ್ಗುತ್ತದೆ’ ಹೀಗೆಂದುಕೊಂಡು, ಆತನು ‘ಅಣ್ಣ, ಈಗ ಸಧ್ಯಕ್ಕೆ ಇವನನ್ನು ಬಿಟ್ಟುಬಿಡು’ ಎಂದನು. ಅದರಂತೆಯೆ ಆತ ಜರಾಸಂಧನಿಗೆ ಜೀವದಾನವನ್ನು ನೀಡಿ ಅವನನ್ನು ಬಿಟ್ಟು ಬಿಟ್ಟನು. </p>
  <p>ಬಲರಾಮಕೃಷ್ಣರಿಂದ ಸೋತು ಸೈನ್ಯವನ್ನೆಲ್ಲ ನೀಗಿಕೊಂಡ ಜರಾಸಂಧನಿಗೆ ಬಾಳು ಭಾರವೆನಿಸಿತು. ಆತನು ನಾಚಿಕೆಯಿಂದ ಯಾರಿಗೂ ಮುಖವನ್ನು ತೋರಿಸಲಾರದೆ, ತಪಸ್ಸು ಮಾಡಲೆಂದು ಅಡವಿಯ ಹಾದಿಯನ್ನು ಹಿಡಿದನು. ಇದನ್ನು ಕೇಳಿದ ಆತನ ಮಿತ್ರರಾಜರು ನಡುಹಾದಿಯಲ್ಲಿಯೆ ಆತನನ್ನು ತಡೆದು, ‘ಮಹಾರಾಜ, ಸೊಳ್ಳೆಗಳಂತಿರುವ ಈ ಯಾದವ ರೆಲ್ಲಿ, ನೀನೆಲ್ಲಿ? ಯಾವುದೋ ದುರದೃಷ್ಟದಿಂದ ನಿನಗೆ ಸೋಲಾದ ಮಾತ್ರಕ್ಕೆ ನೀನು ಇಷ್ಟು ಮನಸ್ಸಿಗೆ ಹಚ್ಚಿಕೊಳ್ಳುವುದೆ? ನಾವೆಲ್ಲ ನಿನ್ನ ಬೆಂಬಲಕ್ಕಿರುವಾಗ ನಿನಗೇನು ಯೋಚನೆ? ಬಾ, ಮತ್ತೊಮ್ಮೆ ಸೈನ್ಯದೊಡನೆ ಬಂದು ಈ ಮಧುರೆಯನ್ನು ನೆಲಸಮ ಮಾಡುವಿ ಯಂತೆ!’ ಎಂದು ಸಮಾಧಾನ ಮಾಡಿ ಆತನನ್ನು ಹಿಂದಕ್ಕೆ ಕಳುಹಿಸಿದರು. ಇತ್ತ ಬಲರಾಮ ಕೃಷ್ಣರು ತಮ್ಮಸೇನೆಯೊಡನೆ ಮಧುರಾಪುರಿಗೆ ಹಿಂದಿರುಗಿದರು. ಅಲ್ಲಿನ ನಾಗರಿಕರು ಪಟ್ಟಣವನ್ನು ತಳಿರು ತೋರಣಗಳಿಂದ ಸಿಂಗರಿಸಿ, ಮಂಗಳವಾದ್ಯಗಳೊಡನೆ ಅವರನ್ನು ಅರಮನೆಗೆ ಕರೆದೊಯ್ದರು. ಶ್ರೀಕೃಷ್ಣನು ಯುದ್ಧದಲ್ಲಿ ತಾನು ಸಂಪಾದಿಸಿ ತಂದಿದ್ದ ಐಶ್ವರ್ಯವನ್ನೆಲ್ಲ ಮಹಾರಾಜನಾದ ಉಗ್ರಸೇನನಿಗೆ ಒಪ್ಪಿಸಿ, ಮನ್ನಣೆಯನ್ನು ಪಡೆದನು.</p>
  <p>ಯುದ್ಧದಲ್ಲಿ ಸೋತು ಹಿಂದಿರುಗಿದ ಜರಾಸಂಧನಿಗೆ ಹಗಲಿರುಳೂ ಅದೇ ಯೋಚನೆ ಯಾಯಿತು. ಆತನು ಮಹಾಶೂರರಿಂದ ಕೂಡಿದ ಬಹು ದೊಡ್ಡ ಸೇನೆಯನ್ನು ಮತ್ತೆ ಸಿದ್ಧ ಪಡಿಸಿಕೊಂಡನು; ತನ್ನ ಗೆಳೆಯರಾದ ರಾಜರುಗಳನ್ನೆಲ್ಲ ಯುದ್ಧಕ್ಕೆ ಸಿದ್ಧರಾಗುವಂತೆ ಬೇಡಿ ಕೊಂಡನು. ಎರಡು ತಿಂಗಳು ಕಳೆಯುವಷ್ಟರಲ್ಲಿ ಮಗಧಸೇನೆ ಮತ್ತೆ ಮಧುರೆಯನ್ನು ಮುತ್ತಿತು. ಆದರೆ ಶ್ರೀಕೃಷ್ಣನ ಪರಾಕ್ರಮಕ್ಕೆ ಅದೂ ಆಹುತಿಯಾಯಿತು. ಆದರೇನು? ಹಟ ಮಾರಿಯಾದ ಜರಾಸಂಧನು ಮತ್ತೆ ಮತ್ತೆ ದಂಡೆತ್ತಿ ಬರುತ್ತಲೇ ಇದ್ದನು. ಹದಿನೇಳು ಸಲ ಸೋತರೂ ಬಿಡದೆ ಆತ ಹದಿನೆಂಟನೆಯ ಸಲ ದಂಡೆತ್ತಿಬರಲು ಹವಣಿಸುತ್ತಿದ್ದನು. ಅಷ್ಟರಲ್ಲಿ ಕಾಲಯವನನೆಂಬ ಯವನರಾಜನು ಮಧುರೆಯ ಮೇಲೆ ದಂಡೆತ್ತಿ ಬಂದನು. ಅವನಿಗೆ ಸಮಾನನಾದ ಶೂರರೇ ಲೋಕದಲ್ಲಿ ಇಲ್ಲವೆಂಬ ಗರ್ವ. ಕೋತಿಗೆ ಹೆಂಡ ಕುಡಿಸಿ ದಂತೆ, ನಾರದರು ಆತನಿಗೆ ಶ್ರೀಕೃಷ್ಣನ ಸಮಾಚಾರವನ್ನು ತಿಳಿಸಿದರು. ‘ನನಗೆ ಸಮಾನ ಬಲನೆಂದರೆ ಅವನೇ ಸೈ’ ಎಂದುಕೊಂಡ ಆತ ಮೂರುಕೋಟಿ ಸೈನ್ಯದೊಡನೆ ಮಧುರೆಗೆ ಬಂದು ಮುತ್ತಿಗೆ ಹಾಕಿದ. ಇದೇ ಸಮಯದಲ್ಲಿ ಜರಾಸಂಧನೂ ದಂಡೆತ್ತಿ ಬರುತ್ತಿರುವ ನೆಂಬ ಸುದ್ದಿ ಬಂದಿತು. ಆಗ ಶ್ರೀಕೃಷ್ಣನು ಬಲರಾಮನೊಡನೆ  ‘ಅಣ್ಣ, ಏಕಕಾಲದಲ್ಲಿ ಎರಡು ದೊಡ್ಡ ಸೈನ್ಯಗಳು ನಮ್ಮನ್ನು ಮುತ್ತಿದರೆ ನಮ್ಮ ಗತಿಯೇನು? ನಾವು ಕಾಲ ಯವನನೊಡನೆ ಯುದ್ಧಕ್ಕೆ ತೊಡಗುತ್ತಲೆ, ಅತ್ತ ಜರಾಸಂಧನು ಮಧುರಾಪುರಕ್ಕೆ ನುಗ್ಗಿ ಯಾದವರನ್ನೆಲ್ಲ ಧ್ವಂಸಮಾಡುವನು. ಆದ್ದರಿಂದ ನಾವು ಈಗ ಯುದ್ಧಕ್ಕೆ ತೊಡಗುವ ಮುಂಚೆ ಮಧುರೆಯಲ್ಲಿರುವ ಯಾದವರನ್ನೆಲ್ಲ ಸುರಕ್ಷಿತವಾದ ಸ್ಥಳಕ್ಕೆ ಸಾಗಿಸಬೇಕು’ ಎಂದನು. ಬಲರಾಮನು ಅದಕ್ಕೆ ಒಪ್ಪಿದನು.</p>
  <p>ಬಲರಾಮಕೃಷ್ಣರು ತಮ್ಮವರ ರಕ್ಷಣೆಗಾಗಿ ದುರ್ಗಮವಾದ ಒಂದು ಜಲಮಾರ್ಗ ವನ್ನು ನಿರ್ಮಿಸಬೇಕೆಂದುಕೊಂಡರು. ಇದಕ್ಕಾಗಿ ಸಮುದ್ರ ಮಧ್ಯದಲ್ಲಿದ್ದ ಒಂದು ದ್ವೀಪ ದಲ್ಲಿ ಹನ್ನೆರಡು ಯೋಜನ ವಿಸ್ತಾರವಾದ ಒಂದು ಪಟ್ಟಣವನ್ನು ಕಟ್ಟಿಸಲು ಅವರು ನಿಶ್ಚಯಿಸಿದರು. ವಿಶ್ವಕರ್ಮನೆಂಬ ಶಿಲ್ಪಿ ಅವರ ಇಷ್ಟದಂತೆ ಆ ಊರನ್ನು ನಿರ್ಮಾಣ ಮಾಡಿದನು. ದೊಡ್ಡ ರಾಜಬೀದಿಗಳ ಇಕ್ಕೆಲದಲ್ಲಿಯೂ ಮುಗಿಲನ್ನು ಮುಟ್ಟುವಂತಹ ಮಹಡಿಯ ಮನೆಗಳು. ಒಂದೊಂದು ಮನೆಗೂ ಸ್ಫಟಿಕದ ಮಾಳಿಗೆ, ಚಿನ್ನದ ಕಲಶ; ಮನೆಯ ಮುಂದೆ ವಿಸ್ತಾರವಾದ ಅಂಗಳ, ಅಲ್ಲಲ್ಲಿಯೆ ದೇವರ ಗುಡಿಗಳು, ಅನ್ನ ಸತ್ರಗಳು, ಆನೆ ಕುದುರೆಗಳಿಗಾಗಿ ಲೋಹದಿಂದಲೆ ನಿರ್ಮಿತವಾದ ಲಾಯಗಳು, ಎಲ್ಲೆಲ್ಲಿ ನೋಡಿದರೂ ಸುಂದರವಾದ ಉದ್ಯಾನವನಗಳು. ದೇವೇಂದ್ರನು ಸುಧರ್ಮೆಯೆಂಬ ತನ್ನ ಸಭಾಸ್ಥಾನವನ್ನೂ ಪಾರಿಜಾತವೃಕ್ಷವನ್ನೂ ಶ್ರೀಕೃಷ್ಣನಿಗೆ ಕೈಗಾಣಿಕೆಯಾಗಿ ಅಲ್ಲಿಗೆ ಕಳುಹಿಸಿ ಕೊಟ್ಟನು. ವರುಣನು ಒಂದು ಕಿವಿ ಮಾತ್ರ ಕಪ್ಪಾಗಿರುವ ಒಂದು ಸಹಸ್ರ ಬಿಳಿಯ ಕುದುರೆ ಗಳನ್ನು ಆತನಿಗೊಪ್ಪಿಸಿದನು. ಕುಬೇರನು ನವನಿಧಿಗಳಿಂದ ಕೂಡಿದ ತನ್ನ ಬೊಕ್ಕಸವನ್ನು ಆತನಿಗೆ ಒಪ್ಪಿಸಿದನು. ಉಳಿದ ದೇವತೆಗಳೂ ತಮ್ಮ ಭಕ್ತಿ ಕಾಣಿಕೆಯನ್ನು ಭಗವಂತನಿಗೆ ಅರ್ಪಿಸಿದರು. ಶ್ರೀಕೃಷ್ಣನು ತನ್ನ ಯೋಗ ಶಕ್ತಿಯಿಂದ ಮಧುರೆಯಲ್ಲಿದ್ದ ಯಾದವರ ನ್ನೆಲ್ಲಾ ಅಲ್ಲಿಗೆ ಕರೆದೊಯ್ದನು. ಇದೇ ದ್ವಾರಕಾಪುರ. ತನ್ನವರೆಲ್ಲ ಸುಖವಾಗಿ ಅಲ್ಲಿ ನೆಲಸುವಂತೆ ಏರ್ಪಡಿಸಿದವನೆ ಶ್ರೀಕೃಷ್ಣನು ಮಧುರೆಗೆ ಹಿಂದಿರುಗಿದನು.</p>
  <div/>
  <div>೬೪. ಮಹಾತ್ಮನಾದ ಮುಚುಕುಂದ</div>
  <p>ದ್ವಾರಕಿಯಿಂದ ಮಧುರೆಗೆ ಹಿಂದಿರುಗಿದ ಶ್ರೀಕೃಷ್ಣ ಮಧುರಾಪುರದ ರಕ್ಷಣೆಗೆ ಅಣ್ಣ ನನ್ನು ನೇಮಿಸಿ, ತಾನೊಬ್ಬನೆ ಬರಿಯ ಕೈಲಿ ಊರ ಹೆಬ್ಬಾಗಿಲನ್ನು ದಾಟಿ ಹೊರಗೆ ಬಂದ. ಅಲ್ಲಿಯೆ ಬೀಡುಬಿಟ್ಟುಕೊಂಡಿದ್ದ ಕಾಲಯವನನು ಆತನನ್ನು ಕಂಡು ಅಚ್ಚರಿಗೊಂಡ. ನಾರದರು ತನಗೆ ವರ್ಣಿಸಿದ ಶ್ರೀಕೃಷ್ಣ ಈತನೇ ಇರಬೇಕು ಎಂದುಕೊಂಡ, ಅವನು. ಆಗತಾನೆ ಹುಟ್ಟುತ್ತಿರುವ ಪೂರ್ಣಚಂದ್ರನಂತಹ ಮುಖ, ಮೈಯೆಲ್ಲ ಶಾಮಲವರ್ಣ, ಹೊಂಬಣ್ಣದ ಪೀತಾಂಬರವನ್ನು ಉಟ್ಟಿದ್ದಾನೆ, ಎದೆಯಲ್ಲಿ ಶ್ರೀವತ್ಸವೆಂಬ ಮಚ್ಚೆ, ತುಂಬಿಕೊಂಡಿರುವ ದುಂಡನೆಯ ನಿಡಿದಾದ ತೋಳುಗಳು, ಕಮಲದಂತಿರುವ ಕಣ್ಣು ಗಳು, ಕನ್ನಡಿಯಂತಹ ಕೆನ್ನೆಗಳು, ಕಿವಿಯಲ್ಲಿ ಹೊಳೆಯುವ ಕುಂಡಲಗಳು, ತುಟಿಗಳಲ್ಲಿ ಕಾಣಿಸುವ ಎಳೆನಗೆ–ಆತನು ಶ್ರೀಕೃಷ್ಣನೆಂಬ ವಿಚಾರದಲ್ಲಿ ಕಾಲಯವನನಿಗೆ ಎಳ್ಳಷ್ಟೂ ಸಂದೇಹವಿಲ್ಲವಾಯಿತು. ‘ಓಹೋ, ನನಗೆ ಸಮನಾದ ಇದಿರಾಳು ಈಗ ಸಿಕ್ಕ ಹಾಗಾ ಯಿತು. ಈಗ ಇವನು ಬರಿಗೈಲಿ ಬರುತ್ತಿದ್ದಾನೆ. ಆದ್ದರಿಂದ ನಾನು ಆಯುಧವನ್ನು ಹಿಡಿದು ಇವನನ್ನು ಇದಿರಿಸುವುದು ನ್ಯಾಯವಲ್ಲ. ನಾನೂ ಬರಿಗೈಲೆ ಹೋಗಿ ಅವನನ್ನು ಕೆಣಕು ತ್ತೇನೆ’ ಎಂದುಕೊಂಡು, ಅವನು ಶ್ರೀಕೃಷ್ಣನ ಬಳಿಗೆ ಓಡಿಬಂದನು. ಅವನು ಹತ್ತಿರಕ್ಕೆ ಬರುವವರೆಗೂ ಸುಮ್ಮನಿದ್ದ ಶ್ರೀಕೃಷ್ಣ, ಅವನು ಬರುತ್ತಲೆ, ಹೆದರಿದವನಂತೆ ಅಲ್ಲಿಂದ ಓಡಲಾರಂಭಿಸಿದ. ಕಾಲಯವನನು ಅವನನ್ನು ಅಟ್ಟಿಕೊಂಡು ಹೊರಟ. ಓಡಿ ಓಡಿ ಅವನಿಗೆ ಸಾಕಾಯಿತು. ‘ಎಲಾ ಕೃಷ್ಣ, ಯದುವಂಶದಲ್ಲಿ ಹುಟ್ಟಿದ ನೀನು ಜೀವಗಳ್ಳನಂತೆ ಹೀಗೆ ಓಡುವುದು ನಾಚಿಕೆಗೇಡು. ನಿಲ್ಲು’ ಎಂದು ಕೂಗಿದನು. ಆದರೇನು? ಪಾಪಿಗಳಿಗೆ ಸಿಕ್ಕದ ಪರಮಾತ್ಮನಂತೆ ಶ್ರೀಕೃಷ್ಣ ಓಡಿ ಓಡಿ, ಕೊನೆಗೊಂದು ಪರ್ವತದ ಗುಹೆಯನ್ನು ಹೊಕ್ಕನು. ಹಿಂದಟ್ಟಿ ಬಂದ ಕಾಲಯವನನೂ ಅವನ ಹಿಂದೆಯೇ ಅದನ್ನು ಹೊಕ್ಕನು.</p>
  <p>ಗುಹೆಯಲ್ಲಿ ಕಗ್ಗತ್ತಲು ಮುಸುಕಿತ್ತು. ಕಾಲಯವನನು ಕಾಲಿಂದ ತಡವರಿಸಿಕೊಂಡು ಒಳಗೆ ಹೋಗುತ್ತಿರುವಾಗ ಯಾರೋ ಒಬ್ಬರು ಅಲ್ಲಿ ಮಲಗಿರುವುದು ಕಾಣಿಸಿತು. ‘ಅಲ್ಲಿ ಬಂದು ಇನ್ನಾರು ಮಲಗಬೇಕು? ಶ್ರೀಕೃಷ್ಣನೆ ಇಲ್ಲಿ ಏನೂ ಅರಿಯದವನಂತೆ ನಟಿಸುತ್ತಾ ಮಲಗಿರಬೇಕು’ ಎಂದುಕೊಂಡು, ಅವನು ಅಲ್ಲಿ ಮಲಗಿದ್ದವನನ್ನು ಝಾಡಿಸಿ ಕಾಲಿನಿಂದ ಒದೆದನು. ಪಾಪ, ಅಲ್ಲಿ ಮಲಗಿದ್ದವನು ಕೊಡವಿಕೊಂಡು ಮೇಲಕ್ಕೆದ್ದವನೆ ತನ್ನ ಬಳಿ ಯಲ್ಲಿ ನಿಂತಿದ್ದ ಕಾಲಯವನನ್ನು ಕೋಪದಿಂದ ದಿಟ್ಟಿಸಿ ನೋಡಿದನು. ಹಾಗೆ ನೋಡಿ ದುದೇ ತಡ, ಕಾಲಯವನನು ಸುಟ್ಟು ಬೂದಿಯಾಗಿ ಹೋದ. ಇಷ್ಟಾಗುತ್ತಲೆ, ಶ್ರೀಕೃಷ್ಣನು ತಾನು ಅಡಗಿದ್ದ ಸ್ಥಳದಿಂದ ಹೊರಬಂದು ಆ ಮಹಾ ಪುರುಷನಿಗೆ ಕಾಣಿಸಿಕೊಂಡನು. ಆತನನ್ನು ನೋಡುತ್ತಲೆ ಆ ಮಹಾಪುರುಷನ ಮನಸ್ಸಿನಲ್ಲಿ ಭಕ್ತಿ ಹುಟ್ಟಿತು. ‘ನೀನಾರು?’ ಎಂದು ಕೇಳುವುದಕ್ಕೆ ಮುಂಚೆ, ತಾನಾರೆಂಬುದನ್ನು ಆತ ಶ್ರೀಕೃಷ್ಣನಲ್ಲಿ ಹೇಳಿಕೊಂಡನು.</p>
  <p>“ಮಹಾಭಾಗ, ನಾನು ಇಕ್ಷ್ವಾಕುವಂಶಕ್ಕೆ ಸೇರಿದವನು. ಮಾಂಧಾತೃಮಹಾರಾಜನ ಮಗ. ನನ್ನ ಹೆಸರು ಮುಚುಕುಂದ. ಈಗ ಬಹುಕಾಲದ ಹಿಂದೆ ನಾನು ರಾಜನಾಗಿದ್ದೆ. ಆಗ ಇಂದ್ರನೆ ಮೊದಲಾದ ದೇವತೆಗಳು ರಾಕ್ಷಸರ ಬಾಧೆಯಿಂದ ತಮ್ಮನ್ನು ಕಾಪಾಡಬೇಕೆಂದು ನನ್ನ ಮರೆಹೊಕ್ಕರು. ನಾನು ಹೋಗಿ ರಾಕ್ಷಸರ ಬಾಧೆಯಿಂದ ಅವರನ್ನು ಕಾಪಾಡಿದೆ. ಆಮೇಲೆ ನಾನು ದೇವಲೋಕದಲ್ಲಿಯೆ ಬಹುಕಾಲ ನಿಲ್ಲಬೇಕಾಯಿತು. ರುದ್ರನ ಮಗನಾದ ಕುಮಾರಸ್ವಾಮಿಯು ಸ್ವರ್ಗಲೋಕದ ರಕ್ಷಕನಾಗಿರಲು ಒಪ್ಪಿಕೊಂಡಮೇಲೆ ದೇವತೆಗಳು ನನ್ನನ್ನು ಬೀಳ್ಕೊಡುತ್ತಾ ‘ಮಹಾರಾಜ, ಭೂಲೋಕದಲ್ಲಿ ಈಗ ನಿನ್ನವರೆನ್ನುವರಾರೂ ಇಲ್ಲ. ನಿನ್ನ ಸಮಕಾಲದವರೆಲ್ಲ ಸತ್ತುಹೋಗಿ ಎಷ್ಟೋ ಕಾಲವಾಗಿದೆ. ಆದ್ದರಿಂದ ನಿನ್ನ ಉಪಕಾರಕ್ಕೆ ಏನು ಪ್ರತ್ಯುಪಕಾರ ಮಾಡಬೇಕೆಂಬುದೇ ನಮಗೆ ತೋಚುತ್ತಿಲ್ಲ. ನಿನಗೆ ಬೇಕಾದ ವರವನ್ನು ನೀನೆ ಕೇಳಿಕೊ ಮೋಕ್ಷವೊಂದನ್ನು ಬಿಟ್ಟು, ನೀನು ಏನು ಕೇಳಿದರೂ ನಾವು ಕೊಡಬಲ್ಲೆವು’ ಎಂದರು. ನಾನು ಅವರೊಡನೆ ‘ದೇವತೆಗಳೆ, ಸದಾ ನಿಮ್ಮ ರಕ್ಷಣೆ ಯಲ್ಲಿದ್ದ ನನಗೆ ಬಹುಕಾಲದಿಂದ ನಿದ್ರೆಯೆ ಇಲ್ಲದಂತಾಗಿದೆ. ನನಗೆ ನಿರಾತಂಕವಾಗಿ ಮಲಗಿಕೊಳ್ಳಲು ಯೋಗ್ಯವಾದ ಒಂದು ಸ್ಥಳವನ್ನು ತೋರಿಸಿ’ ಎಂದು ಬೇಡಿದೆ. ಅವರು ಈ ಪರ್ವತಗುಹೆಯನ್ನು ತೋರಿಸಿ, ನನಗೆ ನಿದ್ರಾಭಂಗ ಮಾಡಿದವರು ಉರಿದುಹೋಗ ಲೆಂದು ವರವಿತ್ತರು. ನಾನು ಬಹುಕಾಲದಿಂದ ಇಲ್ಲಿ ಮಲಗಿದ್ದವನು, ಈಗ ನಿದ್ರಾಭಂಗ ವಾಗಿ ಮೇಲಕ್ಕೆದ್ದೆ. ಇದು ನನ್ನ ಕಥೆ. ಈಗ ಹೇಳು, ನೀನಾರು? ಈ ಗುಹೆಗೇಕೆ ಬಂದೆ? ನಿನ್ನ ದೇಹಕಾಂತಿಯನ್ನೂ ಮುಖದ ತೇಜಸ್ಸನ್ನೂ ನೋಡಿದರೆ ನೀನು ಸಾಮಾನ್ಯ ಮಾನವ ನಲ್ಲವೆಂಬುದು ತಾನಾಗಿಯೆ ಗೊತ್ತಾಗುತ್ತದೆ” ಎಂದು ಪ್ರಶ್ನೆ ಮಾಡಿದನು.</p>
  <p>ಮುಚುಕುಂದನು ತನ್ನ ಪರಿಚಯವನ್ನು ಮಾಡಿಕೊಟ್ಟಂತೆ ಶ್ರೀಕೃಷ್ಣನೂ ತನ್ನ ಆತ್ಮಕಥೆ ಯನ್ನು ಹೇಳಿ: ‘ಮಹಾರಾಜ, ನಾನಾರೆಂದು ಹೇಳಲಿ? ನನ್ನ ಹೆಸರುಗಳು ಅನಂತ, ಕಾರ್ಯ ಗಳು ಅನಂತ, ಜನ್ಮಗಳು ಅನಂತ, ಭೂಮಿಯ ಮೇಲಿನ ಧೂಳಿನ ಕಣಗಳನ್ನಾದರೂ ಎಣಿಸಬಹುದು, ನನ್ನ ನಾಮ ರೂಪ ಗುಣ ಕರ್ಮಗಳನ್ನು ಎಣಿಸುವುದು ಸಾಧ್ಯವಿಲ್ಲ. ಸರ್ವಜ್ಞರೆನಿಸಿಕೊಂಡ ಮಹರ್ಷಿಗಳು ಕೂಡ ನನ್ನ ಸ್ವರೂಪವನ್ನು ಅರ್ಥಮಾಡಿಕೊಳ್ಳ ಲಾರರು. ಆದರೂ ಈಗ ನನ್ನ ಸಧ್ಯದ ಸ್ಥಿತಿ ಇಷ್ಟು– ಚತುರ್ಮುಖ ಬ್ರಹ್ಮ ನನ್ನ ಬಳಿಗೆ ಬಂದು ಭೂಭಾರವನ್ನು ಇಳುಹುವಂತೆ ಬೇಡಿಕೊಂಡ. ನಾನು ಆ ಕಾರ್ಯವನ್ನು ಮಾಡುವು ದಕ್ಕಾಗಿ ಯಾದವಕುಲದ ವಸುದೇವನ ಮಗನಾಗಿ ಅವತರಿಸಿದ್ದೇನೆ. ಈಗ ನನ್ನ ಹೆಸರು ವಾಸುದೇವ ಎಂದು. ಈಗಾಗಲೇ ಕಂಸನೇ ಮೊದಲಾದ ಹಲವು ಪಾಪಿಗಳನ್ನು ಕೊಂದು ಹಾಕಿದ್ದೇನೆ. ಈಗತಾನೆ ಕಾಲಯವನನೆಂಬ ರಕ್ಕಸನನ್ನು ನಿನ್ನಿಂದ ಕೊಲ್ಲಿಸಿದ್ದೇನೆ. ಮುಚುಕುಂದ, ನೀನು ನಿನ್ನ ಪೂರ್ವಜನ್ಮದಲ್ಲಿ ನನ್ನನ್ನು ಬಹುವಾಗಿ ಪೂಜಿಸಿರುವೆ. ಆದ್ದರಿಂದ ನಿನ್ನನ್ನು ಅನುಗ್ರಹಿಸಬೇಕೆಂದು ನನ್ನ ಸಂಕಲ್ಪ. ನಿನಗೆ ಬೇಕಾದ ವರವನ್ನು ಕೇಳಿಕೊ’ ಎಂದನು. ಇದನ್ನು ಕೇಳಿ ಆನಂದದಿಂದ ಮೈದುಂಬಿದ ಮುಚುಕುಂದನು ಶ್ರೀಕೃಷ್ಣನ ಮುಂದೆ ಅಡ್ಡಬಿದ್ದು, ‘ಪ್ರಭು, ನಿನ್ನ ಪಾದಸೇವೆಗಿಂತಲೂ ದೊಡ್ಡದಾದ ಯಾವ ವರವನ್ನು ಬೇಡಲಿ? ಇಗೋ ನಿನಗೆ ಶರಣಾಗಿದ್ದೇನೆ. ಇನ್ನು ನನಗೆ ಸಂಸಾರಭಯ ವಿಲ್ಲದಂತೆ ನನ್ನನ್ನು ಕಾಪಾಡು’ ಎಂದು ಬೇಡಿದನು. ಶ್ರೀಕೃಷ್ಣನು ‘ತಥಾಸ್ತು’ ಎಂದು ಹೇಳಿ, ‘ಅಯ್ಯಾ ಮುಚುಕುಂದ, ನೀನು ಕ್ಷತ್ರಿಯನಾದುದರಿಂದ ಆ ಧರ್ಮಕ್ಕೆ ತಕ್ಕಂತೆ ಬೇಟೆ ಮೊದಲಾದ ಕಾರಣಗಳಿಂದ ಅನೇಕ ಪ್ರಾಣಿಗಳನ್ನು ಕೊಂದು ಕರ್ಮವನ್ನು ಸಂಪಾ ದಿಸಿಕೊಂಡಿರುವೆ. ಆದ್ದರಿಂದ ಕರ್ಮವನ್ನು ತೀರಿಸುವುದಕ್ಕಾಗಿ ನೀನು ನನ್ನಲ್ಲಿ ಮನವನ್ನು ನೆಲೆಗೊಳಿಸಿ ನಿನ್ನ ಇಷ್ಟಾನುಸಾರವಾಗಿ ಭೂಸಂಚಾರವನ್ನು ಮಾಡುತ್ತಿರು. ಮುಂದಿನ ಜನ್ಮದಲ್ಲಿ ನೀನು ಬ್ರಹ್ಮಜ್ಞಾನಿಯಾಗಿ ಹುಟ್ಟಿ ಮೋಕ್ಷವನ್ನು ಪಡೆಯುವೆ’ ಎಂದನು.</p>
  <p>ಶ್ರೀಕೃಷ್ಣಪರಮಾತ್ಮನ ಅನುಗ್ರಹವನ್ನು ಪಡೆದ ಮುಚುಕುಂದನು ಆತನಿಗೆ ಪ್ರದಕ್ಷಿಣೆ ನಮಸ್ಕಾರ ಮಾಡಿ ಗುಹೆಯಿಂದ ಹೊರಗೆ ಬಂದನು. ಅಲ್ಲಿ ನೋಡುತ್ತಾನೆ, ಮನುಷ್ಯ, ಮೃಗ, ಗಿಡಮರಗಳೊಂದೂ ತಾನು ಹಿಂದೆ ನೋಡಿದಂತೆ ಇಲ್ಲ! ಎಲ್ಲವೂ ಕುಳ್ಳು, ಕುಬ್ಜ, ಅಲ್ಪ. ‘ಓಹೋ ಇದು ಕಲಿಯುಗ’ ಎಂದುಕೊಂಡ ಮುಚುಕುಂದ, ಅಲ್ಲಿಂದ ಹೊರಟು ಬದರಿಕಾಶ್ರಮವನ್ನು ಸೇರಿ, ಅಲ್ಲಿ ತಪೋನಿರತನಾದನು.</p>
  <p>ಮುಚುಕುಂದನನ್ನು ಗುಹೆಯಿಂದ ಬೀಳ್ಕೊಟ್ಟ ಶ್ರೀಕೃಷ್ಣನು ಮಧುರಾನಗರಿಗೆ ಹಿಂದಿ ರುಗಿ, ಅಲ್ಲಿ ಮುತ್ತಿಗೆ ಹಾಕಿ ಕುಳಿತಿದ್ದ ಯವನ ಸೇನೆಯನ್ನು ಚಲ್ಲಾಪಿಲ್ಲಿಯಾಗುವಂತೆ ಬಡಿದು ಓಡಿಸಿದನು. ಈ ಯುದ್ಧದಲ್ಲಿ ಆತನಿಗೆ ಅಪಾರವಾದ ಧನರಾಶಿ ಕೈವಶವಾಯಿತು. ಅದೆಲ್ಲವನ್ನೂ ದ್ವಾರಕೆಗೆ ಸಾಗಿಸುತ್ತಿದ್ದನು. ಅಷ್ಟರಲ್ಲಿ ಜರಾಸಂಧನು ತನ್ನ ಇಪ್ಪತ್ತ ಮೂರು ಅಕ್ಷೋಹಿಣಿ ಸೇನೆಯೊಡನೆ ಮತ್ತೆ– ಹದಿನೆಂಟನೆಯ ಬಾರಿ–ಬಂದು ಮಧುರೆಗೆ ಮುತ್ತಿಗೆಹಾಕಿದನು. ಬಲರಾಮಕೃಷ್ಣರು ಈ ಬಾರಿ ಆತನೊಡನೆ ಯುದ್ಧ ಮಾಡಲಿಲ್ಲ; ಹೆದರಿದವರಂತೆ ನಟಿಸಿ, ತಾವು ಸಾಗಿಸುತ್ತಿದ್ದ ಧನರಾಶಿಯನ್ನೂ ಅಲ್ಲಿಯೇ ಬಿಟ್ಟು ಓಡಿಹೋದರು. ಜರಾಸಂಧನು ತನ್ನ ಸೇನೆಯೊಡನೆ ಅವರನ್ನು ಬೆನ್ನಟ್ಟಿದನು. ಬಲರಾಮ ಕೃಷ್ಣರು ಓಡಿ ಓಡಿ ಸಾಕಾಗಿ, ಪ್ರವರ್ಷವೆಂಬ ಒಂದು ಕಡಿದಾದ ಬೆಟ್ಟವನ್ನು ಹತ್ತಿ ತಲೆ ಮರೆಸಿಕೊಂಡರು. ಜರಾಸಂಧನು ಅತ್ಯಂತ ಕೋಪದಿಂದ ಆ ಬೆಟ್ಟದ ಸುತ್ತಲೂ ಕಟ್ಟಿಗೆ ಗಳನ್ನು ಒಟ್ಟಿಸಿ, ಬೆಂಕಿಯನ್ನಿಡಿಸಿದನು. ಆದರೆ ಬಲರಾಮಕೃಷ್ಣರು ಅದರಿಂದ ಪಾರಾಗಿ, ಜರಾಸಂಧನ ಕಣ್ಣಿಗೆ ಬೀಳದಂತೆ ತಪ್ಪಿಸಿಕೊಂಡು, ದ್ವಾರಕಾನಗರವನ್ನು ಸೇರಿದರು. ಜರಾಸಂಧನು ಅವರೀರ್ವರೂ ಬೆಂಕಿಯಲ್ಲಿ ಸುಟ್ಟುಹೋಗಿರಬೇಕೆಂದುಕೊಂಡು, ತನ್ನ ಸೇನೆಯೊಡನೆ ಮಗಧ ದೇಶಕ್ಕೆ ಹಿಂದಿರುಗಿದನು.</p>
  <div/>
  <div/>
  <div/>
  <div>೬೫. ರುಕ್ಮಿಣೀ, ಭಯಪಡಬೇಡ!</div>
  <p>ಜರಾಸಂಧನ ಕಣ್ಣಿಗೆ ಮಣ್ಣೆರಚಿ ದ್ವಾರಕಾಪುರವನ್ನು ಸೇರಿದ ಬಲರಾಮಕೃಷ್ಣರು ಯಾವ ಆತಂಕವೂ ಇಲ್ಲದೆ ಕೆಲಕಾಲ ಸುಖವಾಗಿದ್ದರು. ಆವರ್ತ ದೇಶದ ರಾಜನಾದ ರೈವತನು ತನ್ನ ಮಗಳಾದ ರೇವತಿಯೆಂಬ ಕನ್ಯಾರತ್ನವನ್ನು ಬಲರಾಮನಿಗೆ ಮದುವೆಮಾಡಿಕೊಟ್ಟನು. ಅನುರೂಪವಾದ ಈ ಗಂಡಹೆಂಡಿರು ಸ್ವರ್ಗಸುಖವನ್ನು ಸೂರೆಗೊಳ್ಳುತ್ತಾ ಜಕ್ಕವಕ್ಕಿ ಗಳಂತೆ ನಲಿದಾಡುತ್ತಿದ್ದರು. ಶ್ರೀಕೃಷ್ಣನಿಗೆ ತಕ್ಕ ಹೆಣ್ಣೂ ಹುಟ್ಟಿ ಬೆಳೆಯುತ್ತಿತ್ತು. ವಿದರ್ಭ ದೇಶದ ರಾಜನಾದ ಭೀಷ್ಮಕನಿಗೆ ರುಕ್ಮಿಯೆ ಮೊದಲಾದ ಐವರು ಗಂಡುಮಕ್ಕಳೂ, ಕಡೆಯ ವಳಾಗಿ ರುಕ್ಮಿಣಿ ಎಂಬ ಹೆಣ್ಣುಮಗಳೂ ಹುಟ್ಟಿದರು. ಈ ರುಕ್ಮಿಣಿ ತನ್ನ ರೂಪು, ಗುಣ, ಶೀಲಗಳಲ್ಲಿ ಎಣೆಯಿಲ್ಲದವಳೆಂದು ಹೆಸರು ಪಡೆದಿದ್ದಳು. ಆಕೆ ಶ್ರೀಕೃಷ್ಣನ ರೂಪು, ಧೈರ್ಯ, ವೀರ್ಯ, ಸಾಹಸಗಳ ಕಥೆಯನ್ನು ಕೇಳಿ ಆತನೆ ತನ್ನ ಪತಿಯೆಂದು ಮನಸಾ ವರಿಸಿದ್ದಳು. ತಂದೆಯಾದ ಭೀಷ್ಮಕನಿಗೂ ಇದು ಒಪ್ಪಿಗೆಯಾಗಿತ್ತು. ಆತನ ಬಂಧುಗಳೆಲ್ಲರೂ ಇದು ಬಹು ಹೊಂದಿಕೆಯಾದ ಜೋಡಿಯಾಗುವುದೆಂದು ಹೇಳಿ, ಈ ವಿವಾಹಕ್ಕೆ ಒತ್ತಾಸೆ ನೀಡಿ ದ್ದರು. ಆದರೆ ಭೀಷ್ಮಕನ ಹಿರಿಯ ಮಗನಾದ ರುಕ್ಮಿ ಮಾತ್ರ ಈ ಅನುಕೂಲದಾಂಪತ್ಯಕ್ಕೆ ಅಡ್ಡಿಯಾಗಿ ಕುಳಿತಿದ್ದನು. ಏನು ಮಾಡಿದರೂ ತನ್ನ ತಂಗಿಯನ್ನು ಶ್ರೀಕೃಷ್ಣನಿಗೆ ಕೊಡುವು ದಿಲ್ಲವೆಂದು ಅವನ ಹಟ. ಅವನು ರುಕ್ಮಿಣಿಯನ್ನು ಚೇದಿದೇಶದ ರಾಜನಾದ ಶಿಶುಪಾಲ ನಿಗೆ ಕೊಟ್ಟು ವಿವಾಹ ಮಾಡುವುದಾಗಿ ನಿಶ್ಚಯಿಸಿ, ಲಗ್ನದ ದಿನವನ್ನೂ ಗೊತ್ತುಮಾಡಿದನು.</p>
  <p>ಅಣ್ಣನ ಹಟವನ್ನು ಕಂಡು ರುಕ್ಮಿಣಿಗೆ ಮುಂದೋರದಂತಾಯಿತು. ಆಕೆ ತನಗೆ ಆಪ್ತ ನಾಗಿದ್ದ ಬ್ರಾಹ್ಮಣನೊಬ್ಬನಲ್ಲಿ ತನ್ನ ದುಃಖವನ್ನೆಲ್ಲ ಹೇಳಿಕೊಂಡು, ಒಂದು ಪ್ರೇಮಪತ್ರ ದೊಡನೆ ಅವನನ್ನು ಶ್ರೀಕೃಷ್ಣನ ಬಳಿಗೆ ಕಳುಹಿಸಿದಳು. ಆ ಬ್ರಾಹ್ಮಣ ನೇರವಾಗಿ ದ್ವಾರಕಾ ಪಟ್ಟಣಕ್ಕೆ ಹೋಗಿ, ಶ್ರೀಕೃಷ್ಣನನ್ನು ಕಂಡು ‘ಸ್ವಾಮಿ, ನಾನು ರುಕ್ಮಿಣೀದೇವಿಯ ದೂತ. ಆಕೆ ಈ ಪತ್ರವನ್ನು ತಮಗೆ ಬರೆದು ಕಳುಹಿಸಿದ್ದಾಳೆ’ ಎಂದು ಹೇಳಿ, ರುಕ್ಮಿಣಿಯ ಪತ್ರ ವನ್ನು ಆತನ ಕೈಗಿತ್ತನು. ಶ್ರೀಕೃಷ್ಣನು ಅದನ್ನು ಓದುವಂತೆ ಆ ಬ್ರಾಹ್ಮಣನ ಕೈಗೇ ಕೊಟ್ಟನು. ಆ ಪತ್ರದಲ್ಲಿ ರುಕ್ಮಿಣಿ ತನ್ನ ಹೃದಯದ ನೋವನ್ನೆಲ್ಲ ತೋಡಿಕೊಂಡಿದ್ದಳು. “ಹೇ ನನ್ನ ಜೀವದ ಜೀವ! ಹೇ ಲೋಕಸುಂದರ! ನಿನ್ನ ಗುಣ ರೂಪಗಳಿಗೆ ಮನಸೋತ ನಾನು ನಾಚಿಕೆಯನ್ನು ಬದಿಗೊತ್ತಿ ನನ್ನ ಬಯಕೆಯನ್ನು ನಿನ್ನ ಮುಂದೆ ಇಡುತ್ತಿದ್ದೇನೆ. ಮಹಾಮಹಿಮನಾದ ನಿನಗೆ ನಾನು ಅನುರೂಪಳಲ್ಲವೆಂಬುದನ್ನು ನಾನು ಬಲ್ಲೆ. ನಾನು ಮಾತ್ರವೇ ಅಲ್ಲ; ರೂಪ ಗುಣ ಶೀಲಗಳಲ್ಲಿ ನಿನಗೆ ಅನುರೂಪರಾದವರು ಜಗತ್ತಿನಲ್ಲಿ ಯಾರೂ ಇಲ್ಲ. ನಿನಗೆ ನೀನೆ ಸಾಟಿ, ಅಷ್ಟೆ. ಆದರೂ ನಾನು ನಿನ್ನನ್ನು ಪತಿಯೆಂದು ಮನಸಾ ವರಿಸಿದ್ದೇನೆ. ನನ್ನ ಆತ್ಮವನ್ನೇ ನಿನಗೆ ಅರ್ಪಿಸಿದ್ದೇನೆ. ನೀನು ತಕ್ಷಣವೇ ಇಲ್ಲಿಗೆ ಬಂದು ನನ್ನ ಕೈಹಿಡಿಯಬೇಕು. ಇಲ್ಲದಿದ್ದರೆ ಸಿಂಹದ ಭಾಗ ನರಿಯ ಪಾಲಾಗುತ್ತದೆ. ನನ್ನಣ್ಣ ರುಕ್ಮಿ ನನ್ನನ್ನು ಶಿಶುಪಾಲನ ಕೈಲಿಡಬೇಕೆಂದು ಬಗೆದಿದ್ದಾನೆ. ನಾಳೆ ಆ ಕಾರ್ಯ ನಡೆಯುವು ದಾಗಿದೆ. ವಿವಾಹಕ್ಕೆ ಮುಂಚೆ ಪಟ್ಟಣದ ಹೊರಗಿರುವ ಕುಲದೇವತೆಯ ಗುಡಿಗೆ ಪೂಜೆ ಗೆಂದು ನನ್ನನ್ನು ಕರೆತರುತ್ತಾರೆ. ಆ ಸಮಯದಲ್ಲಿ ನೀನು ನನ್ನನ್ನು ಕರೆದುಕೊಂಡು ಹೋಗುವುದು ಸುಲಭ. ಆಗ ಹೆಚ್ಚು ಕಾವಲೇನೂ ಇರುವುದಿಲ್ಲ. ನೀನು ನನ್ನನ್ನು ಕರೆ ದೊಯ್ಯದಿದ್ದರೆ ನಾನು ಆತ್ಮಹತ್ಯೆಮಾಡಿಕೊಳ್ಳುತ್ತೇನೆ, ಹೆಣ್ಣಿನ ಕೊಲೆಯ ಪಾಪ ನಿನಗೆ ತಟ್ಟುತ್ತದೆ. ಸ್ವಾಮಿ, ನನ್ನ ಪೂರ್ವಪುಣ್ಯವೇನಾದರೂ ಅಲ್ಪಸ್ವಲ್ಪವಿದ್ದರೆ, ಆ ಪುಣ್ಣ ನಿನ್ನನ್ನು ಇಲ್ಲಿಗೆ ಕರೆತರಲಿ. ಇದು ತಪ್ಪಿದರೆ ಜನ್ಮಜನ್ಮಾಂತರಗಳಲ್ಲಿಯಾದರೂ ನೀನೆ ನನ್ನ ಗಂಡನಾಗುವಂತೆ ಅನುಗ್ರಹಿಸಲಿ!”</p>
  <p>ಪತ್ರವನ್ನು ಓದಿದ ಬ್ರಾಹ್ಮಣ ಅದರಲ್ಲಿ ಇದ್ದುದನ್ನೆ ರಂಗುರಂಗಾಗಿ ಬಣ್ಣಿಸಿ ಶ್ರೀಕೃಷ್ಣ ನಿಗೆ ಹೇಳಿದ. ರುಕ್ಮಿಣಿಯ ರೂಪ ಗುಣ ಶೀಲಗಳನ್ನೂ ಬಾಯಲ್ಲಿ ನೀರೂರುವಂತೆ ಬಣ್ಣಿ ಸಿದ. ಶ್ರೀಕೃಷ್ಣನು ರುಕ್ಮಿಣಿಯ ದಿವ್ಯ ಸೌಂದರ್ಯವನ್ನು ಕೇಳಿ ಮೊದಲೆ ಮೋಹಗೊಂಡಿದ್ದ, ಈಗ ಬ್ರಾಹ್ಮಣನ ಮಾತಿನಿಂದ ಅದು ಮತ್ತಷ್ಟು ಹೆಚ್ಚಾಯಿತು. ಆತನು ಮುಗುಳ್ ನಗುತ್ತಾ ‘ಪೂಜ್ಯನಾದ ಬ್ರಾಹ್ಮಣ! ನಾನೂ ರುಕ್ಮಿಣಿಯನ್ನು ಮನಸಾ ವರಿಸಿದ್ದೇನೆ. ಅವಳ ಚಿಂತೆಯಿಂದ ನನಗೆ ಹಗಲು ರಾತ್ರಿ ನಿದ್ರೆ ಬರುತ್ತಿಲ್ಲ. ನಾನು ಬಯಸುತ್ತಿದ್ದುದು ತಾನಾಗಿ ಕೈಸೇರುತ್ತಿರುವಾಗ ನನ್ನ ಭಾಗ್ಯವೆ ಭಾಗ್ಯ. ಇನ್ನು ರುಕ್ಮಿಣಿ ಭಯಪಡುವುದು ಬೇಡ. ನಾನು ಸಕಾಲಕ್ಕೆ ಅಲ್ಲಿಗೆ ಹೋಗಿ, ನನ್ನ ಕಾರ್ಯಕ್ಕೆ ಅಡ್ಡಿ ಮಾಡುವವರನ್ನೆಲ್ಲ ಧ್ವಂಸಮಾಡಿ, ರುಕ್ಮಿಣಿಯನ್ನು ಕರೆತರುತ್ತೇನೆ’ ಎಂದು ಹೇಳಿ, ತನ್ನ ರಥವನ್ನು ಸಿದ್ಧಪಡಿಸುವಂತೆ ದಾರುಕ ನಿಗೆ ಅಪ್ಪಣೆಮಾಡಿದನು. ಮರುಕ್ಷಣದಲ್ಲಿಯೆ ನಾಲ್ಕು ಕುದುರೆಗಳನ್ನು ಹೂಡಿದ ಆತನ ರಥ ಸಿದ್ಧವಾಯಿತು. ಶ್ರೀಕೃಷ್ಣನು ಆ ಬ್ರಾಹ್ಮಣನೊಡನೆ ತನ್ನ ರಥವನ್ನೇರಿ ಗಾಳಿಗೆ ಗರಿ ಮೂಡಿದಂತೆ ಪ್ರಯಾಣಮಾಡಿದನು. ಅಷ್ಟರಲ್ಲಿ ಆ ಸುದ್ದಿ ಬಲರಾಮನ ಕಿವಿಗೆ ಬಿತ್ತು. ಆತನು ಸಂದರ್ಭ ಹೇಗಿರುವುದೊ ಎಂಬ ಶಂಕೆಯಿಂದ ತನ್ನ ಸೈನ್ಯವೆಲ್ಲವನ್ನೂ ತೆಗೆದು ಕೊಂಡು ಶ್ರೀಕೃಷ್ಣನನ್ನು ಹಿಂಬಾಲಿಸಿದನು.</p>
  <p>ಅತ್ತ ವಿದರ್ಭರಾಜ್ಯದ ರಾಜಧಾನಿಯಾದ ಕುಂಡಿನಪುರದಲ್ಲಿ ರುಕ್ಮಿಣಿಯ ವಿವಾಹ ಕ್ಕಾಗಿ ಸಕಲ ಸಿದ್ಧತೆಗಳೂ ನಡೆದಿದ್ದವು. ಬೀದಿಗಳಿಗೆಲ್ಲ ಪನ್ನೀರನ್ನು ಚೆಲ್ಲಿ, ಅಲ್ಲಲ್ಲಿಯೇ ಚಿಗುರಿನ ತೋರಣಗಳನ್ನು ಕಟ್ಟಿದ್ದರು. ಮನೆಮನೆಯ ಮುಂದೆಯೂ ಸಾರಣೆ ಕಾರಣೆ ರಂಗವಲ್ಲಿಗಳ ಅಲಂಕಾರ ನಡೆದಿತ್ತು. ಮರುದಿನ ಬೆಳಕು ಹರಿಯುತ್ತಿದ್ದಂತೆ ಎಲ್ಲೆ ಲ್ಲಿಯೂ ಸಂಭ್ರಮ, ಸಡಗರ. ಗಂಡು ಹೆಣ್ಣುಗಳು ಹೊಸಬಟ್ಟೆಗಳನ್ನುಟ್ಟು ರತ್ನಾಭರಣ ಗಳನ್ನು ತೊಟ್ಟು ಬೀದಿಗಳಲ್ಲೆಲ್ಲ ಸಡಗರದಿಂದ ಓಡಾಡುತ್ತಿದ್ದಾರೆ. ವರನಾಗಲಿರುವ ಶಿಶುಪಾಲನು ತನ್ನ ಬಂಧುಬಾಂಧವರೊಡನೆ ದೊಡ್ಡ ಸೇನೆಯನ್ನೂ ತೆಗೆದುಕೊಂಡು ಊರ ಬಳಿ ಬಂದಿರುವನೆಂದು ಕೇಳುತ್ತಲೆ ಭೀಷ್ಮಕರಾಜನು ತನ್ನ ಪರಿವಾರದೊಡನೆ ಮಂತ್ರಜ್ಞ ರಾದ ಬ್ರಾಹ್ಮಣರನ್ನು ಮುಂದೆಮಾಡಿಕೊಂಡು ಹೋಗಿ ಆತನನ್ನು ಇದಿರುಗೊಂಡನು. ಮದುವೆ ಗಂಡಿಗೆ ನಡೆಯಬೇಕಾದ ಉಪಚಾರಗಳೆಲ್ಲ ನಡೆದವು. ಆತನನ್ನೂ ಆತನ ಪರಿವಾರವನ್ನೂ ಸೊಗಸಾಗಿ ಅಲಂಕರಿಸಿದ ಒಂದು ಅರಮನೆಯಲ್ಲಿ ಇಳಿಸಿದುದಾಯಿತು. ಅಷ್ಟರಲ್ಲಿ ಮದುವಣಿಗನ ಗೆಳೆಯರಾದ ಜರಾಸಂಧ, ಸಾಲ್ವ, ದಂತವಕ್ತ್ರ, ಪೌಂಡ್ರಕ ಮೊದಲಾದ ರಾಜರು ತಮ್ಮ ತಮ್ಮ ಬಂಧುಗಳೊಡನೆ ಸೇನೆಗಳನ್ನೂ ತೆಗೆದುಕೊಂಡು ಕುಂಡಿನ ನಗರಕ್ಕೆ ಬಂದಿಳಿದರು. ರಾಜಕುಮಾರನಾದ ರುಕ್ಮಿ ಅವರನ್ನೆಲ್ಲ ಗೌರವದಿಂದ ಕಂಡು, ಭವ್ಯ ಭವನಗಳಲ್ಲಿ ಅವರಿಗೆಲ್ಲ ಬಿಡಾರಕ್ಕೆ ಏರ್ಪಡಿಸಿದನು. ಆ ರಾಜರಿಗೆಲ್ಲ ಮನಸ್ಸಿನಲ್ಲಿ ಸ್ವಲ್ಪ ಆತಂಕ. ರುಕ್ಮಿಣಿ ಶ್ರೀಕೃಷ್ಣನನ್ನು ಮೋಹಿಸಿರುವಳೆಂಬ ಗಾಳಿ ವರ್ತ ಮಾನ ಅವರಿಗೆಲ್ಲ ತಿಳಿದಿತ್ತು. ಆದ್ದರಿಂದ ಈ ಮಂಗಳ ಸಮಯದಲ್ಲಿ ಬಲರಾಮ ಕೃಷ್ಣರೆಲ್ಲಿ ಪಿಡಿಗಿನಂತೆ ಎರಗಿ ರಸಭಾಸಮಾಡುತ್ತಾರೊ ಎಂದು ಅವರೆಲ್ಲರ ಅಳುಕು. ಅದಕ್ಕಾಗಿಯೇ ಅವರು ತಮ್ಮ ಸೇನೆಗಳೊಡನೆ ಸಜ್ಜಾಗಿ ಬಂದಿದ್ದುದು. ಅವರೆಲ್ಲ ಒಟ್ಟಾಗಿ ಸೇರಿ ‘ಆ ಕೃಷ್ಣ ಈ ಸಮಯದಲ್ಲಿ ಮದುಮಗಳನ್ನು ಹೊತ್ತುಕೊಂಡು ಹೋದರೂ ಹೋದನೆ! ನಾವು ಎಚ್ಚರದಿಂದಿರಬೇಕು’ ಎಂದು ಮಾತನಾಡಿಕೊಂಡರು.</p>
  <p>ಮದುವೆಯ ಮುಹೂರ್ತ ಸಮೀಪಿಸುತ್ತಿದೆಯೆಂದು ಪುರೋಹಿತರು ಎಚ್ಚರಿಕೆ ಯಿತ್ತರು. ಮಂಗಳಸ್ನಾನವನ್ನು ಮಾಡಿದ್ದ ರುಕ್ಮಿಣಿಗೆ ಅರಮನೆಯ ಹೆಣ್ಣುಗಳು ದಿವ್ಯವಾದ ಪೀತಾಂಬರವನ್ನುಡಿಸಿ, ಒಡವೆಗಳನ್ನಿಟ್ಟು, ಹೂ ಮುಡಿಸಿ ಅಲಂಕಾರ ಮಾಡಿದರು. ಪುರೋಹಿತರು ಮಂತ್ರವನ್ನು ಹೇಳಿ ಆಕೆಗೆ ಆಶೀರ್ವಾದಮಾಡಿದರು. ಆಕೆಯ ಕೈಯಿಂದ ಗೋದಾನವೇ ಮೊದಲಾದ ಅನೇಕ ದಾನಗಳನ್ನು ಕೊಡಿಸಿದುದಾಯಿತು. ಆಕೆಯ ದೇಹ ಯಂತ್ರದಂತೆ ಹೇಳಿದ ಕೆಲಸ ಮಾಡುತ್ತಿತ್ತು; ಆದರೆ ಮನಸ್ಸು ಮಾತ್ರ ‘ಅಯ್ಯೋ ಇನ್ನೇನು ಗತಿ? ಇದುವರೆಗೆ ಶ್ರೀಕೃಷ್ಣನ ಸುದ್ದಿ ಸಮಾಚಾರಗಳೊಂದೂ ಇಲ್ಲ. ನಾನು ಕಳುಹಿಸಿದ ಬ್ರಾಹ್ಮಣ ಎಲ್ಲಿ ಹೋದನೊ, ಏನು ಮಾಡಿದನೊ! ಶ್ರೀಕೃಷ್ಣನು ನನ್ನ ಬೇಡಿಕೆಯನ್ನು ಈಡೇರಿಸುವನೊ, ನಿರಾಕರಿಸುವನೊ !’ ಎಂದು ತಳಮಳಗೊಳ್ಳುತ್ತಿತ್ತು. ಅಷ್ಟರಲ್ಲಿ ಅವಳ ಎಡಭುಜ ಅದುರಿತು; ‘ರುಕ್ಮಿಣಿ, ಹೆದರಬೇಡ’ ಎಂದು ಭರವಸೆ ಕೊಟ್ಟಂತಾಯಿತು. ಅದರ ಹಿಂದೆಯೇ ತಾನು ಕಳುಹಿಸಿದ್ದ ಬ್ರಾಹ್ಮಣನೂ ಅಲ್ಲಿ ಪ್ರತ್ಯಕ್ಷನಾದ. ಅವನ ನಗು ಮುಖವೂ ‘ರುಕ್ಮಿಣಿ, ನೀನು ಹೆದರಬೇಡ’ ಎಂದೇ ಸಂದೇಶವನ್ನು ಸಾರುತ್ತಿತ್ತು. ಅವನು ಶ್ರೀಕೃಷ್ಣನಿಂದ ತಂದ ಸುದ್ದಿಯೂ ಅದೇ ಆಗಿತ್ತು. ‘ರುಕ್ಮಿಣಿ, ನೀನು ಹೆದರಬೇಡ. ಸಕಾಲಕ್ಕೆ ನಾನಲ್ಲಿಗೆ ಬರುವೆನು’ ಎಂಬ ಶ್ರೀಕೃಷ್ಣನ ವಾಕ್ಯಗಳನ್ನು ಕೇಳಿ ಅವಳ ಮುಖ ಅರಳಿತು, ಆಕೆಗೆ ಬ್ರಾಹ್ಮಣನನ್ನು ಹೇಗೆ ಬಹುಮಾನಿಸಬೇಕೆಂಬುದೇ ಗೊತ್ತಾಗದೆ, ಆತ ನಿಗೆ ಅಡ್ಡಬಿದ್ದಳು.</p>
  <p>ಮದುಮಗಳಾದ ರುಕ್ಮಿಣಿಯನ್ನು, ಮನೆದೇವತೆಯಾದ ಅಂಬಿಕೆಯ ಪೂಜೆಗೆಂದು ಊರ ಹೊರಗಿದ್ದ ದೇವಾಲಯಕ್ಕೆ ಕರೆದುಕೊಂಡು ಹೊರಟರು. ಆ ವೇಳೆಗೆ ಸರಿಯಾಗಿ ಶ್ರೀಕೃಷ್ಣ ಬಲರಾಮರು ಬಂದರೆಂಬ ಸುದ್ದಿ ಬಂತು. ಸರಳ ಹೃದಯನಾದ ಭೀಷ್ಮಕನು, ಇತರರಂತೆ ಅವರೂ ತನ್ನ ಮಗಳ ಮದುವೆಯನ್ನು ನೋಡಬಂದವರೆಂದು ಭಾವಿಸಿ, ಅವರನ್ನು ಸತ್ಕರಿಸಿ ಬಿಡಾರದಲ್ಲಿ ಇಳಿಸುವಂತೆ ಏರ್ಪಡಿಸಿದನು. ಶ್ರೀಕೃಷ್ಣ ಬಂದನೆಂಬ ಸುದ್ದಿ ಕ್ಷಣಮಾತ್ರದಲ್ಲಿ ಊರಲ್ಲೆಲ್ಲ ಹಬ್ಬಿತು. ಹೆಣ್ಣು ಗಂಡುಗಳು ಮನೆಯಿಂದ ಹೊರ ಕ್ಕೋಡಿ ಬಂದು ಅವನ ಚೆಲುವನ್ನು ಸವಿಯುತ್ತಾ ‘ನಮ್ಮ ರಾಜಪುತ್ರಿ ಈತನ ಕೈಹಿಡಿದಿದ್ದರೆ ಜೋಡಿ ಎಷ್ಟು ಚೆನ್ನಾಗಿರುತ್ತಿತ್ತು!’ ಎಂದು ಗುಸುಗುಟ್ಟುತ್ತಿದ್ದರು. ಅಷ್ಟರಲ್ಲಿ ಅರಮನೆ ಯಿಂದ ಮದುಮಗಳ ಸವಾರಿ ಅಂಬಿಕಾಗುಡಿಗೆಂದು ಕಾಲ್ನಡಿಗೆಯಲ್ಲಿಯೆ ಹೊರಟಿತು. ಆಕೆಯ ಮುಂದುಗಡೆಯಲ್ಲಿ ಮಂಗಳವಾದ್ಯಗಳು ಭೋರ್ಗರೆಯುತ್ತಿದ್ದವು. ಅವಳ ಸುತ್ತಲೂ ಪೂಜೆಯ ಸಾಮಾನನ್ನು ಹೊತ್ತ ಸಖಿಯರು ಮಂಗಳಗೀತಗಳನ್ನು ಹಾಡುತ್ತಿ ದ್ದರು. ಆಕೆಯ ತಾಯ್ತಂದೆಗಳು ಆಕೆಯನ್ನು ಹಿಂಬಾಲಿಸಿ ಬರುತ್ತಿದ್ದರು. ಅವರ ಹಿಂದೆ ಹಣ್ಣುಕಾಯಿಗಳನ್ನು ಹೊತ್ತ ದಾಸದಾಸಿಯರೂ ಒರೆಗಳಚಿದ ಕತ್ತಿಗಳೊಡನೆ ಸೈನ್ಯದ ಭಟರೂ ಬರುತ್ತಿದ್ದರು. ದಿಬ್ಬಣವು ಅತ್ಯಂತ ವೈಭವದಿಂದ ನಡೆದು ಅಂಬಿಕೆಯ ಗುಡಿ ಯನ್ನು ಸೇರಿತು. ರುಕ್ಮಿಣಿಯು ಕೈಕಾಲುಗಳನ್ನು ತೊಳೆದುಕೊಂಡು ಗುಡಿಯನ್ನು ಹೊಕ್ಕ ವಳೆ ಅಂಬಿಕೆಗೆ ಅಡ್ಡಬಿದ್ದು ‘ಅಮ್ಮ, ಶ್ರೀಕೃಷ್ಣನೆ ನನಗೆ ಗಂಡನಾಗುವಂತೆ ಅನುಗ್ರಹಿಸು’ ಎಂದು ಕಣ್ಮುಚ್ಚಿ ಪ್ರಾರ್ಥಿಸಿದಳು. ಹಿರಿಯ ಮುತ್ತೈದೆಯರು ಆಕೆಯಿಂದ ವಿಧಿಪೂರ್ವಕ ವಾಗಿ ಪೂಜೆಮಾಡಿಸಿದರು. ಅಲ್ಲಿ ನೆರೆದಿದ್ದ ಮುತ್ತೈದೆಯರಿಗೆಲ್ಲ ಫಲತಾಂಬೂಲಗಳನ್ನು ಹಂಚಿದುದಾಯಿತು. ಕಡೆಯಲ್ಲಿ ಅಂಬಿಕೆಯ ಪ್ರಸಾದವನ್ನು ಪಡೆದು ಎಲ್ಲರೂ ಗುಡಿ ಯಿಂದ ಹೊರಗೆ ಬಂದರು. ರುಕ್ಮಿಣಿಯನ್ನು ಹಿಂದಕ್ಕೆ ಕರೆದೊಯ್ಯುವುದಕ್ಕಾಗಿ ಅರ ಮನೆಯ ರಥ ಬಂದು ಗುಡಿಯ ಬಾಗಿಲಲ್ಲಿ ನಿಂತಿತ್ತು. ರುಕ್ಮಿಣಿಗೆ ಅದೊಂದು ಸಾವು ಬದುಕಿನ ಘಳಿಗೆ. ಅವಳು ಹಂಸದಂತೆ ಹೆಜ್ಜೆಯನ್ನಿಡುತ್ತಾ, ಹೆಜ್ಜೆ ಹೆಜ್ಜೆಗೂ ತಲೆಯೆತ್ತಿ ಸುತ್ತಲೂ ನೋಡುತ್ತಾ ರಥದ ಬಳಿಗೆ ನಡೆದು ಬರುತ್ತಿದ್ದಳು. ‘ಕೃಷ್ಣ, ಕೃಷ್ಣ, ಎಲ್ಲಿರುವೆ?’ ಎಂದು ಮನಸ್ಸು ಒಳಗೆ ಮೊರೆಯುತ್ತಿದೆ. ಆಕೆ ರಥದ ಹತ್ತಿರಕ್ಕೆ ಬಂದಳು. ಇನ್ನೂ ಕೃಷ್ಣನ ಸುಳಿವಿಲ್ಲ. ಆಕೆ ಬಾಯಾರಿದ ಕಣ್ಣಿನಿಂದ ಮತ್ತೊಮ್ಮೆ ಸುತ್ತಲೂ ನೋಡಿ, ತನ್ನ ಕಾಲನ್ನೆತ್ತಿ ರಥದಲ್ಲಿಡಬೇಕು, ಅಷ್ಟರಲ್ಲಿ ಶ್ರೀಕೃಷ್ಣನು ರಭಸದಿಂದ ಅಲ್ಲಿಗೆ ನುಗ್ಗಿ ಬಂದು, ರುಕ್ಮಿಣಿ ಯನ್ನು ಅನಾಮತ್ತಾಗಿ ಎತ್ತಿಕೊಂಡವನೆ ಕ್ಷಣಮಾತ್ರದಲ್ಲಿ ಮಿಂಚಿನಂತೆ ಮಾಯ ವಾದನು. ಸುತ್ತಲೂ ನೆರೆದಿದ್ದವರು ಮಂಕರಂತೆ ನೋಡುತ್ತಿರಲು ಆತನು ರುಕ್ಮಿಣಿಯನ್ನು ರಥದಲ್ಲಿ ಕುಳ್ಳಿರಿಸಿಕೊಂಡು, ನಾಗಾಲೋಟದಿಂದ ರಥವನ್ನು ಓಡಿಸಿದನು. ನರಿಗಳ ಮಧ್ಯದಲ್ಲಿದ್ದ ಆಹಾರ ಸಿಂಹಕ್ಕೆ ದಕ್ಕಿ ಹೋಯಿತು.</p>
  <p>ಶ್ರೀಕೃಷ್ಣನು ರುಕ್ಮಿಣಿಯನ್ನು ಕದ್ದೊಯ್ದನೆಂಬ ಸುದ್ದಿ ಕ್ಷಣಮಾತ್ರದಲ್ಲಿ ಕಾಡುಕಿಚ್ಚಿ ನಂತೆ ಹಬ್ಬಿತು. ಮದುಮಗನಾಗಲು ಅಲಂಕರಿಸಿಕೊಂಡು ಅಣಿಯಾಗಿದ್ದ ಶಿಶುಪಾಲನು ಆ ಸುದ್ದಿಯನ್ನು ಕೇಳುತ್ತಲೆ ಕನಲಿ ಕೆಂಗೆಂಡನಾದನು. ಅವನು ತನ್ನ ಅಲಂಕಾರವನ್ನೆಲ್ಲ ಕಿತ್ತೆಸೆದು, ಯುದ್ಧಕವಚವನ್ನು ಧರಿಸಿ, ತನ್ನ ಸೈನ್ಯದೊಡನೆ ಶ್ರೀಕೃಷ್ಣನನ್ನು ಬೆನ್ನಟ್ಟಿದನು. ಉಳಿದ ರಾಜರೂ ತಮ್ಮ ಸೈನ್ಯಗಳೊಡನೆ ಆತನನ್ನು ಹಿಂಬಾಲಿಸಿದರು. ಆದರೆ ಅವರು ಊರುಬಾಗಿಲನ್ನು ದಾಟುತ್ತಿದ್ದಂತೆಯೆ ಯಾದವಸೇನೆ ಅವರಿಗೆ ಇದಿರಾಯಿತು. ಕೋಪ ಗೊಂಡಿದ್ದ ರಾಜರು ಅವರ ಮೇಲೆ ಬಾಣಗಳ ಮಳೆಯನ್ನೆ ಸುರಿಸಿದರು. ಆದರೇನು? ಅದೆಲ್ಲ ಬೆಟ್ಟದ ಮೇಲೆ ಮಳೆ ಸುರಿದಂತಾಯಿತು. ಆದರೂ ಶ್ರೀಕೃಷ್ಣನೊಡನೆ ರಥದಲ್ಲಿ ಕುಳಿತು ಇದನ್ನು ನೋಡುತ್ತಿದ್ದ ರುಕ್ಮಿಣಿ ಭಯದಿಂದ ನಡುಗುತ್ತಾ ತನ್ನ ಗಂಡನ ಮುಖ ವನ್ನು ನೋಡಿದಳು. ಆಗ ಶ್ರೀಕೃಷ್ಣನು  ‘ರುಕ್ಮಿಣಿ, ನೀನು ಭಯಪಡಬೇಡ. ನಮ್ಮ ಸೇನೆ ಶತ್ರು ಸೇನೆಯನ್ನು ಕ್ಷಣಮಾತ್ರದಲ್ಲಿ ನಾಶಮಾಡುತ್ತದೆ’ ಎಂದನು. ಆತ ಹೇಳಿದಂತೆಯೆ ನಡೆಯಿತು. ಶತ್ರುಗಳ ಆನೆ ಕುದುರೆ ಕಾಲಾಳುಗಳು ಲೆಕ್ಕವಿಲ್ಲದಷ್ಟು ಸತ್ತುಬಿದ್ದವು, ರಥ ಗಳೆಲ್ಲ ಪುಡಿಪುಡಿಯಾದವು. ತಮ್ಮ ಸೈನ್ಯವೆಲ್ಲವೂ ದಿಕ್ಕಾಪಾಲಾಗಿ ಓಡುತ್ತಿರುವುದನ್ನು ಕಂಡು ಜರಾಸಂಧನೆ ಮೊದಲಾದ ರಾಜರೆಲ್ಲ ಯುದ್ಧಭೂಮಿಯಿಂದ ಕಾಲಿಗೆ ಬುದ್ಧಿ ಹೇಳಿದರು. ಆಶಾಭಂಗವಾದ ಶಿಶುಪಾಲನ ಮುಖ ಕಳೆಗುಂದಿ, ಆತನು ತಲೆತಗ್ಗಿಸಿ ನಿಂತನು. ಆಗ ಉಳಿದ ರಾಜರು ಆತನೊಡನೆ ‘ಅಯ್ಯಾ, ಯುದ್ಧದಲ್ಲಿ ಜಯ, ಅಪಜಯ ಸ್ಥಿರವಲ್ಲ. ಈಗ ನಾವು ಸೋತೆವೆಂದು ಸಂಕಟಪಡುವುದು ಬೇಡ. ಇಂದು ಸೋತರೇನು? ನಾಳೆ ಗೆಲ್ಲುತ್ತೇವೆ. ನೋಡು, ಜರಾಸಂಧ ಹದಿನೇಳು ಸಲ ಸೋತರೂ ಹದಿನೆಂಟನೆಯ ಸಲ ಗೆದ್ದ. ಸೋತಾಗ ಎಂದೂ ಆತ ಕಂಗಾಲಾಗಲಿಲ್ಲ. ನೀನೂ ಆತನಂತೆ ಧೈರ್ಯಶಾಲಿ ಯಾಗಬೇಕು’ ಎಂದರು. ಇದರಿಂದ ಸಮಾಧಾನಗೊಂಡ ಶಿಶುಪಾಲ ತನ್ನ ಪರಿವಾರ ದೊಡನೆ ಅಲ್ಲಿಂದ ಹಿಂದಿರುಗಿದ. ಉಳಿದ ರಾಜರೂ ಭಾರವಾದ ಮನಸ್ಸಿನಿಂದ ಹಿಂದಿರು ಗಿದರು.</p>
  <p>ಶ್ರೀಕೃಷ್ಣನು ರುಕ್ಮಿಣಿಯನ್ನು ಕದ್ದೊಯ್ದ ಅಪರಾಧವನ್ನು ಯಾರು ಕ್ಷಮಿಸಿದರೂ ರುಕ್ಮಿ ಮಾತ್ರ ಕ್ಷಮಿಸಲಿಲ್ಲ. ಆತನು ತನ್ನ ಒಂದು ಅಕ್ಷೋಹಿಣಿ ಸೈನ್ಯದೊಡನೆ ಕೃಷ್ಣನ ಬೆನ್ನಟ್ಟಿದ. ಶ್ರೀಕೃಷ್ಣನನ್ನು ಕೊಂದು, ರುಕ್ಮಿಣಿಯನ್ನು ಬಿಡಿಸಿ ತರದೆ ತಾನು ಮತ್ತೆ ಊರನ್ನು ಪ್ರವೇಶಿ ಸುವುದಿಲ್ಲವೆಂಬುದು ಆತನ ಪ್ರತಿಜ್ಞೆ. ಆತನು ತನ್ನ ಸಾರಥಿಯನ್ನು ಕುರಿತು  ‘ಅಯ್ಯಾ, ನನ್ನ ಗುರಿ ಆ ಕಳ್ಳ ಕೃಷ್ಣ. ಅವನ ರಥ ಎತ್ತ ಹೋಗುವುದೋ ಅತ್ತ ಕಡೆ ನನ್ನ ರಥ ಹರಿಯಲಿ. ಆ ಗೊಲ್ಲನಿಗೆ ತಕ್ಕ ಶಿಕ್ಷೆ ಮಾಡದ ಹೊರತು ನನ್ನ ಜೀವಕ್ಕೆ ಸಮಾಧಾನವಿಲ್ಲ’ ಎಂದನು. ಆತನ ಅಪ್ಪಣೆಯಂತೆ ಸಾರಥಿ ರಥವನ್ನು ವೇಗವಾಗಿ ನಡೆಸಿ, ಶ್ರೀಕೃಷ್ಣನ ರಥ ವನ್ನು ಬೆನ್ನಟ್ಟಿದನು. ರುಕ್ಮಿಯು ದೂರದಿಂದಲೆ  ‘ಎಲ ಕಳ್ಳ, ನಿಲ್ಲು ನಿಲ್ಲು’ ಎಂದು ಕೂಗಿ, ಹರಿತವಾದ ಮೂರು ಬಾಣಗಳನ್ನು ಶ್ರೀಕೃಷ್ಣನ ಮೇಲೆ ಬಿಟ್ಟನು. ಇದನ್ನು ಕಂಡು ರುಕ್ಮಿಣಿ ಬೆದರಿದ ಹುಲ್ಲೆಯಂತಾದಳು. ಶ್ರೀಕೃಷ್ಣನು ಮುಗುಳ್ನಗುತ್ತಾ ಆಕೆಗೆ ‘ರುಕ್ಮಿಣಿ, ನೀನು ಹೆದರಬೇಡ’ ಎಂದು ಹೇಳಿ, ತನ್ನ ಬಿಲ್ಲಿನಿಂದ ಬಾಣವನ್ನು ಹೂಡಿದವನೆ ಮೊದಲ ಬಾಣದಿಂದ ರುಕ್ಮಿಯ ಬಿಲ್ಲನ್ನು ಕತ್ತರಿಸಿ ಹಾಕಿ, ಆಮೇಲೆ ಕುದುರೆ ಸಾರಥಿಗಳೊಡನೆ ರುಕ್ಮಿಯನ್ನೂ ತನ್ನ ಬಾಣಗಳಿಂದ ಹೊಡೆದು ನೋಯಿಸಿದನು. ಇದನ್ನು ಕಂಡು ಕನಲಿದ ರುಕ್ಮಿ ಬೇರೊಂದು ಬಿಲ್ಲನ್ನು ತೆಗೆದುಕೊಂಡು ಯುದ್ಧಕ್ಕೆ ನಿಂತನು. ಬುಡಕ್ಕೆ ಕೊಡಲಿ ಹಾಕಿದಂತೆ ಶ್ರೀಕೃಷ್ಣ ಮತ್ತೆ ಆತನ ಬಿಲ್ಲನ್ನು ಕತ್ತರಿಸಿ ಹಾಕಿದನು. ರುಕ್ಮಿ ಯಾವ ಆಯುಧ ವನ್ನು ಕೈಲಿ ಹಿಡಿದರೂ ಮರುನಿಮಿಷದಲ್ಲಿ ಅದನ್ನು ಕತ್ತರಿಸಿಹಾಕುತ್ತಿದ್ದ ಶ್ರೀಕೃಷ್ಣ. ರುಕ್ಮಿಗೆ ರೇಗಿಹೋಯಿತು ; ಆತ ತನ್ನ ರಥದಿಂದ ಧುಮ್ಮಿಕ್ಕಿದವನೆ ಹಿರಿದ ಕತ್ತಿಯೊಡನೆ ಶ್ರೀಕೃಷ್ಣನ ರಥದೊಳಕ್ಕೆ ನುಗ್ಗಿದನು. ಶ್ರೀಕೃಷ್ಣನು ಅವನ ಕೈಯ ಕತ್ತಿಯನ್ನು ಕಿತ್ತುಕೊಂಡು, ಅದ ರಿಂದಲೆ ಅವನನ್ನು ಕೊಲ್ಲಲೆಂದು ಕತ್ತಿಯನ್ನು ಮೇಲಕ್ಕೆತ್ತಿದನು. ಇದನ್ನು ಕಂಡು ರುಕ್ಮಿಣಿ ಗಡಗಡ ನಡುಗುತ್ತಾ ‘ದೇವದೇವ, ಲೋಕೇಶ್ವರ, ಮಹಾಮಹಿಮ, ಈ ನನ್ನ ಅಣ್ಣ ಅಜ್ಞ; ನಿನ್ನನ್ನು ದ್ವೇಷಿಸುತ್ತಾನೆ. ಅವನು ನಿನಗೆ ಸರಿಯೆ, ಸಮನೆ? ನನಗಾಗಿ ಅವನನ್ನು ಕ್ಷಮಿಸು’ ಎಂದು ಬೇಡಿಕೊಂಡಳು. ಆಗ ಶ್ರೀಕೃಷ್ಣನು ‘ರುಕ್ಮಿಣಿ, ಹೆದರಬೇಡ. ನಾನು ಇವನನ್ನು ಕೊಲ್ಲುವುದಿಲ್ಲ. ಆದರೆ ಇವನಿಗೆ ಅವಮಾನವಾಗುವಂತೆ ಮಾಡಿ, ಇವನನ್ನು ಕೈಬಿಡು ತ್ತೇನೆ’ ಎಂದು ಹೇಳಿ, ರುಕ್ಮಿ ಹೊದೆದಿದ್ದ ಬಟ್ಟೆಯಿಂದಲೇ ಅವನ ಕೈಕಾಲುಗಳನ್ನು ಕಟ್ಟಿ ಹಾಕಿ, ತನ್ನ ಕೈಲಿದ್ದ ಕತ್ತಿಯಿಂದಲೆ ಅವನ ತಲೆಗೂದಲನ್ನೂ ಮೀಸೆಯನ್ನೂ ಬೋಳಿಸಿ ಹಾಕಿದನು.</p>
  <p>ಶ್ರೀಕೃಷ್ಣನು ರುಕ್ಮಿಗೆ ತಕ್ಕ ಶಿಕ್ಷೆಯನ್ನು ವಿಧಿಸುವ ವೇಳೆಗೆ ಬಲರಾಮನು ತನ್ನ ಯದು ಸೇನೆಯ ಸಹಾಯದಿಂದ ರುಕ್ಮಿಯ ಸೇನೆಯನ್ನೆಲ್ಲ ಬಡಿದೋಡಿಸಿ, ಶ್ರೀಕೃಷ್ಣನ ರಥದ ಬಳಿಗೆ ಬಂದನು. ಅಲ್ಲಿ ಬದುಕಿದ ಹೆಣದಂತೆ ಬಿದ್ದಿದ್ದ ರುಕ್ಮಿಯನ್ನು ಕಂಡು ಆತನಿಗೆ ‘ಅಯ್ಯೋ’ ಎನಿಸಿತು. ಆತನು ಅವನ ಕಟ್ಟುಗಳನ್ನೆಲ್ಲ ಬಿಚ್ಚಿ, ‘ಏನಯ್ಯಾ, ಕೃಷ್ಣ, ಬಂಧು ವಾದ ಈತನಿಗೆ ಹೀಗೆ ಅವಮಾನಮಾಡಿದುದು ಶುದ್ಧ ತಪ್ಪು. ಇದು ನಮಗೆ ಯೋಗ್ಯವಾದ ಕೆಲಸವಲ್ಲ’ ಎಂದು ಅವನನ್ನು ಚೀಮಾರಿ ಮಾಡಿದನು. ಅನಂತರ ರುಕ್ಮಿಣಿಯ ಕಡೆ ತಿರುಗಿ ಕೊಂಡು ‘ಮಗಳೆ, ನಿನ್ನ ಅಣ್ಣನಿಗಾದ ಅವಮಾನವನ್ನು ಮನಸ್ಸಿಗೆ ಹಚ್ಚಿಕೊಳ್ಳಬೇಡ. ಹಾಳು ಕ್ಷತ್ರಿಯರ ಸ್ವಭಾವವೇ ಹೀಗೆ. ಅವರಿಗೆ ಬಂಧು ಬಳಗ ಒಂದೂ ಇಲ್ಲ. ಅನ್ಯಾಯ ವಾಯಿತು ಎನಿಸಿದರೆ ಅವನನ್ನು ಹೊಡೆದುಹಾಕಬೇಕು–ಎಂಬುದೇ ಅವರ ಸ್ವಭಾವ. ಶ್ರೀಕೃಷ್ಣ ಹೀಗೆ ಮಾಡಬಾರದಿತ್ತು; ಮಾಡಿಬಿಟ್ಟನಲ್ಲ! ಏನು ಮಾಡುವುದು? ನಡೆದು ಹೋದುದಕ್ಕಾಗಿ ನೀನು ಚಿಂತಿಸಬೇಡ. ಇದೆಲ್ಲ ಪೂರ್ವಾರ್ಜಿತ ಕರ್ಮ ಎಂದುಕೊಂಡು ಸಮಾಧಾನ ಮಾಡಿಕೊ’ ಎಂದು ಸಮಾಧಾನ ಮಾಡಿದನು. ರುಕ್ಮಿಣಿಯೇನೊ ಸಮಾಧಾನ ತಂದುಕೊಂಡಳು. ಆದರೆ ರುಕ್ಮಿ ತನಗಾದ ಅವಮಾನದಿಂದ ಊರಿನವರಿಗೆ ತನ್ನ ಮುಖ ವನ್ನು ತೋರಿಸಲಾರದೆ, ಆತನು ಅಲ್ಲಿಂದ ಹೊರಟು ಭೋಜಕಟವೆಂಬ ಒಂದು ಹಳ್ಳಿ ಯನ್ನು ಸೇರಿ, ಅಲ್ಲಿಯೇ ನೆಲಸಿದನು. ಇದರಿಂದ ಆತನು ಊರು ಬಿಡುವ ಮುನ್ನ ಮಾಡಿದ ಪ್ರತಿಜ್ಞೆಯೂ ನೆರವೇರಿದಂತಾಯಿತು.</p>
  <p>ಇತ್ತ ಶ್ರೀಕೃಷ್ಣನು ರುಕ್ಮಿಣಿಯೊಡನೆ ದ್ವಾರಕಾನಗರಿಗೆ ಸುಖವಾಗಿ ಬಂದು ಸೇರಿದನು. ಊರ ಜನರು ಅತ್ಯಂತ ಉತ್ಸಾಹದಿಂದ ಅವರನ್ನು ಇದಿರುಗೊಂಡು, ಮೆರವಣಿಗೆಯಲ್ಲಿ ಅವರನ್ನು ಅರಮನೆಗೆ ಕರೆದೊಯ್ದರು. ಮರುದಿವಸ ಕೃಷ್ಣರುಕ್ಮಿಣಿಯರ ವಿವಾಹವು ಅತ್ಯಂತ ವೈಭವದಿಂದ ನಡೆಯಿತು. ದ್ವಾರಕಾನಗರಿಯು ದೇವೇಂದ್ರನ ಅಮರಾವತಿ ಗಿಂತಲೂ ಹೆಚ್ಚು ಸುಂದರವಾಗಿ ಅಲಂಕೃತವಾಯಿತು. ಮನೆಮನೆಯ ಮುಂದೆಯೂ ತಳಿರು ತೋರಣ, ಬಾಳೆಯ ಕಂಬ, ಅಡೆಕೆಯ ಗೊನೆ; ಅಂಗಳಗಳೆಲ್ಲ ಸಾರಣೆ ಕಾರಣೆ ರಂಗವಲ್ಲಿ ಅರಳು ಅಕ್ಷತೆಗಳಿಂದ ಅಲಂಕೃತವಾಗಿದ್ದವು. ಎಲ್ಲಿ ನೋಡಿದರೂ ಧ್ವಜಗಳು, ಪತಾಕಿಗಳು, ಹೂಹಾರಗಳು; ಎಲ್ಲಿ ನೋಡಿದರೂ ಸಿಂಗಾರ ಮಾಡಿಕೊಂಡ ಗಂಡುಹೆಣ್ಣು ಗಳು ! ಎಲ್ಲಿ ನೋಡಿದರೂ ಅಗರು, ಚಂದನ, ಶ್ರೀಗಂಧಗಳ ಸುವಾಸನೆ ! ಕುರು, ಕೇಕಯ, ವಿದರ್ಭ, ಯದು, ಕುಂತಿ ಮೊದಲಾದ ದೇಶಗಳ ಅರಸರು ಮದುವೆಯ ಮಂಟಪದಲ್ಲಿ ಸಡಗರದಿಂದ ಓಡಾಡುತ್ತಾ ನೂತನ ದಂಪತಿಗಳಿಗೆ ಕೈಗಾಣಿಕೆಗಳನ್ನು ಕೊಟ್ಟರು. ಶ್ರೀ ಕೃಷ್ಣನ ಸಾಹಸವು ಬಹುಕಾಲದವರೆಗೆ, ದೇಶದೇಶದ ಜನರಿಗೆಲ್ಲ ಸವಿನೆನಪಾಗಿ ಪ್ರಚಾರ ದಲ್ಲಿತ್ತು.</p>
  <div/>
  <div>೬೬. ಆಹಾ! ಈ ಸುಂದರಾಂಗನಾರು?</div>
  <p>ಪರಸ್ಪರ ಅನುರಾಗದಿಂದ ಗಂಡ-ಹೆಂಡಿರಾಗಿದ್ದ ಶ್ರೀಕೃಷ್ಣರುಕ್ಮಿಣಿಯರು ಸಂಸಾರಸಾರ ಸರ್ವಸ್ವನ್ನು ಸವಿಯುತ್ತಾ ಕೆಲಕಾಲ ಕಳೆಯಲು ಅವರ ಪ್ರೇಮವೇ ಆಕಾರವನ್ನು ತಾಳಿದಂತೆ ಸರ್ವಾಂಗ ಸುಂದರನಾದ ಮಗನೊಬ್ಬನು ಹುಟ್ಟಿದನು. ಆತನ ಹೆಸರು ‘ಪ್ರದ್ಯುಮ್ನ.’ ರೂಪದಲ್ಲಿ ಮಾತ್ರವೇ ಅಲ್ಲ, ಅದೃಷ್ಟದಲ್ಲಿಯೂ ಆ ಮಗ ಅಪ್ಪನನ್ನೆ ಹೋಲುತ್ತಿದ್ದ. ಅವನು ಹುಟ್ಟಿ ಹತ್ತು ದಿನಗಳಾಗುವುದಕ್ಕೂ ಮುಂಚೆಯೇ ಅವನು ಹೆತ್ತವರಿಂದ ಅಗಲಿ ಹೋಗಬೇಕಾಯಿತು. ಶಂಬರನೆಂಬ ಒಬ್ಬ ರಾಕ್ಷಸ ಆ ಮಗುವಿನಿಂದಲೆ ತನಗೆ ಮರಣ ವೆಂದು ನಾರದರಿಂದ ತಿಳಿದು, ತನ್ನ ಮಾಯಾವಿದ್ಯೆಯಿಂದ ಅದನ್ನು ಹಾರಿಸಿಕೊಂಡು ಹೋದ. ಅವನು ಆ ಮಗುವನ್ನು ಸಮುದ್ರ ಮಧ್ಯದಲ್ಲಿ ಬಿಸುಟು, ತನ್ನ ಶತ್ರು ನಿಶ್ಶೇಷ ವಾಯ್ತೆಂದು ನಿಶ್ಚಿಂತನಾದ. ಆದರೆ ಕೊಲ್ಲುವವನಿಗಿಂತ ಕಾಯುವವನು ದೊಡ್ಡವನು. ಸಮುದ್ರ ಮಧ್ಯದಲ್ಲಿ ಬಿದ್ದ ಮಗು ಸಾಯಲಿಲ್ಲ; ದೊಡ್ಡದೊಂದು ಮೀನು ಆ ಮಗುವನ್ನು ಅನಾಮತ್ತಾಗಿ ನುಂಗಿತು. ಅದೇ ಮೀನು ದೈವಯೋಗದಿಂದ ಬೆಸ್ತನ ಬಲೆಗೆ ಬಿತ್ತು. ಅಷ್ಟು ದೊಡ್ಡ ಮೀನು ಅರಸರಿಗೆ ತಕ್ಕುದೆಂದು ಬೆಸ್ತನು ಆ ಮೀನನ್ನು ಶಂಬಾಸುರನಿಗೆ ಒಪ್ಪಿಸಿ ದನು. ಆತ ಅದನ್ನು ತನ್ನ ಅಡುಗೆಯವರ ಕೈಗೆ ಕೊಟ್ಟ. ಅಡುಗೆಯವನು ಅದನ್ನು ಸೀಳಿ ದಾಗ ಅದರ ಹೊಟ್ಟೆಯಲ್ಲಿ ಮಗುವಿತ್ತು. ಅವರು ಆಶ್ಚರ್ಯದಿಂದ ಆ ಮಗುವನ್ನು ಅಡಿಗೆ ಮನೆಯ ಒಡತಿಯಾದ ಮಾಯಾದೇವಿಯ ಕೈಗಿತ್ತರು. ಆಕೆ ಆ ಮಗುವನ್ನು ಕಂಡು ಆಶ್ಯರ್ಯದಿಂದ  ‘ಆಹಾ, ಈ ಸುಂದರಾಂಗನಾರು?’ ಎಂದುಕೊಂಡಳು. </p>
  <p>ಮಾಯಾದೇವಿ ಎಳೆಯ ಮಗುವನ್ನು ಕಂಡು ‘ಈ ಸುಂದರಾಂಗನಾರು?’ ಎಂದು ಕೊಂಡುದು ಆಶ್ಚರ್ಯವೇನೂ ಅಲ್ಲ. ಆಕೆ ಮನ್ಮಥನ ಮಡದಿಯಾದ ರತಿ. ಗಂಡ ಸತ್ತ ಮೇಲೆ ಅಳುತ್ತಾ ಅಡವಿಯಲ್ಲಿ ತಿರುಗುತ್ತಿದ್ದ ಆಕೆಯನ್ನು ಅಕಸ್ಮಾತಾಗಿ ಕಂಡ ಶಂಬರ ಆಕೆಯ ರೂಪಕ್ಕೆ ಮರುಳಾಗಿ, ಆಕೆಯನ್ನು ಎಳೆತಂದು ತನ್ನ ಅಡಿಗೆಮನೆಯ ಒಡತಿ ಯನ್ನಾಗಿ ಮಾಡಿದ್ದ. ಆಕೆ ಆ ಮಗುವಿನಲ್ಲಿ ತನ್ನ ಗಂಡನ ರೂಪು ಅಚ್ಚಳಿಯದೆ ಇರುವು ದನ್ನು ಕಂಡು, ಆಶ್ಚರ್ಯದಿಂದ ಮೈಮರೆತು ಆ ಮಾತನ್ನಾಡಿದ್ದಳು. ಆಕೆಯ ಬಾಯಿಂದ ಆ ಮಾತು ಬರುವಷ್ಟರಲ್ಲಿ ನಾರದರು ಅಲ್ಲಿ ಕಾಣಿಸಿಕೊಂಡು, ಆ ಮಗುವೇ ಮನ್ಮಥ ನೆಂದೂ ಶ್ರೀಕೃಷ್ಣನ ಮಗನಾಗಿ ಹುಟ್ಟಿರುವ ಆ ಮಗು ಮುಂದೆ ಶಂಬರನನ್ನು ಕೊಂದು ರತಿಯನ್ನು ಮದುವೆಯಾಗುವನೆಂದೂ ತಿಳಿಸಿದನು. ಇದನ್ನು ಕೇಳಿದ ಮಾಯಾದೇವಿಯು ಅತ್ಯಂತ ರಹಸ್ಯವಾಗಿ ಆ ಮಗುವನ್ನು ಪೋಷಿಸಿ ಬೆಳೆಸುತ್ತಿದ್ದಳು. ಆ ಮಗು ಶುಕ್ಲಪಕ್ಷದ ಚಂದ್ರನಂತೆ ದಿನದಿನಕ್ಕೂ ಬೆಳೆದು ಪ್ರಾಯದವನಾದನು. ಸಾಕ್ಷಾತ್ ಮನ್ಮಥನಾದ ಆತನ ರೂಪಸೌಂದರ್ಯವನ್ನು ಮಾತುಗಳಿಂದ ಬಣ್ಣಿಸಲು ಸಾಧ್ಯವೆ? ತಂದೆಯಂತೆಯೇ ನೀಲ ಮೇಘಶ್ಯಾಮವಾದ ಶರೀರ, ನೀಳವಾದ ತೋಳುಗಳು, ಕಮಲದಂತಹ ಕಣ್ಣು, ಕಪ್ಪಗೆ ಗುಂಗುರು ಗುಂಗುರಾಗಿರುವ ಮುಂಗೂದಲು, ಮುಖದಲ್ಲಿ ಮೋಹಕವಾದ ಮಂದ ಹಾಸ. ಇತ್ತೀಚೆಗೆ ಕೃಷ್ಣನನ್ನು ಕಾಣದಿದ್ದವರು ಆತನನ್ನು ಕೃಷ್ಣನೆಂದೆ ಭ್ರಮಿಸಿಯಾರು! ಈ ಲೋಕಮೋಹಕ ಮೂರ್ತಿಯನ್ನು ಕಂಡು ಮಾಯಾವತಿಯ ಮೋಹ ಕಟ್ಟುಹರಿದ ಪಂಜಿ ನಂತಾಯಿತು. ಆಕೆ ಆತನನ್ನು ಆಲಂಗಿಸಹೋದಳು. ಪ್ರದ್ಯುಮ್ನನು ಹಾವು ಮೆಟ್ಟಿದವ ನಂತೆ ಹೆದರಿ, ಹಿಂದಕ್ಕೆ ಹಾರಿ ‘ಅಮ್ಮ, ಇದೇನಿದು ಅನ್ಯಾಯ? ಹೆತ್ತ ತಾಯಾದ ನೀನು ಇದ್ದಕ್ಕಿದ್ದಂತೆ ನನ್ನಲ್ಲಿ ಕಾಮಾತುರಳಾಗಿ ಹೋಗುವುದೇ?’ ಎಂದನು. ಮಾಯಾವತಿಯು ತನ್ನ ಮತ್ತು ಆತನ ಕಥೆಯನ್ನೆಲ್ಲ ಆದ್ಯಂತವಾಗಿ ಆತನಿಗೆ ತಿಳಿಸಿದಳು. ‘ಪ್ರಾಣಪ್ರಿಯ, ನಿನ್ನ ತಾಯಿಯಾದ ರುಕ್ಮಿಣಿ ಕರುವನ್ನು ಕಳೆದುಕೊಂಡ ಆಕಳಿನಂತೆ ಈಗಲೂ ಸಂಕಟ ದಿಂದ ಕುದಿಯುತ್ತಿರುವಳು. ನೀನು ಪಾಪಿಯಾದ ಈ ಶಂಬರನನ್ನು ಕೊಂದುಹಾಕು. ಆಮೇಲೆ ನಾವಿಬ್ಬರೂ ದ್ವಾರಕೆಗೆ ಹೋಗಿ ಶ್ರೀಕೃಷ್ಣ ರುಕ್ಮಿಣಿಯರನ್ನು ಸಂತೋಷ ಪಡಿಸೋಣ’ ಎಂದು ಹೇಳಿ ಶಂಬರನನ್ನು ಕೊಲ್ಲುವ ‘ಮಹಾಮಾಯೆ’ ಎಂಬ ವಿದ್ಯೆ ಯನ್ನು ಆತನಿಗೆ ಉಪದೇಶಿಸಿದಳು. </p>
  <p>ಸಹಜ ಶೂರನಾದ ಪ್ರದ್ಯುಮ್ನನು ‘ಮಹಾಮಾಯೆ’ಯ ಪ್ರಭಾವದಿಂದ ಅದ್ವಿತೀಯ ಧೈರ್ಯವನ್ನು ಪಡೆದು, ಶಂಬರಾಸುರನನ್ನು ಯುದ್ಧಕ್ಕೆ ಕರೆದನು. ಹೆಡೆಮೆಟ್ಟಿದ ಹಾವಿನಂತೆ ರೋಷಗೊಂಡ ಶಂಬರನು ತನ್ನ ಗದೆಯನ್ನು ಎತ್ತಿ ಪ್ರದ್ಯುಮ್ನನ ತಲೆಯ ಮೇಲೆ ಹೊಡೆಯಹೋದನು. ಅದರೆ ಪ್ರದ್ಯುಮ್ನ ಅದನ್ನು ತನ್ನ ಕೈಲಿದ್ದ ಗದೆಯಿಂದ ಒಡೆದು ಪುಡಿಮಾಡಿದನು. ಇವನ ಶಕ್ತಿಯನ್ನು ಕಂಡು ಅಚ್ಚರಿಗೊಂಡ ಶಂಬರನು ರಾಕ್ಷಸ ಮಾಯೆ ಯನ್ನು ಕೈಕೊಂಡು, ಅವನ ಮೆಲೆ ಕಲ್ಲುಗಳ ಮಳೆಯನ್ನು ಕರೆಯಲು ಪ್ರಾರಂಭಿಸಿದನು. ಆದರೆ ಪ್ರದ್ಯುಮ್ನನ ‘ಮಹಾಮಾಯಾ’ ಶಕ್ತಿಯ ಮುಂದೆ ರಕ್ಕಸನ ಆಟವೇನೂ ನಡೆಯ ಲಿಲ್ಲ. ಅವನು ಹಿರಿದ ಕತ್ತಿಯೊಡನೆ ಪ್ರದ್ಯುಮ್ನನ ಮೇಲೆ ಎರಗಿದನು. ಆದರೆ ಪ್ರದ್ಯು ಮ್ನನು ಅದರಿಂದ ತಪ್ಪಿಸಿಕೊಂಡು, ತನ್ನ ಕೈಯ ಕತ್ತಿಯಿಂದ ರಕ್ಕಸನ ಕತ್ತನ್ನು ಕತ್ತರಿಸಿ ಹಾಕಿದನು. ಒಡನೆಯೇ ಮಾಯಾದೇವಿಯು ತನ್ನ ಗಂಡನೊಡನೆ, ಮೋಡದೊಡನೆ ಚಲಿ ಸುವ ಮಿಂಚಿನಂತೆ, ಆಕಾಶಮಾರ್ಗವಾಗಿಯೆ ದ್ವಾರಕಾಪುರಕ್ಕೆ ಬಂದು, ಶ್ರೀಕೃಷ್ಣನ ಅಂತಃ ಪುರವನ್ನು ಪ್ರವೇಶಿಸಿದಳು. </p>
  <p>ಇದ್ದಕ್ಕಿದ್ದಂತೆ ಅಂತಃಪುರವನ್ನು ಪ್ರವೇಶಿಸಿದ ಪ್ರದ್ಯುಮ್ನನನ್ನು ಕಂಡು ಅಲ್ಲಿದ್ದ ಹೆಣ್ಣುಗಳೆಲ್ಲ ಶ್ರೀಕೃಷ್ಣನೆ ಬಂದನೆಂಬ ಭ್ರಾಂತಿಯಿಂದ ಅಲ್ಲಲ್ಲೆ ಅಡಗಿಕೊಂಡರು. ಆದರೆ ಮರುಕ್ಷಣದಲ್ಲಿಯೆ ಅವರಿಗೆ ತಮ್ಮ ತಪ್ಪು ಅರಿವಾಯಿತು. ಈತನ ಎದೆಯ ಮೆಲೆ ಆ ಶ್ರೀವತ್ಸವೆಂಬ ಮಚ್ಚೆಯಿಲ್ಲ. ವಯಸ್ಸಿನಲ್ಲಿಯೂ ಈತ ಶ್ರೀಕೃಷ್ಣನಿಗಿಂತ ಕಿರಿಯ. ಅಲ್ಲದೆ ಅವನೊಡನೆ ಸುಂದರಿಯಾದ ಹೆಣ್ಣೊಬ್ಬಳು ಬೇರೆ ಬಂದಿದ್ದಾಳೆ. ತಮ್ಮ ತಪ್ಪಿಗಾಗಿ ತಾವೆ ನಗುತ್ತಾ ಅವರು ಅಡಗಿದ್ದ ಸ್ಥಳದಿಂದ ಹೊರಗೆ ಬಂದರು. ಆ ವೇಳೆಗೆ ರುಕ್ಮಿಣೀ ದೇವಿ ಅಲ್ಲಿಗೆ ಬಂದಳು. ಮಗನನ್ನು ನೋಡುತ್ತಲೆ ಆಕೆಯ ಬಾಯಿಂದ ‘ಆಹಾ, ಈ ಸುಂದರಾಂಗನಾರು? ಈತನನ್ನು ಹೆತ್ತ ಭಾಗ್ಯವತಿ ಯಾರು?’ ಎಂಬ ಮಾತುಗಳು ಹೊರ ಬಂದವು. ಆಕೆಗೆ ಅವನಲ್ಲಿ ಪುತ್ರಪ್ರೇಮ ಉಕ್ಕಿತು. ಆಕೆಯ ಮೊಲೆಗಳಲ್ಲಿ ಹಾಲು ಜಲಿಸಿತು. ನೋಡುತ್ತ ನೋಡುತ್ತ ಆತನು ತನ್ನ ಮಗನೇ ಇರಬೇಕೆನ್ನಿಸಿತು ಆಕೆಗೆ. ರೂಪದಲ್ಲಿ ತನ್ನ ಗಂಡನನ್ನು ಅಚ್ಚಳಿಯದೆ ಹೋಲುತ್ತಿದ್ದಾನೆ. ಕಳೆದುಹೋದ ತನ್ನ ಮಗ ಬದುಕಿದ್ದರೆ ಆತನಿಗೆ ಅಷ್ಟೆ ವಯಸ್ಸಾಗಿರಬೇಕಾಗಿತ್ತು. ಅಲ್ಲದೆ ಮನಸ್ಸಿನಲ್ಲಿ ಇವನ ಮೇಲೆ ಎಂತಹ ವಾತ್ಸಲ್ಯ ಹುಟ್ಟುತ್ತಾ ಇದೆ! ರುಕ್ಮಿಣಿಯ ಆಲೋಚನೆಗೆ ಬೆಂಬಲ ನೀಡುವಂತೆ ಆಕೆಯ ಎಡಭುಜ ಅದುರಿತು. ಅಷ್ಟರಲ್ಲಿ ಶ್ರೀಕೃಷ್ಣನೂ ಅಲ್ಲಿಗೆ ಬಂದ. ಆತನೂ ತನಗೇನೂ ತಿಳಿಯದವನಂತೆ ‘ಅಹಾ, ಈ ಸುಂದರಾಂಗನಾರು?’ ಎಂದುಕೊಂಡು ನಿಂತಲ್ಲಿ ನಿಂತ. ಆ ಹೊತ್ತಿಗೆ ಸರಿಯಾಗಿ ನಾರದರು ಅಲ್ಲಿ ಅವತರಿಸಿದರು. ಅವರು ಪ್ರದ್ಯುಮ್ನ ಮಾಯಾದೇವಿಯರ ಕಥೆಯನ್ನು ಆದ್ಯಂತವಾಗಿ ತಿಳಿಸಿ, ಅಲ್ಲಿದ್ದವರನ್ನೆಲ್ಲ ಅಚ್ಚರಿಗೊಳಿಸಿದರು. </p>
  <p>ರುಕ್ಮಿಣೀದೇವಿ ಮತ್ತೆ ಮಗನನ್ನು ಹೆತ್ತವಳಂತೆ ಆ ಮಗನನ್ನು ತಬ್ಬಿಕೊಂಡು, ಸಂತೋಷದಿಂದ ತಲೆಯನ್ನು ಮೂಸಿ ನೋಡಿದಳು. ಶ್ರೀಕೃಷ್ಣನು ಕೈಗೆ ಬಂದ ಮಗ, ಸುಂದರಳಾದ ಸೊಸೆ–ಇವರನ್ನು ಕಣ್ತುಂಬ ಕಂಡು ಹೆಮ್ಮೆಯಿಂದ ಹಿಗ್ಗಿದ. </p>
  <div/>
  <div>೬೭. ನನಗೆ ಭಾಮಾಮಣಿಯೆ ಸಾಕು, ಮಣಿ ಬೇಡ</div>
  <p>ಶ್ರೀಕೃಷ್ಮನು ತನ್ನ ಕೂರ್ತಮಡದಿಯಾದ ರುಕ್ಮಿಣಿಯೊಡನೆ ಅಂತಃಪುರದಲ್ಲಿ ಪಗಡೆ ಯಾಟದ ವಿನೋದದಲ್ಲಿದ್ದಾನೆ. ಇದ್ದಕ್ಕಿದ್ದಂತೆ ಹಲವು ಪಟ್ಟಣಿಗರು ಅರಮನೆಯ ಬಳಿಗೆ ಓಡಿಬಂದು ‘ಪ್ರಭೋ, ಶ್ರೀಕೃಷ್ಣ!’ ಎಂದು ಕೂಗಿಕೊಂಡರು. ಶ್ರೀಕೃಷ್ಣನು ಹೊರಕ್ಕೋಡಿ ಬಂದು ‘ಏನು ವಿಚಾರ?’ ಎಂದು ಅವರನ್ನು ಕೇಳಿದ. ಅವರು ಹೇಳಿದರು–‘ಸ್ವಾಮಿ, ನಿನ್ನನ್ನು ಕಾಣುವುದಕ್ಕಾಗಿ ಸಾಕ್ಷಾತ್ ಸೂರ್ಯಭಗವಾನನೆ ಬರುತ್ತಿದ್ದಾನೆ. ನಮ್ಮ ಕಣ್ಣುಗಳೆಲ್ಲ ಆತನ ಕಾಂತಿಯಿಂದ ಸೀದು ಹೋಗುತ್ತಿವೆ. ನೀನು ಹೋಗಿ ಆತನಿಗೆ ದರ್ಶನವಿತ್ತು, ಆತನನ್ನು ಹಾಗೆಯೇ ಹಿಂದಕ್ಕೆ ಕಳುಹಿಸು’ ಎಂದು ಬೇಡಿಕೊಂಡರು. ಅವರ ಗಾಬರಿ ಯನ್ನು ಕಂಡು ಶ್ರೀಕೃಷ್ಣನಿಗೆ ನಗುಬಂತು. ಅವರನ್ನು ಕುರಿತು ಆತ ‘ಅಯ್ಯಾ ಭಯ ಪಡಬೇಡಿ. ಆತ ಸೂರ್ಯನಲ್ಲ, ನಮ್ಮ ಸತ್ರಾಜಿತ. ಸೂರ್ಯನನ್ನು ಕುರಿತು ತಪಸ್ಸು ಮಾಡಿ, ಸ್ಯಮಂತಕವೆಂಬ ರತ್ನವನ್ನು ಪಡೆದಿದ್ದಾನೆ. ಅದನ್ನು ಕುತ್ತಿಗೆಯಲ್ಲಿ ಧರಿಸಿದ ಆತ ಬರುತ್ತಿರುವಾಗ ನಿಮಗೆ ಸೂರ್ಯನೇ ಬಂದನೆಂಬ ಭ್ರಾಂತಿ ಬಂದಿದೆ. ಆ ರತ್ನ ಸೂರ್ಯ ನಂತೆಯೇ ಪ್ರಕಾಶವುಳ್ಳದ್ದು’ ಎಂದು ಸಮಾಧಾನ ಹೇಳಿ, ಅವರನ್ನು ಹಿಂದಕ್ಕೆ ಕಳುಹಿ ಸಿದನು. </p>
  <p>ಸ್ಯಮಂತಕಮಣಿಯನ್ನು ಧರಿಸಿದ ಸತ್ರಾಜಿತನು ನೇರವಾಗಿ ನಡೆದು ತನ್ನ ಮನೆಯನ್ನು ಸೇರಿದನು. ಆತನನ್ನು ಕಂಡು ಆತನ ಬಂಧುಬಾಂಧವರೆಲ್ಲ ತುಂಬ ಸಂತೋಷಪಟ್ಟರು. ಸತ್ರಾಜಿತನು ತನ್ನ ಪುರೋಹಿತರನ್ನು ಕರೆಸಿ, ಅವರಿಂದ ಸ್ಯಮಂತಕ ರತ್ನಕ್ಕೆ ಪೂಜೆಮಾಡಿಸಿ, ಅದನ್ನು ತನ್ನ ಮನೆದೇವರ ಬಳಿಯಲ್ಲಿ ಇರಿಸಿದನು. ಅದು ರತ್ನವೆಂದರೆ ಸಾಮಾನ್ಯ ರತ್ನವಲ್ಲ; ಪ್ರತಿದಿನವೂ ಅದು ಎಂಟು ಭಾರದಷ್ಟು ತೂಕ ಚಿನ್ನವನ್ನು ಕೊಡುತ್ತಿತ್ತು. ಅದಿದ್ದ ಕಡೆ ಬಡತನವಿಲ್ಲ. ಅಷ್ಟೇ ಅಲ್ಲ, ಅದನ್ನು ಪೂಜಿಸುತ್ತಿದ್ದರೆ ರೋಗರುಜಿನಗಳ ಕಾಟವಿಲ್ಲ, ಶತ್ರುಭಯವಿಲ್ಲ, ಯಾವ ಅಮಂಗಳವೂ ಇಲ್ಲ. ಇದನ್ನು ತಿಳಿದ ಶ್ರೀಕೃಷ್ಣನು ಒಂದು ದಿನ ಸತ್ರಾಜಿತನನ್ನು ಕಂಡು ‘ಅಯ್ಯಾ, ಇಂತಹ ರತ್ನ ನ್ಯಾಯವಾಗಿ ರಾಜನ ಬಳಿ ಇರಬೇಕು. ಇದನ್ನು ನಮ್ಮ ಉಗ್ರಸೇನ ಮಹಾರಾಜರಿಗೆ ಕೊಡು’ ಎಂದ. ಆದರೆ ಹಾಗೆ ಕೊಡುವ ಮನಸ್ಸು ಯಾರಿಗೆ ಬಂದೀತು? ಸತ್ರಾಜಿತ ‘ಉಹು’ ಎಂದ. ಇದಾದ ಕೆಲವು ದಿನಗಳಮೇಲೆ ಸತ್ರಾಜಿತನ ತಮ್ಮನಾದ ಪ್ರಸೇನನೆಂಬುವನು ಒಂದು ದಿನ ಬೇಟೆಗೆ ಹೋಗುವಾಗ ರತ್ನವನ್ನು ಕೊರಳಲ್ಲಿ ಧರಿಸಿ ಹೊರಟ. ಆತ ಬೇಟೆಯಾಡುತ್ತಿರುವಾಗ ಒಂದು ಸಿಂಹ ಆತನ ಮೇಲೆ ಹಾರಿ ಅವನನ್ನು ಕೊಂದು ಹಾಕಿತು. ನಂತರ ಅವನ ಕೊರಳ ಲ್ಲಿದ್ದ ಸ್ಯಮಂತಕ ರತ್ನವನ್ನು ಬಾಯಲ್ಲಿ ಕಚ್ಚಿಕೊಂಡು ಹೋಗುತ್ತ ಒಂದು ಗುಹೆಯನ್ನು ಪ್ರವೇಶಿಸಿತು. ಆ ಗುಹೆಯಲ್ಲಿ ವಾಸವಾಗಿದ್ದ ಒಂದು ಕರಡಿ ಆ ಸಿಂಹದೊಡನೆ ಹೋರಾಡಿ ಅದನ್ನು ಕೊಂದುಹಾಕಿ, ಆ ರತ್ನವನ್ನು ತನ್ನ ಮಗುವಿಗೆ ಆಟವಾಡುವುದಕ್ಕಾಗಿ ಕೊಟ್ಟಿತು.</p>
  <p>ಇತ್ತ ದ್ವಾರಕೆಯಲ್ಲಿ ಬೇಟೆಗೆ ಹೋದ ತಮ್ಮ ಹಿಂದಕ್ಕೆ ಬಾರದುದನ್ನು ಕಂಡು, ಸತ್ರಾ ಜಿತನಿಗೆ ಭಯವಾಯಿತು. ಆತ ತಮ್ಮನಿಗಾಗಿಯೂ ರತ್ನಕ್ಕಾಗಿಯೂ ಎಷ್ಟೋ ಹುಡುಕಿಸಿದ; ಎಲ್ಲಿಯೂ ಸಿಕ್ಕಲಿಲ್ಲ. ಆತನಿಗೆ ಶ್ರೀಕೃಷ್ಣನ ಮೇಲೆ ಸಂದೇಹ ಹುಟ್ಟಿತು. ರತ್ನದ ಆಶೆ ಯಿಂದ ಅವನೇ ಪ್ರಸೇನನನ್ನು ಕೊಂದುಹಾಕಿರಬೇಕೆಂದುಕೊಂಡ. ಅವನು ತನ್ನ ಆಪ್ತ ರಲ್ಲಿ ಅದನ್ನು ಹೇಳಿಕೊಳ್ಳಲು, ಆ ಮಾತು ಕಿವಿಯಿಂದ ಕಿವಿಗೆ ಹಬ್ಬಿ ಶ್ರೀಕೃಷ್ಣನ ಕಿವಿಗೂ ಬಡಿಯಿತು. ಈ ಅಪವಾದವನ್ನು ಕೇಳಿ ಆತನಿಗೆ ಬಹು ವ್ಯಥೆಯಾಯಿತು. ಆತನು ಊರಿನ ಕೆಲವು ಜನರನ್ನು ಕರೆದುಕೊಂಡು ಪ್ರಸೇನನನ್ನು ಅರಸುವುದಕ್ಕಾಗಿ ಹೊರಟನು. ಅವನು ಹೋದ ದಿಕ್ಕನ್ನೇ ಹಿಡಿದು ಅಡವಿಯಲ್ಲಿ ಬಹುದೂರಹೋದ ಮೇಲೆ, ಒಂದು ಕಡೆ ಪ್ರಸೇನ ಸತ್ತುಬಿದ್ದಿರುವುದು ಕಾಣಿಸಿತು. ಅಲ್ಲಿಂದ ಮುಂದೆ ಸಿಂಹದ ಹೆಜ್ಜೆಗಳು ಕಾಣಿಸಲು, ಆತ ಅದರ ಹೆಜ್ಜೆಗಳನ್ನೆ ಹಿಂಬಾಲಿಸಿ ಹೋದ. ಒಂದು ಗುಹೆಯ ಬಳಿ ಸಿಂಹ ಸತ್ತು ಬಿದ್ದಿತ್ತು; ಅಲ್ಲಿಂದ ಮುಂದೆ ಕರಡಿಯ ಹೆಜ್ಜೆ ಕಾಣಿಸಿದವು. ಅವನ್ನು ಅನುಸರಿಸಿ ಆತ ಗುಹೆಯನ್ನು ಹೊಕ್ಕ. ಆತನ ಜೊತೆಯವರೆಲ್ಲ ಹೊರಗೆ ನಿಂತರು. ಶ್ರೀಕೃಷ್ಣ ಗುಹೆ ಯೊಳಗೆ ಹೋಗಿ ನೋಡುತ್ತಾನೆ, ಒಂದು ಕರಡಿಯ ಮರಿ ಅದನ್ನು ಕೈಲಿ ಹಿಡಿದು ಆಡುತ್ತಿದೆ! ಆ ಮರಿಯ ಬಳಿ ನಿಂತಿದ್ದ ಹೆಣ್ಣು ಕರಡಿಯೊಂದು ಶ್ರೀಕೃಷ್ಣನನ್ನು ಕಂಡು, ಭಯದಿಂದ ಗಟ್ಟಿಯಾಗಿ ಕಿರಿಚಿಕೊಂಡಿತು. ಒಡನೆಯೆ ಅಲ್ಲಿ ಮಲಗಿದ್ದ ಗಂಡುಕರಡಿ ದಿಗ್ಗನೆದ್ದು ಶ್ರೀಕೃಷ್ಣನ ಮೇಲೆ ಹಾರಿತು. </p>
  <p>ಶ್ರೀಕೃಷ್ಣನ ಮೇಲೆ ಹಾರಿದ ಕರಡಿ ಸಾಮಾನ್ಯ ಕರಡಿಯಲ್ಲ. ತ್ರೇತಾಯುಗದಲ್ಲಿ ಶ್ರೀರಾಮನ ಸೇವಕನಾಗಿದ್ದ ಜಾಂಬವಂತ, ಅದು. ಕೃಷ್ಣಜಾಂಬವಂತರಿಬ್ಬರೂ ಮಹಾ ಶೂರರೇ. ಅವರಿಬ್ಬರಿಗೂ ಭಯಂಕರವಾದ ಯುದ್ಧ ನಡೆಯಿತು. ಮಾಂಸಕ್ಕಾಗಿ ಹೋರಾ ಡುವ ಗಿಡಗಗಳಂತೆ ಅವರು ಸ್ಯಮಂತಕ ರತ್ನಕ್ಕಾಗಿ ಇಪ್ಪತ್ತೆಂಟು ದಿನಗಳವರೆಗೆ ಒಂದೇ ಸಮನಾಗಿ ಹೋರಾಡಿದರು. ಆ ವೇಳೆಗೆ ಜಾಂಬವಂತನ ಶಕ್ತಿ ಕುಂದುತ್ತಾಬಂತು. ಶ್ರೀಕೃಷ್ಣನು ಒಂದು ಸಲ ಗುದ್ದಿದನೆಂದರೆ ಆತನ ದೇಹದ ಕೀಲುಗಳೆಲ್ಲ ಸಡಲಿದಂತಾ ಗುತ್ತಿತ್ತು. ಇದನ್ನು ಕಂಡು ಜಾಂಬುವಂತನಿಗೆ ಆಶ್ಚರ್ಯವಾಯಿತು. ತನ್ನನ್ನು ಸೋಲಿಸ ಬೇಕಾದರೆ ಇವನು ಮನುಷ್ಯನಲ್ಲ, ದೇವರೆ ಸರಿ–ಎಂದು ಆತನಿಗೆ ನಿರ್ಧರವಾಯಿತು. ಆತನು ಶ್ರೀಕೃಷ್ಣನನ್ನು ಕುರಿತು ‘ಮಹಾತ್ಮಾ, ನೀನು ಮನುಷ್ಯನಲ್ಲ. ಯಾವನ ಕೋಪಕ್ಕೆ ಹೆದರಿ ಸಮುದ್ರರಾಜ ಶರಣಾಗತನಾಗಿ ಹಾದಿಯನ್ನು ಬಿಟ್ಟುಕೊಟ್ಟನೊ, ಯಾವನು ಅದರ ಮೇಲೆ ಸೇತುವೆಯನ್ನೆ ಕಟ್ಟಿದನೊ, ಯಾವನು ಕಪಿಗಳ ಸಹಾಯದಿಂದ ಲಂಕೆಯನ್ನು ನಡುಗಿಸಿ, ರಾವಣನ ಹತ್ತು ತಲೆಗಳನ್ನೂ ಕತ್ತರಿಸಿಹಾಕಿದನೂ, ಆ ಶ್ರೀರಾಮನೆ ನೀನು. ಆತನ ಹೊರತು ನನ್ನನ್ನು ಜಯಿಸುವವರು ಜಗತ್ತಿನಲ್ಲಿ ಮತ್ತೊಬ್ಬರಿಲ್ಲ. ಸ್ವಾಮಿ, ನಿನಗೆ ಶರಣಾಗಿದ್ದೇನೆ. ಇಗೋ ಈ ರತ್ನವನ್ನು ತೆಗೆದುಕೋ. ಈ ನನ್ನ ಮಗಳಾದ ಜಾಂಬವತಿಯನ್ನೂ ಸ್ವೀಕರಿಸು’ ಎಂದು ಬೇಡಿದನು. ಶ್ರೀಕೃಷ್ಣನು ಆತನನ್ನು ಕುರಿತು ‘ಅಯ್ಯಾ, ಈ ರತ್ನಕ್ಕೆ ನಾನು ಆಸೆಪಟ್ಟವನಲ್ಲ. ಕೇವಲ ಅಪವಾದವನ್ನು ತಪ್ಪಿಸಿಕೊಳ್ಳುವುದ ಕ್ಕಾಗಿ ನಾನು ಇಲ್ಲಿಯವರೆಗೆ ಬರಬೇಕಾಯಿತು. ಈಗ ಈ ರತ್ನವನ್ನು ಅದರ ಒಡೆಯನಾದ ಸತ್ರಾಜಿತನಿಗೆ ಒಪ್ಪಿಸುತ್ತೇನೆ. ನನಗೆ ಕನ್ಯಾರತ್ನವೇ ಸಾಕು, ಈ ರತ್ನವೇನೂ ಬೇಡ’ ಎಂದು ಹೇಳಿ ಆತನ ಮಗಳಾದ ಜಾಂಬವತಿಯೊಡನೆ ರತ್ನವನ್ನೂ ತೆಗೆದುಕೊಂಡು ಅಲ್ಲಿಂದ ಹೊರಟನು. </p>
  <p>ಶ್ರೀಕೃಷ್ಣನು ಗುಹೆಯಿಂದ ಬರುವವೇಳೆಗೆ ಅಲ್ಲಿ ಕಾದಿದ್ದವರೆಲ್ಲ ಮನೆಗೆ ಹಿಂದಿರುಗಿ ದ್ದರು. ಅವರಿಗೆ ಶ್ರೀಕೃಷ್ಣನು ಸತ್ತೇಹೋಗಿರಬಹುದೆಂಬ ಸಂದೇಹ. ಅವರು ದ್ವಾರಕಿಗೆ ಹಿಂದಿರುಗಿ, ನಡೆದ ಸಮಾಚಾರವನ್ನೆಲ್ಲ ಅರಮನೆಗೆ ವರದಿಮಾಡಿದರು. ವಸುದೇವ ದೇವಕಿಯರೂ ರುಕ್ಮಣಿಯೂ ಆ ಸುದ್ದಿಯನ್ನು ಕೇಳಿ, ಸತ್ರಾಜಿತನನ್ನು ಬಾಯಿಗೆ ಬಂದಂತೆ ಬಯ್ದು, ಶ್ರೀಕೃಷ್ಣನು ಸುಖವಾಗಿ ಬರಲೆಂದು ತಮ್ಮ ಕುಲದೇವತೆಯಾದ ದುರ್ಗಾದೇವಿಗೆ ಹರಕೆ ಹೊತ್ತರು. ಅವರ ಹರಕೆ ಸಫಲವಾಯಿತೋ ಎಂಬಂತೆ ಸ್ಯಮಂತಕರತ್ನ ಲಲನಾ ರತ್ನಗಳೊಡನೆ ಆತ ಹಿಂದಿರುಗಿದ. ಆತನನ್ನು ಕಾಣುತ್ತಲೆ ಬಂಧುಗಳಿಗೆಲ್ಲ ಆತನು ಮತ್ತೊಮ್ಮೆ ಹುಟ್ಟಿಬಂದಷ್ಟು ಸಂತೋಷವಾಯಿತು. ಊರಿನ ಜನರೆಲ್ಲ ಆತನನ್ನು ಕಂಡು ಅಭಿನಂದಿಸಿದರು. ಉಗ್ರಸೇನ ಮಹಾರಾಜನು ಸತ್ರಾಜಿತನನ್ನು ರಾಜ ಸಭೆಗೆ ಕರೆಸಿ, ಶ್ರೀಕೃಷ್ಣನಿಂದ ನಡೆದ ಕಥೆಯನ್ನೆಲ್ಲ ಹೇಳಿಸಿ, ಆತನ ರತ್ನವನ್ನು ಆತನಿಗೆ ಕೊಡಿಸಿದನು. ಸತ್ರಾಜಿತನಿಗೆ ತಾನು ಮಾಡಿದ ತಪ್ಪಿಗಾಗಿ ತುಂಬ ಪಶ್ಚಾತ್ತಾಪವಾಯಿತು. ಆತನು ಶ್ರೀಕೃಷ್ಣನ ಬಳಿಗೆ ಹೋಗಿ ‘ಅಯ್ಯಾ, ನನ್ನ ಮಗಳಾದ ಸತ್ಯಭಾಮೆಯನ್ನು ಕೈಹಿಡಿದು ನನ್ನ ವಂಶವನ್ನು ಉದ್ಧರಿಸು’ ಎಂದು ಬೇಡಿಕೊಂಡನು. ದಿವ್ಯ ಸುಂದರಿಯಾದ ಆ ಕನ್ಯೆಯನ್ನು ವಿವಾಹವಾಗಲು ಶ್ರೀಕೃಷ್ಣನು ಸಂತೋಷದಿಂದ ಸಮ್ಮತಿಸಿದನು. ಶುಭದಿನ ಶುಭ ಮುಹೂರ್ತದಲ್ಲಿ ಸತ್ರಾಜಿತನು ತನ್ನ ಮಗಳಾದ ಸತ್ಯಭಾಮೆಯನ್ನು ಆತನಿಗೆ ಧಾರೆ ಯೆರೆದುಕೊಟ್ಟು, ಸ್ಯಮಂತಕ ಮಣಿಯನ್ನೂ ಆತನಿಗೆ ಒಪ್ಪಿಸಿದನು. ಆದರೆ ಶ್ರೀಕೃಷ್ಣನು ‘ನನಗೆ ಭಾಮಾಮಣಿಯೆ ಸಾಕು, ಮಣಿ ಬೇಡ’ ಎಂದು ಹೇಳಿ, ಅದನ್ನು ಸತ್ರಾಜಿತನಿಗೇ ಹಿಂದಕ್ಕೆ ಕೊಟ್ಟನು.</p>
  <div>೬೮. ಸ್ಯಮಂತಕ ಮಣಿ</div>
  <p>ಸುರಸುಂದರಿಯಾದ ಸತ್ಯಭಾಮೆಯನ್ನು ತಾನು ಮದುವೆ ಮಾಡಿಕೊಳ್ಳಬೇಕೆಂದು ಬಯಸಿದ್ದ, ಶತಧನ್ವ. ಸತ್ರಾಜಿತನೂ ಇದಕ್ಕೆ ಒಪ್ಪಿದ್ದ. ಆದರೆ ಆ ಮನೋಹರಿ ಶ್ರೀಕೃಷ್ಣನ ಪಾಲಾದುದನ್ನು ಕಂಡು ಅವನಿಗೆ ಸಹಿಸಲಾರದ ಆಶಾಭಂಗವಾಯಿತು. ಆತನು ಸತ್ರಾಜಿತನ ಮೇಲೆ ಸೇಡು ತೀರಿಸಿಕೊಳ್ಳಬೇಕೆಂದು ಸಮಯ ಕಾಯುತ್ತಿದ್ದ. ಅಕ್ರೂರ, ಶತಧನ್ವ ಎಂಬ ಆತನ ಗೆಳೆಯರಿಬ್ಬರು ಈ ದೆವ್ವಕ್ಕೆ ಧೂಪವನ್ನು ಹಾಕುತ್ತಿದ್ದರು. ಹೀಗಿರಲು, ಅರಗಿನ ಮನೆಯಲ್ಲಿ ಬೆಂಕಿಗೆ ಸಿಕ್ಕಿ ಕುಂತಿಯೂ ಪಂಚಪಾಂಡವರೂ ಉರಿದು ಹೋದರೆಂದು ಹಸ್ತಿನಾವತಿಯಿಂದ ಸುದ್ದಿ ಬಂದಿತು. ಅವರ ಕರ್ಮಾಂತರಗಳನ್ನು ಮಾಡುವುದಕ್ಕಾಗಿ ಶ್ರೀಕೃಷ್ಣನು ಬಲರಾಮನೊಡನೆ ಹಸ್ತಿನಾವತಿಗೆ ಹೊರಟುಹೋದನು. ಇಂತಹ ಸುಸಮಯವನ್ನೇ ಕಾಯುತ್ತಿದ್ದ ಶತಧನ್ವನು ಸತ್ರಾಜಿತನ ಅಂತಃಪುರಕ್ಕೆ ನುಗ್ಗಿ, ನಿದ್ರಿಸು ತ್ತಿದ್ದ ಸತ್ರಾಜಿತನನ್ನು ಅಲ್ಲಿದ್ದ ಹೆಣ್ಣುಗಳ ಇದಿರಿನಲ್ಲಿಯೇ ಕಟುಕನು ದನವನ್ನು ಕತ್ತರಿಸುವಂತೆ ಕತ್ತರಿಸಿ ಹಾಕಿದನು. ಇಷ್ಟೇ ಅಲ್ಲ, ಸತ್ತವನ ಹೆಂಡತಿ ಮಕ್ಕಳು ಗೊಳೋ ಎಂದು ಅಳುತ್ತಾ ತಡೆದರೂ ಲೆಕ್ಕಿಸದೆ ಸತ್ತವನಲ್ಲಿದ್ದ ಸ್ಯಮಂತಕ ಮಣಿಯನ್ನೂ ಕದ್ದೊ ಯ್ದನು. ತನ್ನ ತಂದೆಯ ಕೊಲೆಯನ್ನು ಕಂಡು ಸತ್ಯಭಾಮೆ ಕಲ್ಲು ಕರಗುವಂತೆ ಹಲುಬಿ ಹಂಬಲಿಸಿ ಅತ್ತಳು. ಅನಂತರ ತಂದೆಯ ದೇಹವನ್ನು ಎಣ್ಣೆಯ ಕೊಪ್ಪರಿಗೆಯಲ್ಲಿರಿಸಿ, ಹಸ್ತಿನಾವತಿಗೆ ಹೋದವಳೆ ತನ್ನ ಗಂಡನ ಮುಂದೆ ಅಳುತ್ತಾ ನಡೆದ ಸಂಗತಿಯನ್ನೆಲ್ಲ ತಿಳಿಸಿದಳು. ಮಡದಿಯ ಕಣ್ಣೀರನ್ನು ಕಂಡು ಶ್ರೀಕೃಷ್ಣನಿಗೆ ಕೆಂಡದಂತಹ ಕೋಪ ಬಂತು. ಒಡನೆಯೆ ಆತನು ಅಣ್ಣನೊಡನೆ ಸತ್ಯಭಾಮೆಯನ್ನೂ ಕರೆದುಕೊಂಡು ದ್ವಾರಕಿಗೆ ಧಾವಿಸಿ ದನು.</p>
</html>
