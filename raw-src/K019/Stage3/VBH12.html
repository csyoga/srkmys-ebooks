<?xml version="1.0"?>
<html>
  <p>ವೇದಸ್ವರೂಪನಾದ ಶ್ರೀಹರಿಯು ದೇವತೆಗಳ ಮೊರೆಯನ್ನು ಕೇಳಿ, ಅವರನ್ನು ರಕ್ಷಿಸು ವುದಕ್ಕಾಗಿ ತನ್ನ ಬೇರೆ ಬೇರೆ ಅಂಶಗಳಿಂದ ಶ್ರೀರಾಮ, ಲಕ್ಷ್ಮಣ, ಭರತ, ಶತ್ರುಘ್ನರೆಂಬ ನಾಲ್ವರು ಮಕ್ಕಳಾಗಿ ಹುಟ್ಟಿದನು. ಶ್ರೀರಾಮನು ಎಳೆಯ ಬಾಲಕನಾಗಿರುವಾಗಲೆ ತಮ್ಮ ನಾದ ಲಕ್ಷ್ಮಣನೊಡನೆ ವಿಶ್ವಾಮಿತ್ರರ ಆಶ್ರಮಕ್ಕೆ ಹೋಗಿ ಸುಬಾಹು, ಮಾರೀಚ ಮೊದ ಲಾದ ಅನೇಕ ರಾಕ್ಷಸರನ್ನು ಕೊಂದುಹಾಕಿದನು. ಅಲ್ಲಿಂದ ಆತನು ಜನಕರಾಜನ ರಾಜ ಧಾನಿಯಾದ ಮಿಥಿಲೆಗೆ ಹೋದನು. ಮುನ್ನೂರು ಮಂದಿ ಪರಾಕ್ರಮಿಗಳು ರಥದಲ್ಲಿ ಎಳೆದುಕೊಂಡು ಬಂದ ಶಿವಧನುಸ್ಸನ್ನು, ಹೆದೆಯೇರಿಸುವ ನೆಪದಲ್ಲಿ, ಆನೆಯು ಕಬ್ಬಿನ ಜಲ್ಲೆಯನ್ನು ಮುರಿಯುವಂತೆ ಲೀಲಾಜಾಲವಾಗಿ ಮುರಿದು, ಸುರ ಸುಂದರಿಯಾದ ಸೀತೆ ಯನ್ನು ಮದುವೆಮಾಡಿಕೊಂಡನು. ಆಕೆ ಮತ್ತಾರೂ ಅಲ್ಲ, ಸಾಕ್ಷಾತ್ ಲಕ್ಷ್ಮಿ. ಶ್ರೀರಾಮ ಚಂದ್ರನು ಆಕೆಯನ್ನು ತನ್ನೊಡನೆ ಅಯೋಧ್ಯೆಗೆ ಕರೆತರುತ್ತಿರಲು, ಕ್ಷತ್ರಿಯ ವಂಶಕ್ಕೆ ಮೃತ್ಯುವಿನಂತಿದ್ದ ಪರಶುರಾಮನು ಆತನನ್ನು ಇದಿರಿಸಿದನು. ಶ್ರೀರಾಮನು ಆತನ ಗರ್ವ ವನ್ನು ನಾಶಮಾಡಿ ಊರಿಗೆ ಹಿಂದಿರುಗಿದನು. ದಶರಥನು ತನ್ನ ಕಣ್ಮಣಿಯಂತಿದ್ದ ಈ ಶ್ರೀರಾಮನಿಗೆ ಪಟ್ಟಾಭಿಷೇಕ ಮಾಡಬೇಕೆಂದಿರಲು, ಆತನ ಕಿರಿಯ ಹೆಂಡತಿಯಾದ ಕೈಕೇಯಿ, ಅದಕ್ಕೆ ಅಡ್ಡಿಯನ್ನು ತಂದೊಡ್ಡಿದಳು. ಹಿಂದೆ ದಶರಥ ತನಗೆ ಕೊಟ್ಟಿದ್ದ ಎರಡು ವರಗಳನ್ನು ಮುಂದೆ ಮಾಡಿ, ಅವುಗಳಲ್ಲಿ ಒಂದರಿಂದ ಶ್ರೀರಾಮನನ್ನು ಅಡವಿಗೆ ಅಟ್ಟ ಬೇಕೆಂದೂ, ಮತ್ತೊಂದರಿಂದ ತನ್ನ ಮಗ ಭರತನಿಗೆ ಪಟ್ಟಗಟ್ಟಬೇಕೆಂದೂ ಬೇಡಿದಳು. ಸತ್ಯಸಂಧನಾದ ದಶರಥನು ಮಾತಿಗೆ ಕಟ್ಟುಬಿದ್ದು ಸಂಕಟ ಪಡುತ್ತಿರಲು, ಇದನ್ನು ಕೇಳಿದ ಶ್ರೀರಾಮನು ಸೀತಾಲಕ್ಷ್ಮಣರೊಡನೆ ತಾನಾಗಿಯೇ ಕಾಡಿಗೆ ಹೊರಟು ಹೋದನು. </p>
  <p>ವನವಾಸಕ್ಕೆ ಹೋದ ಶ್ರೀರಾಮನು ಪರಿಪರಿಯ ಕಷ್ಟಗಳನ್ನು ಅನುಭವಿಸಬೇಕಾಯಿತು. ಆತನು ದಂಡಕಾರಣ್ಯದಲ್ಲಿದ್ದಾಗ ರಾವಣನ ತಂಗಿಯಾದ ಶೂರ್ಪಣಖಿ ಆತನನ್ನು ಮೋಹಿಸಿದಳು. ಅವಳ ನಿರ್ಬಂಧವನ್ನು ಸಹಿಸಲಾರದೆ ಅವಳ ಕಿವಿ ಮೂಗುಗಳನ್ನು ಕೊಯ್ದು ಓಡಿಸಬೇಕಾಯಿತು. ಇದನ್ನು ಕೇಳಿ ಅವಳ ಬಂಧುಗಳಾದ ಖರದೂಷಣ ಮೊದ ಲಾದ ಹದಿನಾಲ್ಕು ಸಹಸ್ರಜನ ರಕ್ಕಸರು ಏಕಕಾಲದಲ್ಲಿ ಶ್ರೀರಾಮನ ಮೇಲೆ ಬಿದ್ದರು. ಅಷ್ಟು ಜನರನ್ನೂ ಆತನೊಬ್ಬನೆ ಕ್ಷಣಮಾತ್ರದಲ್ಲಿ ಕೊಂದುಹಾಕಿದನು. ಇದನ್ನು ಶೂರ್ಪ ಣಖಿಯು ರಾವಣನಿಗೆ ತಿಳಿಸಿ, ಸೀತೆಯ ಸೌಂದರ್ಯವನ್ನು ಬಾಯಲ್ಲಿ ನೀರುಕ್ಕುವಂತೆ ವರ್ಣಿಸಿದಳು. ಕಾಮುಕನಾದ ರಾವಣನು ಆಕೆಯನ್ನು ಕದ್ದು ತರವುದಕ್ಕಾಗಿ ಮಾರೀಚನ ಸಹಾಯವನ್ನು ಕೋರಿದನು. ಆ ಮಾರೀಚ ಮಾಯೆಯ ಜಿಂಕೆಯಾಗಿ ಸುಳಿದು ಸೀತಾರಾಮ ರನ್ನು ಮರುಳುಗೊಳಿಸಿದ. ಸೀತೆಯ ಅಪೇಕ್ಷೆಯಂತೆ ಶ್ರೀರಾಮ ಆ ಮೃಗವನ್ನು ಹಿಡಿದು ತರಲೆಂದು ಹೊರಟ. ಅದು ಅವನನ್ನು ಬಹುದೂರದವರೆಗೆ ಸೆಳೆದುಕೊಂಡು ಹೋಯಿತು. ಕೊನೆಗೆ ಅದು ರಾಕ್ಷಸನ ಮಾಯೆಯೆಂದು ತಿಳಿದ ಶ್ರೀರಾಮ ಅದನ್ನು ಬಾಣ ದಿಂದ ಹೊಡೆದು ಕೊಂದ. ಅದು ಸಾಯುವಾಗ ‘ಲಕ್ಷ್ಮಣಾ, ಸೀತೇ’ ಎಂದು ಕೂಗಿ ಸತ್ತಿತು. ಶ್ರೀರಾಮನ ದನಿಯಲ್ಲಿ ಅದು ಕೂಗಿದುದರಿಂದ ಲಕ್ಷ್ಮಣ ಆ ದನಿ ಬಂದ ದಿಕ್ಕಿಗೆ ಹೊರಟ. ಆ ಸಮಯವನ್ನೇ ಕಾದಿದ್ದ ರಾವಣ ಸನ್ಯಾಸಿವೇಷದಿಂದ ಬಂದು ಸೀತೆಯನ್ನು ಕದ್ದೊಯ್ದ. ರಾಮಲಕ್ಷ್ಮಣರು ಹಿಂದಿರುಗಿ ಸೀತೆಯನ್ನು ಕಾಣದೆ ಕಳವಳಿಸಿದರು. ಸ್ತ್ರೀ ಮೋಹ ಎಷ್ಟು ಭಯಂಕರವೆಂಬುದನ್ನು ನಟಿಸಿ ತೋರಿಸುವವನಂತೆ ಶ್ರೀರಾಮನು ಅತ್ತು ಅತ್ತು ಸಣ್ಣಗಾಗಿಹೋದ. ಆತ ಲಕ್ಷ್ಮಣನೊಡನೆ ಸೀತೆಯನ್ನು ಹುಡುಕುತ್ತಾ ಹೊರಡಲು ಹಾದಿಯಲ್ಲಿ ಸಾಯುತ್ತ ಬಿದ್ದಿದ್ದ ಜಟಾಯು ಕಾಣಿಸಿದ. ಆತ ಸೀತೆಯನ್ನು ಬಿಡಿಸುವು ದಕ್ಕಾಗಿ ರಾವಣನೊಡನೆ ಹೋರಾಡಿ ನೆಲಕ್ಕೆ ಉರುಳಿದ್ದ. ತನಗಾಗಿ ಜೀವವನ್ನು ತೆತ್ತ ಆ ಹಕ್ಕಿಗೆ ಶ್ರೀರಾಮನು ಉತ್ತರಕ್ರಿಯೆಗಳನ್ನು ಮಾಡಿ ಸದ್ಗತಿಯನ್ನು ಕಾಣಿಸಿದ. ಅಲ್ಲಿಂದ ಮುಂದೆ ಕಬಂಧನೆಂಬ ರಾಕ್ಷಸನನ್ನು ಕೊಂದು, ಪುಷ್ಯಮೂಕಪರ್ವತಕ್ಕೆ ಹೋದನು. ಅಲ್ಲಿ ಸುಗ್ರೀವನೆಂಬ ಕಪಿರಾಜನ ಸ್ನೇಹವಾಯಿತು. ಆ ಸುಗ್ರೀವನನ್ನು ಹಿಂಸಿಸುತ್ತಿದ್ದ ಅವನ ಅಣ್ಣನಾದ ವಾಲಿಯನ್ನು ಕೊಂದು ಶ್ರೀರಾಮನು ಸುಗ್ರೀವನಿಗೆ ಪಟ್ಟಾಭಿಷೇಕ ಮಾಡಿದನು. ಆ ಕಪಿರಾಜನು ಆಂಜನೇಯಾದಿ ಕಪಿಗಳಿಂದ ಸೀತೆಯಿರುವ ಸ್ಥಳವನ್ನು ಕಂಡುಹಿಡಿದನು. ಶ್ರೀರಾಮನು ಕಪಿಸೇನೆಯೊಡನೆ ರಾವಣಾಸುರನ ಲಂಕೆಯ ಮೇಲೆ ದಂಡೆತ್ತಿ ಹೊರಟನು. ಹಾದಿಯಲ್ಲಿ ಸಮುದ್ರ ಅಡ್ಡವಾಗಿತ್ತು. ತನಗೆ ಹಾದಿಯನ್ನು ಕೊಡು ವಂತೆ ಶ್ರೀರಾಮ ಸಮುದ್ರರಾಜನನ್ನು ಬೇಡಿದ. ಮೂರು ದಿನದವರೆಗೆ ಬೇಡಿದರೂ ಅವನು ಮೌನವಾಗಿರಲು ಶ್ರೀರಾಮನಿಗೆ ರೇಗಿಹೋಯಿತು. ಆತ ಒಮ್ಮೆ ಕೆಂಗಣ್ಣಿನಿಂದ ಸಮುದ್ರದತ್ತ ನೋಡುತ್ತಲೆ ಅದು ಕುದಿದುಹೋಯಿತು. ಸಮುದ್ರರಾಜನು ಮನುಷ್ಯ ರೂಪದಿಂದ ಓಡಿಬಂದು, ಶ್ರೀರಾಮನ ಪಾದಗಳಿಗೆ ಅಡ್ಡಬಿದ್ದು ‘ಸ್ವಾಮಿ, ನೀನು ಯಾರೆಂದು ತಿಳಿಯದೆ ನಾನು ಮಾಡಿದ ಅಪರಾಧವನ್ನು ಕ್ಷಮಿಸು. ನೀನು ಆದಿಪುರುಷ ನೆಂಬುದು ನನಗೀಗ ಗೊತ್ತಾಗಿದೆ. ನೀನು ನನ್ನ ನೀರಿನಮೇಲೆ ಅಗತ್ಯವಾಗಿಯೂ ಸೇತುವೆಯನ್ನು ಕಟ್ಟಿ, ನಿನ್ನ ಮನಬಂದಂತೆ ಸಂಚರಿಸು. ಆ ಸೇತುವೆ ನಿನ್ನ ಕೀರ್ತಿಗೆ ಸ್ಮಾರಕ ವಾಗಿರಲಿ’ ಎಂದನು. ಅನಂತರ ಶ್ರೀರಾಮನ ಅಪ್ಪಣೆಯಂತೆ ಸೇತುವೆ ನಿರ್ಮಾಣ ವಾಯಿತು. ಕಪಿಸೇನೆ ಲಂಕೆಯನ್ನು ಪ್ರವೇಶಿಸಿ ಕೈಗೆ ಸಿಕ್ಕುದನ್ನು ಧ್ವಂಸಮಾಡುತ್ತಾ ಹೋಯಿತು. ರಾವಣನು ತನ್ನ ಸೈನ್ಯವನ್ನು ಕಪಿಸೇನೆಯ ಮೇಲೆ ಯುದ್ಧಕ್ಕೆ ಕಳುಹಿಸಿದನು. ಘನ ಘೋರವಾದ ಯುದ್ಧ ನಡೆದು ಕುಂಭ, ನಿಕುಂಭ, ದೇವಾಂತಕ, ನರಾಂತಕ, ಇಂದ್ರಜಿತ್ತು, ಪ್ರಹಸ್ತ, ಕುಂಭಕರ್ಣ ಮೊದಲಾದ ರಾಕ್ಷಸವೀರರೆಲ್ಲ ಸತ್ತುಹೋದರು. ಕಡೆಗೆ ರಾವಣನೆ ಶ್ರೀರಾಮನೊಡನೆ ಯುದ್ಧಕ್ಕೆ ನಿಂತನು. ಶ್ರೀರಾಮನು ದೇವೇಂದ್ರನು ಕಳುಹಿಸಿದ್ದ ದಿವ್ಯ ರಥವನ್ನೇರಿ ಅವನೊಡನೆ ಯುದ್ಧ ಮಾಡುತ್ತಾ ‘ಎಲಾ ನೀಚ, ಜನ ರಿಲ್ಲದ ಮನೆಯೊಳಗೆ ನುಗ್ಗಿ ಆಹಾರವನ್ನು ಕದ್ದೊಯ್ಯುವ ನಾಯಿಯಂತೆ, ನಾನಿಲ್ಲದಾಗ ನನ್ನ ಆಶ್ರಮದಿಂದ ನನ್ನ ಮಡದಿಯನ್ನು ಕದ್ದೊಯ್ದೆಯಲ್ಲವೆ? ನೀನು ನಾಚಿಕೆಯಿಲ್ಲದೆ ಹೇಗೆ ತಾನೆ ನನ್ನೆದುರಿಗೆ ನಿಂತಿರುವೆ? ನಾನೆ ನಿನ್ನ ಮೃತ್ಯು. ಇಗೋ ನಿನ್ನ ಪಾಪಕ್ಕೆ ತಕ್ಕ ಫಲ’ ಎಂದು ಹೇಳಿ, ತನ್ನ ಅಮೋಘವಾದ ಬಾಣದಿಂದ ಅವನನ್ನು ಕೊಂದುಹಾಕಿದನು.</p>
  <p>ರಾವಣನ ಸಂಹಾರವಾದಮೇಲೆ ಶ್ರೀರಾಮನು ವಿಭೀಷಣನನ್ನು ಲಂಕೆಯ ರಾಜನನ್ನಾಗಿ ಮಾಡಿ, ಪುಷ್ಪಕವಿಮಾನದಲ್ಲಿ ಸೀತಾದೇವಿಯೊಡನೆ ಕಪಿವೀರರನ್ನೂ ರಾಕ್ಷಸವೀರರನ್ನೂ ಕರೆದುಕೊಂಡು ಅಯೋಧ್ಯೆಗೆ ಹಿಂದಿರುಗಿದನು. ದಾರಿಯಲ್ಲಿ ದೇವಾನುದೇವತೆಗಳೆಲ್ಲ ಆತನಿಗೆ ಕಾಣಿಕೆಗಳನ್ನು ಒಪ್ಪಿಸಿ, ಆತನ ಕೀರ್ತಿಯನ್ನು ಹಾಡಿ ಹರಸಿದರು. ಅವುಗಳನ್ನು ಕೈಕೊಳ್ಳುತ್ತಾ ಶ್ರೀರಾಮನು ಅಯೋಧ್ಯೆಯ ಬಳಿಯಿದ್ದ ನಂದೀಗ್ರಾಮಕ್ಕೆ ಬಂದು, ಅಲ್ಲಿ ತನ್ನನ್ನೆ ನಿರೀಕ್ಷಿಸುತ್ತಾ ಪುಷಿಯಂತೆ ಬಾಳನ್ನು ನಡಸುತ್ತಿದ್ದ ಭರತನನ್ನು ಕಂಡು ಅವನನ್ನು ಬಾಚಿ ತಬ್ಬಿಕೊಂಡನು. ಅನಂತರ ಆತನು ಸಕಲ ಪರಿವಾರದೊಡನೆ ಅಯೋಧ್ಯೆಯನ್ನು ಸೇರಿ, ವೈಭವದಿಂದ ಪಟ್ಟಾಭಿಷಿಕ್ತನಾದನು. ರಾಮರಾಜ್ಯವು ಸರ್ವಸುಖಕ್ಕೂ ಗಾದೆಯ ಮಾತಾಯಿತು. ಅದು ತ್ರೇತಾಯುಗವಾದರೂ ಶ್ರೀರಾಮನ ಪ್ರಭಾವದಿಂದ ಕೃತಯುಗ ವೆಂಬಷ್ಟು ಧರ್ಮದಿಂದ ತುಂಬಿಹೋಯಿತು. ಶ್ರೀರಾಮನು ಏಕಪತ್ನೀವ್ರತಸ್ಥನಾಗಿದ್ದು ಕೊಂಡು, ಅನೇಕ ಯಜ್ಞಯಾಗಾದಿಗಳಿಂದ ಬುವಿ ಬಾನುಗಳೆರಡರಲ್ಲಿಯೂ ಸುಖ ಸಂತೋಷಗಳನ್ನು ಅನುಭವಿಸುತ್ತಾ ಹತ್ತು ಸಹಸ್ರ ವರ್ಷಗಳವರೆಗೆ ನೆಮ್ಮದಿಯಿಂದ ರಾಜ್ಯಭಾರಮಾಡುತ್ತಿದ್ದನು. ಇದೊಂದು ದೊಡ್ಡ ಅಚ್ಚರಿ. ಸರ್ವ ಲೋಕೇಶ್ವರನಾದ ಆತನು ಯಾಗ ಮಾಡುವುದರ ಮೂಲಕ ತನ್ನನ್ನು ತಾನೆ ಪೂಜಿಸಿಕೊಳ್ಳುತ್ತಿದ್ದನು. </p>
  <p>ದೇವದೇವನು ಎಲ್ಲರ ಮನಸ್ಸಿನಲ್ಲಿಯೂ ನೆಲೆಸಿರುವವನಾದರೂ ಮಾನವನಾಗಿ ಹುಟ್ಟಿ ದಾಗ ಮಾನವನಂತೆಯೆ ವ್ಯಹರಿಸಬೇಕಷ್ಟೆ! ತನ್ನ ರಾಜ್ಯಭಾರದ ವಿಷಯವಾಗಿ ಜನರ ಅಭಿ ಪ್ರಾಯವೇನೆಂಬುದನ್ನು ತಿಳಿಯುವುದಕ್ಕಾಗಿ ಆತನು ವೇಷವನ್ನು ಮರೆಸಿಕೊಂಡು ಊರಿನಲ್ಲೆಲ್ಲ ಸಂಚರಿಸುತ್ತಿದ್ದನು. ಒಮ್ಮೆ ಹಾಗೆ ಸಂಚರಿಸುತ್ತಿರುವಾಗ ಒಂದಾನೊಂದು ಮನೆಯಲ್ಲಿ ದೊಡ್ಡ ಗದ್ದಲವಾಗುತ್ತಿತ್ತು. ಒಳಗಿನಿಂದ  ‘ಎಲೆ ಬಜಾರಿ, ಕಂಡವರ ಮನೆ ಯಲ್ಲಿ ಇದ್ದು ಬಂದ ನಿನ್ನನ್ನು ಮತ್ತೆ ನನ್ನ ಹತ್ತಿರ ಸೇರಿಸಿಕೊಳ್ಳುವುದಕ್ಕೆ ನಾನೇನೂ ರಾಮನಂತೆ ಹೆಣ್ಣಿಗನಲ್ಲ. ನಾಯಿಮುಟ್ಟಿದ ಗಡಿಗೆಯನ್ನು ಮತ್ತೆ ಮನೆಯಲ್ಲಿ ಇಟ್ಟು ಕೊಳ್ಳಲೆ?’ ಎಂದು ಕೂಗುತ್ತಿರುವ ಗಂಡಸಿನ ದನಿ ಕೇಳಿಸಿತು. ಸಿಡಿಲನಂತಹ ಈ ನುಡಿಗಳಿಂದ ಆತನ ಮನಸ್ಸು ಕಲಕಿಹೊಯಿತು. ಆತನು ಗರ್ಭಿಣಿಯಾದ ತನ್ನ ಹೆಂಡತಿ ಯನ್ನು ಯಾರಿಗೂ ತಿಳಿಯದಂತೆ ಅಡವಿಗೆ ಅಟ್ಟಿದನು. ಅಲ್ಲಿ ಭಾಗ್ಯವಶದಿಂದ ಆಕೆ ವಾಲ್ಮೀಕಿ ಮಹರ್ಷಿಗಳ ಕಣ್ಣಿಗೆ ಬಿದ್ದಳು. ಆತ ಆಕೆಯನ್ನು ತನ್ನ ಆಶ್ರಮಕ್ಕೆ ಕರೆದೊಯ್ದ. ಅಲ್ಲಿ ಸೀತೆ ಲವ ಕುಶರೆಂಬ ಅವಳಿ ಮಕ್ಕಳನ್ನು ಹೆತ್ತಳು. ಅದೇ ವೇಳೆಗೆ ಲಕ್ಷ್ಮಣನಿಗೆ ಅಂಗದ, ಚಂದ್ರಕೇತುವೆಂಬ ಮಕ್ಕಳೂ, ಭರತನಿಗೆ ದಕ್ಷ, ಪುಷ್ಕಲ ಎಂಬ ಮಕ್ಕಳೂ, ಶತ್ರುಘ್ನನಿಗೆ ಸುಬಾಹು, ಶ್ರುತಸೇನರೆಂಬ ಮಕ್ಕಳೂ ಹುಟ್ಟಿದರು. ಈ ಸಮಸ್ತ ಬಂಧು ಗಳೊಡನೆ ಶ್ರೀರಾಮನು ರಾಜ್ಯಭಾರ ಮಾಡುತ್ತಿರುವಾಗ ಆತನ ಸೋದರರು ಎಲ್ಲೆಲ್ಲಿಯೂ ದಿಗ್ವಿಜಯಗಳನ್ನು ಪಡೆದು, ಅನೇಕ ಕಪ್ಪ ಕಾಣಿಕೆಗಳನ್ನು ತಂದು ಅಣ್ಣನ ಪಾದಗಳಿಗೆ ಒಪ್ಪಿಸಿದರು. ಇದನ್ನೆಲ್ಲ ಕೇಳಿದ ಸೀತಾದೇವಿಗೆ ಗಂಡನ ಅಗಲಿಕೆ ಅಸಹ್ಯವಾಯಿತು. ಆಕೆ ತನ್ನ ಮಕ್ಕಳನ್ನು ವಾಲ್ಮೀಕಿಗೆ ಒಪ್ಪಿಸಿ, ಶ್ರೀರಾಮನನ್ನು ಸ್ಮರಣೆ ಮಾಡುತ್ತಾ ರಸಾತಲವನ್ನು ಪ್ರವೇಶಿಸಿದಳು. ಈ ಸುದ್ದಿಯು ಶ್ರೀರಾಮನಿಗೆ ಮುಟ್ಟಲು ಆತನು ಮಮ್ಮಲ ಮರುಗಿ ದನು. ಆತನು ತನ್ನ ಉಳಿದ ಆಯುಸ್ಸನ್ನು ಬ್ರಹ್ಮಚರ್ಯದಲ್ಲಿಯೆ ಕಳೆದು ಕೊನೆಗೆ ತನ್ನ ಸ್ವಸ್ಥಾನಕ್ಕೆ ಹಿಂದಿರುಗಿದನು. ಆ ಮಹಾಪುರುಷನ ಚರಿತ್ರೆಯನ್ನು ಕೇಳಿದರೆ ಸಾಕು, ಪಾಪಕರ್ಮವೆಲ್ಲ ಸವೆದು ಹೋಗುತ್ತದೆ, ಶಾಂತಿ ನೆಲಸುತ್ತದೆ, ಸಮಸ್ತ ಸನ್ಮಂಗಳಗಳೂ ಲಭಿಸುತ್ತವೆ. ಹತ್ತು ಸಹಸ್ರ ವರ್ಷ ಆತನು ಮಡದಿಯೊಡನೆಯೂ ಸೋದರರೇ ಆದಿ ಬಂಧುಗಳೊಡನೆಯೂ ರಾಜ್ಯಭಾರ ಮಾಡುತ್ತಾ ನಡೆದುಕೊಂಡ ರೀತಿ ಲೋಕಕ್ಕೆ ಒಂದು ಆದರ್ಶವನ್ನು ನೀಡಿದೆ. </p>
  <div/>
  <div>(೧೩) ನಿಮಿ</div>
  <p>ಇಕ್ಷ್ವಾಕುವಿನ ನೂರು ಜನ ಮಕ್ಕಳಲ್ಲಿ ಹಿರಿಯನಾದವನು ವಿಕುಕ್ಷಿ. ಅವನ ಮತ್ತು ಅವನ ವಂಶದವರ ಕಥೆಯನ್ನು ಈವರೆಗೆ ಕೇಳಿದ್ದೀರಿ. ಈಗ ಇಕ್ಷ್ವಾಕುವಿನ ಎರಡನೆಯ ಮಗನಾದ ನಿಮಿಯ ಕಥೆಯನ್ನು ಕೇಳಿ. ಈತ ಒಮ್ಮೆ ಒಂದು ಯಾಗವನ್ನು ಮಾಡಬೇಕೆಂದು ನಿಶ್ಚಯಿಸಿ, ಕುಲಗುರುಗಳಾದ ವಸಿಷ್ಠರಲ್ಲಿ ಅದನ್ನು ತಿಳಿಸಿದ. ಅವರು ‘ಮಹಾರಾಜ, ನಾನು ಈಗಾಗಲೆ ದೇವೇಂದ್ರನ ಯಾಗದಲ್ಲಿ ಪುರೋಹಿತನಾಗುವುದಾಗಿ ಒಪ್ಪಿಕೊಂಡಿ ದ್ದೇನೆ. ಆದ್ದರಿಂದ ಆ ಯಾಗವನ್ನು ಮುಗಿಸಿ ಬಂದಮೇಲೆ ನಿನ್ನ ಯಾಗವನ್ನು ಮಾಡಿಸು ತ್ತೇನೆ’ ಎಂದರು. ನಿಮಿಯು ಯಾವ ಉತ್ತರವನ್ನೂ ಕೊಡದೆ ಮೌನವಾಗಿದ್ದು, ಅವರು ಅತ್ತ ಹೋಗುತ್ತಲೆ ಇತ್ತ ಆತನು–‘ಈ ಬಾಳು ಕ್ಷಣಿಕ, ಇಂದು ಇದ್ದವರು ನಾಳೆ ಇರು ವರೊ ಇಲ್ಲವೊ! ಆದ್ದರಿಂದ ಇಂದು ಮಾಡುವ ಕೆಲಸವನ್ನು ನಾಳೆಗೆ ಮುಂದೂಡುವುದು ಬೇಡ’ ಎಂದು ಯೋಚಿಸಿದನು. ತನಗೆ ಅದು ಸರಿಯೆಂದು ತೋರಿದುದರಿಂದ ಆತನು ಬೇರೆಯ ಮಹರ್ಷಿಗಳನ್ನು ಕರೆಸಿ, ತನ್ನ ಯಾಗವನ್ನು ಪ್ರಾರಂಭಿಸಿದನು. ಅದು ನಡೆಯು ತ್ತಿರುವಾಗ ವಸಿಷ್ಠರು ಇಂದ್ರನ ಯಾಗವನ್ನು ಮುಗಿಸಿ, ನೇರವಾಗಿ ನಿಮಿಯ ಬಳಿಗೆ ಬಂದರು. ತಮ್ಮ ಶಿಷ್ಯನ ಅಪಚಾರವನ್ನು ಕಂಡು ಅವರಿಗೆ ತುಂಬ ಸಿಟ್ಟು ಬಂತು. ಅವರು ‘ಎಲ ದುರಹಂಕಾರಿ, ನಿನ್ನ ದೇಹ ಬಿದ್ದುಹೋಗಲಿ’ ಎಂದು ಶಪಿಸಿದರು. ನಿಮಿಗೂ ರೇಗಿತು; ‘ದುಡ್ಡಿನಾಶೆಯಿಂದ ಧರ್ಮವನ್ನು ಗಮನಿಸದ ನಿನ್ನ ದೇಹವೂ ಬಿದ್ದುಹೋಗಲಿ’ ಎಂದು ಪ್ರತಿಶಾಪವನ್ನು ಕೊಟ್ಟ. ಇಬ್ಬರೂ ಏಕ ಕಾಲದಲ್ಲಿ ಸತ್ತು ಬಿದ್ದರು. </p>
  <p>ಸತ್ತ ವಸಿಷ್ಠರು ಮಿತ್ರಾವರುಣರ ಮಗನಾಗಿ ಊರ್ವಶಿಯಲ್ಲಿ ಹುಟ್ಟಿದರು. ಯಾಗ ಭೂಮಿಯಲ್ಲಿ ಬಿದ್ದಿದ್ದ ನಿಮಿಯ ದೇಹವನ್ನು ಯಾಗಕಾರ್ಯದಲ್ಲಿ ತೊಡಗಿದ್ದ ಮಹರ್ಷಿ ಗಳು ಸುಗಂಧದಿಂದ ಕೂಡಿದ ಎಣ್ಣೆಯಲ್ಲಿ ಇಟ್ಟು ಕಾಪಾಡುತ್ತಾ, ಯಾಗವನ್ನು ಮಾಡಿ ಮುಗಿಸಿದರು. ಆ ಯಾಗದ ಕೊನೆಯಲ್ಲಿ ಅವರು ಯಾಗಕ್ಕಾಗಿ ಬಂದಿದ್ದ ದೇವತೆಗಳನ್ನು ಕುರಿತು ‘ಮಹಾನುಭಾವರಿರಾ, ನಮ್ಮ ಯಾಗ ಕಾರ್ಯದಿಂದ ನೀವು ತೃಪ್ತರಾಗಿದ್ದರೆ, ಬೇಡಿದ ವರವನ್ನು ನೀಡಲು ನಿಮಗೆ ಶಕ್ತಿಯಿದ್ದಲ್ಲಿ ಈ ನಿಮಿಯ ದೇಹವನ್ನು ಬದುಕಿಸಿಕೊಡಿ’ ಎಂದು ಕೇಳಿದರು. ದೇವತೆಗಳು ಅದಕ್ಕೆ ಒಪ್ಪಿದರು. ಆದರೆ ಸೂಕ್ಷ್ಮ ದೇಹದಲ್ಲಿದ್ದ ನಿಮಿಯು ಅವರನ್ನು ಕುರಿತು ‘ಮಹಾತ್ಮರೆ, ಮತ್ತೆ ಈ ದೇಹದ ಸಂಬಂಧ ನನಗೆ ಬೇಡ. ಇದು ಎಂದಿದ್ದರೂ ಬಿದ್ದುಹೋಗುವುದೇ. ಇದನ್ನು ತಿಳಿದೇ ಜ್ಞಾನಿಗಳಾದವರು ಈ ದೇಹದ ಮೇಲಿನ ಆಶೆಯನ್ನು ತೊರೆದು ಪರಮಾತ್ಮನಲ್ಲಿ ಮನಸ್ಸನ್ನು ನೆಲೆಗೊಳಿಸುತ್ತಾರೆ’ ಎಂದನು. ಆಗ ದೇವತೆಗಳು ಮಹರ್ಷಿಗಳನ್ನು ಕುರಿತು ‘ನಾವು ಆತನ ಇಷ್ಟದಂತೆಯೇ ನಡೆದುಕೊಳ್ಳೋಣ. ಈತನಿಗೆ ಇನ್ನು ಸ್ಥೂಲದೇಹ ಬೇಡ. ಸೂಕ್ಷ್ಮದೇಹದಿಂದಲೆ ಪ್ರಾಣಿ ಗಳ ಕಣ್ಣುಗಳಲ್ಲಿ ನೆಲೆಸಿ, ಅವುಗಳನ್ನು ಮುಚ್ಚುವ ಮತ್ತು ತೆರೆಯುವ ಕಾರ್ಯವನ್ನು ನಿರ್ವಹಿ ಸಲಿ’ ಎಂದರು. ಅದರಂತೆ ಅಂದಿನಿಂದ ಆತ ಪ್ರಾಣಿಗಳ ಎವೆಯಲ್ಲಿ ಸೂಕ್ಷ್ಮದೇಹದಿಂದ ನೆಲೆಸಿದ್ದಾನೆ. </p>
  <p>ನಿಮಿಯು ಮಕ್ಕಳಿಲ್ಲದೆ ಸತ್ತುದರಿಂದ ರಾಜ್ಯ ಅನಾಯಕವಾಗುವಂತಾಯಿತು. ಆಗ ಪುಷಿಗಳೆಲ್ಲ ಸೇರಿ ಆಲೋಚಿಸಿ, ನಿಮಿಯ ಪೀಳಿಗೆಯನ್ನು ಪಡೆಯುವುದಕ್ಕಾಗಿ ಆತನ ದೇಹವನ್ನು ಮಂತ್ರಪೂರ್ವಕವಾಗಿ ಕಡೆದರು. ಆಗ ಆ ದೇಹದಿಂದ ಒಂದು ಮಗು ಹುಟ್ಟಿಬಂತು. ಮಥನ(ಕಡೆಯುವುದು)ದಿಂದ ಹುಟ್ಟಿದುದರಿಂದ ಆ ಮಗುವಿಗೆ ಮಿಥಿಲನೆಂದು ಹೆಸರಾಯಿತು. ಪುರುಷದೇಹದಿಂದ ಹುಟ್ಟಿದುದರಿಂದ ಆ ಮಗುವಿಗೆ ಜನಕನೆಂದೂ, ಸತ್ತ ದೇಹದಿಂದ ಹುಟ್ಟಿದವನಾದುದರಿಂದ ವಿದೇಹನೆಂದೂ ಆತನಿಗೆ ಹೆಸರುಗಳಾದವು. ಮಿಥಿಲನು ಬೆಳೆದು ದೊಡ್ಡವನಾಗಿ ಹೊಸ ರಾಜಧಾನಿಯೊಂದನ್ನು ನಿರ್ಮಿಸಿದನು. ಅದರ ಹೆಸರು ಮಿಥಿಲಾನಗರಿಯೆಂದಾಯಿತು. ಜನಕನೂ ಆತನ ವಂಶ ದವರೂ ಯಾಜ್ಞವಲ್ಕ್ಯರೇ ಮೊದಲಾದ ಮಹರ್ಷಿಗಳ ಅನುಗ್ರಹಕ್ಕೆ ಪಾತ್ರರಾಗಿ ಬ್ರಹ್ಮಜ್ಞ ರಾಗಿದ್ದವರು. ಸಂಸಾರದಲ್ಲಿ ಇದ್ದುಕೊಂಡೇ ಅವರು ಮೋಕ್ಷವನ್ನು ಸಾಧಿಸಿದರು. </p>
  <div>(೧೪) ಪುರೂರವಸ್​</div>
  <p>ಸುದ್ಯುಮ್ನನು ಹೆಣ್ಣಾಗಿ, ಬುಧನಿಂದ ಪುರೂರವನೆಂಬ ಮಗನನ್ನು ಪಡೆದನೆಂದು ಹಿಂದೆಯೇ ತಿಳಿಸಿದೆಯಷ್ಟೆ. ಬುಧನು ಚಂದ್ರನ ಮಗ. ಆದ್ದರಿಂದ ಪುರೂರವನು ಚಂದ್ರವಂಶಕ್ಕೆ ಸೇರಿದವ ನಾದಂತಾಯಿತು. ಈ ಕಾರಣದಿಂದ ನಾವೀಗ ಚಂದ್ರವಂಶದ ಇತಿಹಾಸವನ್ನು ಸ್ಥೂಲವಾಗಿ ವಿಚಾರಿಸೋಣ. ಬ್ರಹ್ಮನ ಮಗ ಅತ್ರಿಮುನಿ, ಆ ಮುನಿಯ ಕಣ್ಣುಗಳಿಂದ ಅಮೃತಮಯವಾದ ಶರೀರವುಳ್ಳ ಚಂದ್ರ ಹುಟ್ಟಿದನು. ಈತ ಮಹಾ ಪರಾಕ್ರಮಿ; ಮೂರು ಲೋಕಗಳನ್ನೂ ಜಯಿಸಿ ರಾಜಸೂಯ ಯಾಗವನ್ನು ಮಾಡಿದನು. ತನ್ನ ಕತ್ತಿಗೆ ಇದುರಿಲ್ಲವೆಂಬ ಅಹಂಕಾರದಿಂದ ಅವನು ಬೃಹಸ್ಪತಿಯ ಮಡದಿಯಾದ ತಾರೆಯನ್ನು ಬಲಾತ್ಕಾರದಿಂದ ಹೊತ್ತುಕೊಂಡು ಹೋದನು. ಬೃಹಸ್ಪತಿಯು ಬಹಳ ದೈನ್ಯ ದಿಂದ ತನ್ನ ಮಡದಿಯನ್ನು ಹಿಂದಕ್ಕೆ ಕೊಡುವಂತೆ ಅನೇಕಬಾರಿ ಕೇಳಿದರೂ ಚಂದ್ರನು ಹಾಗೆ ಮಾಡಲಿಲ್ಲ. ಇದರಿಂದ ಗುರು (ಬೃಹಸ್ಪತಿ) ಚಂದ್ರರಿಗೆ ಪರಸ್ಪರ ದ್ವೇಷ ಹುಟ್ಟಿತು. ದೇವತೆಗಳೂ ರುದ್ರನೂ ಗುರುವಿನ ಪಕ್ಷ ವಹಿಸಿದರು; ಶುಕ್ರನು ದಾನವರೊಡನೆ ಚಂದ್ರನ ಪಕ್ಷವನ್ನು ವಹಿಸಿದನು. ದೇವ ದಾನವರಲ್ಲಿ ಭಯಂಕರವಾದ ಯುದ್ಧ ನಡೆಯಿತು. ಎರಡು ಕಡೆಯೂ ಅನೇಕರು ಹತರಾದರು. ಈ ಅನರ್ಥವನ್ನು ಕಂಡು ಬೃಹಸ್ಪತಿಯ ತಂದೆಯಾದ ಅಂಗಿರಸ್ಸು ಬ್ರಹ್ಮನ ಬಳಿಗೆ ಹೋಗಿ ಅದನ್ನು ತಿಳಿಸಿದನು. ಆಗ ಬ್ರಹ್ಮನು ಯುದ್ಧರಂಗಕ್ಕೆ ಬಂದು ಚಂದ್ರನನ್ನು ಛೀಗುಟ್ಟಿ, ತಾರೆಯನ್ನು ಆಕೆಯ ಗಂಡನಿಗೆ ಹಿಂದಕ್ಕೆ ಕೊಡಿಸಿದನು.</p>
  <p> ತಾರೆ ಗಂಡನ ಮನೆಗೆ ಹಿಂದಿರುಗಿದಾಗ ಗರ್ಭಿಣಿಯಾಗಿದ್ದಳು. ಇದನ್ನು ಕಂಡು ಕನಲಿ ಕೆಂಗೆಂಡವಾದ ಬೃಹಸ್ಪತಿ ‘ಎಲೆ ನೀತಿಗೆಟ್ಟವಳೆ, ಪರಪುರುಷನಿಂದ ಪಡೆದ ಈ ಗರ್ಭವನ್ನು ತಕ್ಷಣವೇ ಹೊರಹಾಕು. ಇಲ್ಲದಿದ್ದರೆ ನಿನ್ನನ್ನು ಸುಟ್ಟು ಬೂದಿಯಾಗಿ ಮಾಡುತ್ತೇನೆ,’ ಎಂದು ಗದರಿಸಿದನು. ಕ್ಷಣಕಾಲವಾದಮೇಲೆ ಆತನು ಸ್ವಲ್ಪ ಶಾಂತನಾಗಿ ‘ನೋಡೋಣ, ನಿನ್ನ ಗರ್ಭದಿಂದ ಮಗನು ಹುಟ್ಟುವುದಾದರೆ ನಿನ್ನನ್ನು ಕ್ಷಮಿಸಿದರೂ ಕ್ಷಮಿಸುತ್ತೇನೆ’ ಎಂದನು. ತಾರೆ ನಾಚಿಕೆಯಿಂದ ಸತ್ತವಳಂತಾಗಿ ತನ್ನ ಗರ್ಭದಲ್ಲಿದ್ದ ಮಗುವನ್ನು ಕಳಚಿ ಹಾಕಿದಳು. ಆ ಮಗುವು ಚಂದ್ರನಂತೆ ತೊಳಗಿ ಬೆಳಗುತ್ತಿತ್ತು. ಅದನ್ನು ಕಂಡ ಬೃಹ ಸ್ಪತಿಯು ಅತ್ಯಂತ ಆದರದಿಂದ ಆ ಮಗುವನ್ನು ತನ್ನದಾಗಿ ಸ್ವೀಕರಿಸಿದನು. ತಾರೆಗೆ ಮಗುವಾದುದನ್ನು ಕೇಳಿದ ಚಂದ್ರನು ಅಲ್ಲಿಗೆ ಬಂದು, ಅದು ತನ್ನ ಮಗುವಾದುದರಿಂದ ತನಗೇ ಸಲ್ಲಬೇಕೆಂದು ಹಟ ಹಿಡಿದನು. ಗುರು ಅದಕ್ಕೆ ಒಪ್ಪಲಿಲ್ಲ. ಮತ್ತೆ ಅವರಿಬ್ಬರೂ ಕಾದಾಡುವಂತಾಯಿತು. ಸುತ್ತಮುತ್ತಲಿದ್ದ ಜನ ತಾರೆಯನ್ನೆ ಕೇಳಿದರು, ‘ಅದಾರ ಮಗು?’ ಎಂದು. ಅವಳು ನಾಚಿಕೆಯಿಂದ ಬಾಯಿ ಬಿಡಲಿಲ್ಲ. ಆಗತಾನೆ ಹುಟ್ಟಿದ ಮಗುವಿಗೆ ಆಕೆಯ ನಡತೆ ಸರಿಬೀಳಲಿಲ್ಲ. ಅದು ‘ಏ ನಡತೆಗೆಟ್ಟವಳೆ, ನಡೆದುದನ್ನು ನಡೆದಂತೆ ತಿಳಿಸದೆ ಏಕೆ ಸುಮ್ಮನಿರುವೆ ?’ಎಂದು ಗದರಿಸಿತು. ಹೆತ್ತ ಮಗನೆ ಹೀಗೆ ಮಾತಾಡುವುದನ್ನು ಕಂಡು ಬ್ರಹ್ಮನಿಗೆ ‘ಅಯ್ಯೋ’ ಎನಿಸಿತು. ಆತನು ತಾರೆಯನ್ನು ಓರೆಯಾಗಿ ಕರೆದು ‘ಮಗಳೆ, ನಿಜ ವನ್ನು ಹೇಳು’ ಎಂದು ಕೇಳಿದನು. ಆಕೆ  ‘ಚಂದ್ರನೇ ಈ ಮಗುವಿನ ತಂದೆ’ ಎಂದು ಹೇಳಿದಳು. ಇದರಿಂದ ಮಗು ಚಂದ್ರನಿಗೆ ಸೇರಿತು. ಮಗುವಿನ ಗಂಭೀರ ಬುದ್ಧಿಯನ್ನು ಕಂಡು ಬ್ರಹ್ಮನೇ ಆ ಮಗುವಿಗೆ ‘ಬುಧ’ ಎಂದು ನಾಮಕರಣ ಮಾಡಿದನು. ಈ ಬುಧನು ಚಂದ್ರನ ಮುದ್ದು ಮಗನಾಗಿ ಬೆಳೆದು, ಹೆಣ್ಣು ಸುದ್ಯುಮ್ನನಿಂದ ಪುರೂರವನನ್ನು ಪಡೆದನು. </p>
  <p>ಪುರೂರವನು ಬೆಳೆದು ದೊಡ್ಡವನಾಗುತ್ತಲೆ ತನ್ನ ಪರಾಕ್ರಮದಿಂದ ಭೂಮಂಡಲ ವನ್ನೆಲ್ಲ ಜಯಿಸಿ, ಚಕ್ರವರ್ತಿಯಾದನು. ಆತನ ಕೀರ್ತಿ ಮೂರು ಲೋಕಗಳನ್ನೂ ತುಂಬಿತು. ಒಮ್ಮೆ ದೇವಪುಷಿಯಾದ ನಾರದನು ದೇವೇಂದ್ರನ ಸಭೆಯಲ್ಲಿ ಪುರೂರವನ ಗುಣ, ಶೀಲ, ರೂಪು, ಪರಾಕ್ರಮಗಳನ್ನು ಬಾಯ್ತುಂಬ ಹೊಗಳುತ್ತಿರಲು, ಅದನ್ನು ಕೇಳಿದ ಊರ್ವಶಿಗೆ ಆತನಲ್ಲಿ ಮೋಹ ಹುಟ್ಟಿತು. ಆಕೆ ವಿರಹತಾಪವನ್ನು ತಾಳಲಾರದೆ ನೇರವಾಗಿ ಭೂಮಿಗಿಳಿದು ಬಂದು ಆತನಿಗೆ ಕಾಣಿಸಿಕೊಂಡಳು. ಪುರೂರವನು ಮನ್ಮಥನಂತೆ ಸುಂದರನಾದರೆ ಊರ್ವಶಿ ಕೋಟಿ ರತಿಯರಷ್ಟು ಸುಂದರಳು. ಅವಳು ಪುರೂರವನನ್ನು ಮೋಹಿಸಿದರೆ ಪುರೂರವ ಅವಳನ್ನು ಮೋಹಿಸಿ ಮರುಳನಾದ. ಆತ ಅವಳನ್ನು ಕುರಿತು ‘ಸುಂದರಿ, ನೀನಾರು? ಎಲ್ಲಿಂದ ಬಂದೆ? ನನ್ನಿಂದೇನಾಗಬೇಕು? ಬಾ, ಕುಳಿತುಕೊ. ನಾವಿ ಬ್ಬರೂ ಪರಸ್ಪರ ಪ್ರೀತಿಯಿಂದ ಒಂದಾಗೋಣ. ಕಡೆಯವರೆಗೂ ನಾವು ಜಕ್ಕೆವಕ್ಕಿಗಳಂತೆ ಜೊತೆಯಲ್ಲಿ ಬಾಳೋಣ’ ಎಂದನು. ಬೆಡಗುಗಾತಿಯಾದ ಊರ್ವಶಿ ಆತನನ್ನು ಕುರಿತು ‘ಸುಂದರಾಂಗ, ನಿನ್ನನ್ನು ಕಂಡು ಮೋಹಿಸದಿರುವುದು ಯಾವ ಹೆಣ್ಣಿಗೆ ಸಾಧ್ಯ? ನಿನ್ನ ವಿಶಾಲವಾದ ಎದೆಯಲ್ಲಿ ಬಂದು ನೆಲಸುವ ಭಾಗ್ಯವನ್ನು ಯಾವಳು ತಾನೆ ಬೇಡವೆಂ ದಾಳು? ನಿನ್ನನ್ನು ನೋಡುವ ನನ್ನ ಕಣ್ಣುಗಳು ಧನ್ಯವಾದವು. ನಾನಿನ್ನು ನಿನ್ನವಳೆ. ಆದರೆ ನನ್ನ ಕೆಲವು ಸಣ್ಣ ಬೇಡಿಕೆಗಳನ್ನು ನೀನು ಈಡೇರಿಸಬೇಕು. ಇದೋ, ಈ ನನ್ನ ಎರಡು ಮುದ್ದಿನ ಕುರಿಮರಿಗಳನ್ನು ನಾನು ಮಕ್ಕಳಂತೆ ಬೆಳೆಸಿದ್ದೇನೆ. ಇವುಗಳ ರಕ್ಷಣೆ ಇನ್ನು ಮುಂದೆ ನಿನ್ನದು. ನಾನು ತುಪ್ಪವನ್ನು ಹೊರತು ಮತ್ತಾವ ಆಹಾರವನ್ನೂ ತೆಗೆದುಕೊಳ್ಳು ವುದಿಲ್ಲ. ಇನ್ನೂ ಒಂದು ವಿಚಾರ. ರತಿಕ್ರೀಡೆಯ ಕಾಲದಲ್ಲಿ ಹೊರತು ಬೇರೆ ಯಾವಾ ಗಲೂ ನೀನು ಬರಿಯ ಮೈಯಿಂದ ನನ್ನ ಕಣ್ಣಿಗೆ ಬೀಳಕೂಡದು. ಈ ನಿಯಮಗಳನ್ನು ನೀನು ಒಪ್ಪುವುದಾದರೆ ನಾನು ಧನ್ಯಳು’ ಎಂದು ಹೇಳಿದಳು. ಪುರೂರವನು ಒಡನೆಯೆ ಅವಕ್ಕೆ ಒಪ್ಪಿದನು. </p>
  <p>ಊರ್ವಶಿ ಪುರೂರವರು ಎಣೆಯಿಲ್ಲದ ಸುಖವನ್ನು ಸೂರೆಗೊಳ್ಳುತ್ತಾ ಇಂದ್ರನ ನಂದನವನವೇ ಮೊದಲಾದ ದೇವೋದ್ಯಾನಗಳಲ್ಲಿ ಮನಬಂದಂತೆ ವಿಹರಿಸಿದರು. ವರ್ಷಗಳು ಕ್ಷಣಗಳಂತೆ ಕಳೆದು ಹೋದವು. ಅವರು ಹೀಗೆ ಮೈಮರೆತು ವಿಹರಿಸುತ್ತಿರಲು, ಅತ್ತ ದೇವೇಂದ್ರನ ಸಭೆ ಊರ್ವಶಿಯಿಲ್ಲದೆ ಕಳೆಗೆಟ್ಟಿತು. ಆಕೆಯನ್ನು ಹುಡುಕಿ ಕರೆತರು ವಂತೆ ಆತನು ಇಬ್ಬರು ಗಂಧರ್ವರನ್ನು ಭೂಲೋಕಕ್ಕೆ ಅಟ್ಟಿದನು. ಅವರಿಬ್ಬರೂ ನಟ್ಟಿರು ಳಲ್ಲಿ ಪುರೂರವನ ಅರಮನೆಯನ್ನು ಪ್ರವೇಶಿಸಿ, ಊರ್ವಶಿಯ ಕುರಿಮರಿಗಳೆರಡನ್ನೂ ಕದ್ದೊಯ್ದರು. ಅವು ಭಯದಿಂದ ‘ಮ್ಯಾ’ ಎಂದು ಅರಚಿಕೊಂಡವು. ಒಡನೆಯೆ ಊರ್ವಶಿ ‘ಅಯ್ಯೋ ಇನ್ನೇನು ಗತಿ? ನನ್ನ ಮರಿಗಳನ್ನು ಯಾರೋ ಕದ್ದೊಯ್ಯುತ್ತಿದ್ದಾರೆ! ಅಯ್ಯೋ, ಹೇಡಿಯಾದ ಈ ಪುರೂರವನನ್ನು ನಂಬಿ ನಾನು ಕೆಟ್ಟೆ. ಅಯ್ಯೋ, ಹೆಂಗಸಿನಂತೆ ಹೇಡಿ ಯಾಗಿ ಮಲಗಿರುವ ಪುರೂರವ, ನಿನ್ನ ಷಂಡತನಕ್ಕೆ ಬೆಂಕಿ ಹಾಕಲಿ, ಮೇಲಕ್ಕೇಳು’ ಎಂದು ಕಿರಿಚಿಕೊಂಡಳು. ತನ್ನ ಪೌರುಷವನ್ನು ಪ್ರಶ್ನಿಸುವ ಈ ಚುಚ್ಚು ನುಡಿಗಳಿಂದ ಪುರೂರವನ ಕೋಪ ಕೆರಳಿತು. ಆತನು ಹಿಂದು ಮುಂದು ನೋಡದೆ ಮೇಲೆಕ್ಕೆದ್ದು, ಬರಿಮೈಲಿರುವು ದನ್ನೂ ಗಮನಿಸದೆ, ಹಿರಿದ ಕತ್ತಿಯೊಡನೆ ಆ ಗಂಧರ್ವರನ್ನು ಬೆನ್ನಟ್ಟಿದನು. ಆತನನ್ನು ಕಾಣುತ್ತಲೆ ಅವರು ಕುರಿಮರಿಗಳನ್ನು ಅಲ್ಲಿಯೆ ಬಿಟ್ಟು, ಮಿಂಚಿನಂತೆ ಮಾಯವಾಗಿ ಹೋದರು. ಪುರೂರವನು ಆ ಕುರಿಮರಿಗಳನ್ನು ಹಿಂದಕ್ಕೆ ಕರೆತಂದನು. ಆದರೆ ಆ ಕ್ಷಣದಲ್ಲಿಯೆ ಆತ ಆ ಸುರಸುಂದರಿಯನ್ನು ಕಳೆದುಕೊಂಡನು. ಬರಿಯ ಮೈಲಿ ಕಾಣಿಸಿ ಕೊಂಡುದರಿಂದ ಆಕೆ ಮಾಯವಾಗಿಹೋದಳು.</p>
  <p>ಕುರಿಗಳೊಡನೆ ಮನೆಯೊಳಗೆ ಬಂದ ಪುರೂರವನಿಗೆ ಮಂಚದ ಮೇಲಿನ ಹಾಸಿಗೆ ಬರಿ ದಾಗಿರುವುದನ್ನು ಕಂಡು ಜೀವ ಝಲ್ಲೆಂದಿತು. ಆತ ಊರ್ವಶಿಯನ್ನು ಮನೆಯಲ್ಲೆಲ್ಲ ಹುಡುಕಿದ. ಕಾಣಿಸಲಿಲ್ಲ. ಅವಳ ಅಗಲಿಕೆಯನ್ನು ಸಹಿಸಲಾರದೆ ಆತ ‘ಊರ್ವಶೀ, ಊರ್ವಶೀ’ ಎಂದು ಕೂಗುತ್ತಾ ದೇಶದೇಶಗಳನ್ನೆಲ್ಲ ಅಲೆದ. ಕಡೆಗೆ ಆತನು ಕುರುಕ್ಷೇತ್ರದ ಸಮೀಪದಲ್ಲಿ ಅಲೆಯುತ್ತಿರುವಾಗ, ಐವರು ಸಖಿಯರೊಡನೆ ಅವಳು ವಿಹರಿಸುತ್ತಿರುವುದು ಕಣ್ಣಿಗೆ ಬಿತ್ತು. ಆತ ತಡೆಯಲಾರದ ಸಂತೋಷದಿಂದ ಅವಳ ಬಳಿಗೆ ಓಡಿಹೋಗಿ, ‘ಮನೋಹರಿ, ನನ್ನನ್ನು ತೊರೆದು ಎಲ್ಲಿಗೆ ಹೋದೆ? ನಿನ್ನೂಡನೆ ಗುಟ್ಟಾಗಿ ನಡಸಬೇಕಾದ ಸರಸ ಸಲ್ಲಾಪ ಇನ್ನೂ ಮುಗಿದೇ ಇರಲಿಲ್ಲ. ಅಷ್ಟರಲ್ಲಿ ನನ್ನನ್ನು ಅಗಲಿ ಬಂದಿರುವೆ ಯಲ್ಲಾ! ನಿನ್ನಿಂದ ಅಗಲಿ ನಾನು ಬದುಕುತ್ತೇನೆಯೆ? ನೀನು ತಕ್ಷಣ ನನ್ನನ್ನು ಅಪ್ಪಿಕೊಳ್ಳ ದಿದ್ದರೆ ನಾನು ಸತ್ತೇ ಹೋಗುತ್ತೇನೆ. ಆಮೇಲೆ ಈ ದೇಹ ನಾಯಿನರಿಗಳ ಪಾಲಾಗಿಹೋಗು ತ್ತದೆ’ ಎಂದು ಅಂಗಲಾಚಿದನು. ಆಗ ಊರ್ವಶಿ ‘ಮಹಾರಾಜ, ನೀನು ಧೀರ, ಧೈರ್ಯವನ್ನು ಕಳೆದುಕೊಳ್ಳಬೇಡ. ಸ್ವಲ್ಪ ಯೋಚಿಸು, ನೀನಾಗಲೆ ನಾಯಿನರಿಗಳ ಪಾಲಾಗಿಹೋಗಿ ದ್ದೀಯೆ. ಹೆಣ್ಣೆಂದರೆ ನಾಯಿ ನರಿಗಳಿಗಿಂತ ಮೇಲೆಂದು ತಿಳಿಯುವೆಯೇನು? ಹೆಣ್ಣೆಂದರೆ ಮೋಸ! ಅವರು ತಮ್ಮ ಸಾಧನೆಗಾಗಿ ಗಂಡನಿಗೂ ಸೋದರರಿಗೂ ಅನ್ಯಾಯಮಾಡಲು ಹೇಸುವುದಿಲ್ಲ. ಅವರು ಮಹಾ ಕ್ರೂರಿಗಳು. ಆ ವಿಚಾರ ಹಾಗಿರಲಿ. ನಾನೀಗ ಗರ್ಭಿಣಿ. ಇನ್ನು ಒಂದು ವರ್ಷವಾದಮೇಲೆ ನಾನು ನಿನ್ನ ಬಳಿಗೆ ಬರುತ್ತೇನೆ. ಅಲ್ಲಿಯವರೆಗೆ ಶಾಂತಿ ಯಿಂದಿರು’ ಎಂದು ಹೇಳಿದಳು. ಆಕೆಯ ಮಾತಿನಂತೆ ಆತ ಶಾಂತನಾಗಿ ರಾಜಧಾನಿಗೆ ಹಿಂದಿರುಗಿದ. </p>
  <p>ಮಾತುಕೊಟ್ಟಿದ್ದಂತೆ ಒಂದು ವರ್ಷವಾದ ಮೇಲೆ ಊರ್ವಶಿ ತನ್ನ ಮಗನೊಡನೆ ಪುರೂರವನ ಬಳಿಗೆ ಬಂದಳು. ಆದರೆ ಆಕೆ ಒಂದು ರಾತ್ರಿಯ ಮಟ್ಟಿಗೆ ನಿಲ್ಲುವವ ಳಾಗಿದ್ದಳು. ರಾಜನು ಆ ರಾತ್ರಿಯನ್ನು ಅತ್ಯಾನಂದದಿಂದ ಕಳೆದನಾದರೂ, ಬೆಳಕು ಹರಿ ಯುತ್ತಾ ಹೋದಂತೆ ಆತನ ಆತಂಕ ಹೆಚ್ಚುತ್ತಾ ಹೋಯಿತು. ಅತಿ ದೀನನಾಗಿದ್ದ ಆತನನ್ನು ಕಂಡು ಊರ್ವಶಿ ‘ಮಹಾರಾಜ, ನೀನು ಗಂಧರ್ವರನ್ನು ಸ್ತುತಿಸಿ ಮೆಚ್ಚಿಸಿದರೆ ಅವರು ನನ್ನನ್ನು ನಿನಗೆ ಒಪ್ಪಿಸುವರು’ ಎಂದು ಹೇಳಿ, ತನ್ನ ಲೋಕಕ್ಕೆ ಹಿಂದಿರುಗಿದಳು. ಅದರಂತೆಯೆ ಪುರೂರವನು ಗಂಧರ್ವರನ್ನು ಭಕ್ತಿಯಿಂದ ಸ್ತೋತ್ರ ಮಾಡಿದನು. ಅವರು ಅದಕ್ಕೆ ಮೆಚ್ಚಿ ಒಂದು ಅಗ್ನಿಪಾತ್ರೆಯನ್ನು ನೀಡಿದರು. ಅದನ್ನೆ ಊರ್ವಶಿಯೆಂದು ಭ್ರಮಿಸಿ, ಪುರೂರವನು ಅದರೊಡನೆ ಅಡವಿಯಲ್ಲಿ ಸುತ್ತಾಡುತ್ತಿದ್ದನು. ಹೀಗೆ ಸುತ್ತಾಡು ತ್ತಿರುವಾಗ ಒಮ್ಮೆ ಅದನ್ನು ಅಲ್ಲಿಯೇ ಇಟ್ಟು ಊರಿಗೆ ಹಿಂದಿರುಗಿದನು. ಆತನಿಗೆ ಊರ್ವಶಿಯ ಗೀಳು ಹಿಡಿಯಿತು. ಹಗಲು ರಾತ್ರಿ ಅವಳನ್ನೆ ಚಿಂತಿಸುತ್ತಾ ಅನೇಕ ವರ್ಷಗಳು ಕಳೆದುಹೋದವು. ಕಡೆಗೆ ಒಂದು ದಿನ ಕೃತಯುಗ ಕಳೆದು ತ್ರೇತಿ ಪ್ರಾರಂಭವಾಯಿತು. ತಕ್ಷಣವೇ ಆತನಿಗೆ ಮೂರು ವೇದಗಳು ಗೋಚರವಾದುವು. ಪುರೂರವನು ಅಡವಿಗೆ ಓಡಿಹೋಗಿ, ಅಗ್ನಿಪಾತ್ರೆಯನ್ನು ಇಟ್ಟಿದ್ದ ಸ್ಥಳವನ್ನು ನೋಡಿದನು. ಅಲ್ಲಿ ಒಂದು ದೊಡ್ಡ ಬನ್ನಿಯ ಮರದೊಳಗೆ ಒಂದು ಅರಳಿಯ ಮರ ಚಿಗುರಿರುವುದು ಕಾಣಿಸಿತು. ಬನ್ನಿಯಲ್ಲಿ ಹುಟ್ಟಿದ ಅರಳಿಯ ಕೊನೆಗಳನ್ನು ಪರಸ್ಪರ ಉಜ್ಜಿದರೆ ಬೆಂಕಿ ಹುಟ್ಟುವುದೆಂಬ ವೇದವಾಕ್ಯ ಆತನಿಗೆ ಜ್ಞಾಪಕಕ್ಕೆ ಬಂತು. ಎರಡು ಅರಳಿಯ ಕೊನೆಗಳನ್ನು ತೆಗೆದುಕೊಂಡು, ‘ಕೆಳಗಿನದೇ ಊರ್ವಶಿ, ಮೇಲಿನದೇ ನಾನು, ಇವುಗಳನ್ನು ಉಜ್ಜಿದರೆ ಹುಟ್ಟುವ ಬೆಂಕಿಯೇ ನಮ್ಮ ಮಗು’ ಎಂದು ಮಂತ್ರಪೂರ್ವಕವಾಗಿ ಧ್ಯಾನಮಾಡುತ್ತಾ ಉಜ್ಜಿದನು. ಅದರಿಂದ ಬೆಂಕಿ ಹುಟ್ಟಿತು. ಅನಂತರ, ತನಗೆ ಊರ್ವಶಿಯ ಲೋಕ ಪ್ರಾಪ್ತವಾಗಲೆಂದು ಪ್ರಾರ್ಥಿಸುತ್ತಾ, ಅಗ್ನಿಯಮೂಲಕ ಶ್ರೀಹರಿಯನ್ನು ಪೂಜಿಸುತ್ತಿದ್ದನು. ಕೊನೆಯಲ್ಲಿ ಆತನು ಗಂಧರ್ವ ಲೋಕವನ್ನು ಸೇರಿ, ತನ್ನ ಇಷ್ಟಾರ್ಥವನ್ನು ಪಡೆದನು.</p>
  <div>೩೬. ಜಮದಗ್ನಿಯ ಮಗ ಪರಶುರಾಮ</div>
  <p>ಪುರೂರವನಿಗೆ ಊರ್ವಶಿಯಿಂದ ಆರುಮಂದಿ ಮಕ್ಕಳು ಹುಟ್ಟಿದರು. ಅವರಲ್ಲಿ ವಿಜಯನೆಂಬುವನ ಪೀಳಿಗೆ ಲೋಕೋತ್ತರವಾದ ಕೀರ್ತಿಗೆ ಕಾರಣವಾಯಿತು. ಈ ಪೀಳಿಗೆ ಯಲ್ಲಿ ಹುಟ್ಟಿದ ಜಹ್ನುವೆಂಬ ಮಹಾನುಭಾವನು ಮಹಾತಪಸ್ವಿಯಾಗಿ, ಭಗೀರಥನು ತಂದ ದೇವಗಂಗೆಯನ್ನು ಆಪೋಶನವಾಗಿ ತೆಗೆದುಕೊಂಡನು. ವಿಶ್ವಾಮಿತ್ರ ಮಹರ್ಷಿಯ ತಂದೆಯಾದ ಗಾಧಿರಾಜನು ಹುಟ್ಟಿದುದೂ ಈ ವಂಶದಲ್ಲಿಯೇ. ಈ ಗಾಧಿರಾಜನಿಗೆ ಸತ್ಯವತಿಯೆಂಬ ಸುಂದರಿಯಾದ ಮಗಳಿದ್ದಳು. ಈ ಮಗಳನ್ನು ತನಗೆ ಮದುವೆ ಮಾಡಿ ಕೊಡಬೇಕೆಂದು ಪುಚೀಕನೆಂಬ ಬ್ರಾಹ್ಮಣನೊಬ್ಬ ಬೇಡಿದ. ಆ ಬಡಬ್ರಾಹ್ಮಣನಿಗೆ ಮಗಳನ್ನು ಕೊಡಲು ಮನಸ್ಸಿಲ್ಲದೆ ಗಾಧಿಯು ‘ಅಯ್ಯಾ, ನನ್ನ ಮಗಳು ಅಷ್ಟು ಸುಲಭ ವಾಗಿ ದಕ್ಕುವವಳಲ್ಲ. ದೇಹವೆಲ್ಲ ಚಂದ್ರನಂತೆ ಬೆಳ್ಳಗಿರಬೇಕು, ಕಿವಿ ಮಾತ್ರ ಕಪ್ಪಾಗಿರ ಬೇಕು; ಅಂತಹ ಒಂದು ಸಾವಿರ ಕುದುರೆಗಳನ್ನು ತಂದುಕೊಟ್ಟವನು ನನ್ನ ಮಗಳನ್ನು ಕೈ ಹಿಡಿಯಬೇಕು’ ಎಂದ. ಪುಚೀಕನು ಧನದಲ್ಲಿ ಬಡವನಾದರೂ ವಿದ್ಯೆಯಲ್ಲಿ ಶ್ರೀಮಂತ. ಆತನು ವರುಣನನ್ನು ಪ್ರಾರ್ಥಿಸಿ, ಗಾಧಿರಾಜ ಹೇಳಿದಂತಹ ಸಾವಿರ ಕುದುರೆಗಳನ್ನು ಪಡೆದು ಆತನಿಗಿತ್ತನು. ಇದರಿಂದ ಸತ್ಯವತಿ ಪುಚೀಕನ ಮಡದಿಯಾದಳು. ಆಕೆಯು ಗಂಡನ ಮನೆಗೆ ಹೊರಟಾಗ ಆಕೆಯ ತಾಯಿಯೂ ಜೊತೆಯಲ್ಲಿ ಹೊರಟಳು. ಅವರಿ ಬ್ಬರೂ ಪುಚೀಕನ ಮುಂದೆ ನಿಂತು, ತಮ್ಮಿಬ್ಬರಿಗೂ ಸತ್ಪುತ್ರರಾಗುವಂತೆ ಅನುಗ್ರಹಿಸ ಬೇಕೆಂದು ಬೇಡಿಕೊಂಡರು. ಪುಚೀಕನು ಹಾಗೆಯೇ ಆಗಲೆಂದು ಹೇಳಿ, ಕ್ಷತ್ರಿಯನು ಹುಟ್ಟತಕ್ಕ ಮಂತ್ರದಿಂದ ಅತ್ತೆಗೂ, ಬ್ರಾಹ್ಮಣನು ಹುಟ್ಟತಕ್ಕ ಮಂತ್ರದಿಂದ ಹೆಂಡತಿಗೂ ಹವಿಸ್ಸನ್ನು ಬೇರೆ ಬೇರೆಯಾಗಿ ತಯಾರುಮಾಡಿಸಿಟ್ಟು, ತಾನು ಸ್ನಾನಕ್ಕೆಂದು ನದಿಗೆ ಹೋದನು. ಸತ್ಯವತಿಗಾಗಿ ಮಾಡಿಸಿರುವ ಹವಿಸ್ಸು ತನ್ನದಕ್ಕಿಂತಲೂ ಶ್ರೇಷ್ಠವಾದು ದಿರಬೇಕೆಂದು ಅನಿಸಿತು, ಅವಳ ತಾಯಿಗೆ. ಅವಳು ಮಗಳೊಡನೆ ‘ನಿನ್ನದನ್ನು ನನಗೆ ಕೊಡು, ನನ್ನದನ್ನು ನೀನು ತೆಗೆದುಕೊ’ ಎಂದಳು. ಮಗಳು ಹಾಗೆಯೆ ಆಗಲೆಂದಳು. ಇಬ್ಬರೂ ಪರಸ್ಪರ ಬದಲಾಯಿಸಿಕೊಂಡು, ಅವುಗಳನ್ನು ತಿಂದುಹಾಕಿದರು. ಗಂಡ ಮನೆಗೆ ಹಿಂತಿರುಗುತ್ತಲೆ ಸತ್ಯವತಿ ಅದನ್ನು ಆತನಿಗೆ ತಿಳಿಸಿದಳು. ಪಾಪ, ಪುಚೀಕ ಏನು ಮಾಡಬೇಕು? ‘ನಿಮ್ಮ ಹಣೆಯ ಬರಹ. ನಿನ್ನ ತಾಯಿಯ ಹೊಟ್ಟೆಯಲ್ಲಿ ಬ್ರಹ್ಮಜ್ಞಾನಿ ಹುಟ್ಟುತ್ತಾನೆ, ನಿನ್ನ ಹೊಟ್ಟೆಯಲ್ಲಿ ಕ್ರೂರನಾದ ಕ್ಷತ್ರಿಯನು ಹುಟ್ಟುತ್ತಾನೆ’ ಎಂದನು. ಸತ್ಯವತಿ ಗಾಬರಿಯಾದಳು. ಆಕೆ ಗಂಡನ ಕಾಲನ್ನು ಹಿಡಿದುಕೊಂಡು ‘ಸ್ವಾಮಿ, ನನ್ನ ತಪ್ಪನ್ನು ಕ್ಷಮಿಸಿ. ನನ್ನ ಹೊಟ್ಟೆಯಲ್ಲಿ ಹುಟ್ಟುವ ಮಗ ಕ್ರೂರಿಯಾಗುವುದು ಬೇಡ’ ಎಂದು ಬೇಡಿದಳು. ಪುಚೀಕನು ಶಾಂತನಾಗಿ ‘ಹಾಗೆಯೇ ಆಗಲಿ. ನಿನ್ನ ಮಗ ಶಾಂತನಾ ದರೂ ನಿನ್ನ ಮಗನ ಮಗ ಭಯಂಕರನಾಗುತ್ತಾನೆ’ ಎಂದನು. ಅದರಂತೆ ಆಕೆಯ ಗರ್ಭ ದಲ್ಲಿ ಮಹಾತಪಸ್ವಿಯಾದ ಜಮದಗ್ನಿ ಪುಷಿ ಹುಟ್ಟಿದನು. ಆತನನ್ನು ಕಂಡ ತಾಯಿ ಸಂತೋಷದಿಂದ ನದಿಯಾಗಿ ಹರಿದು ಹೋದಳು. ಅದೇ ಕೌಶಕೀ ನದಿ. </p>
  <p>ಜಮದಗ್ನಿಯು ಪ್ರಾಪ್ತವಯಸ್ಕನಾಗುತ್ತಲೆ ರೇಣುಕೆ ಎಂಬ ಸುಂದರ ಕನ್ಯೆಯನ್ನು ಮದುವೆ ಮಾಡಿಕೊಂಡು ಆಕೆಯಲ್ಲಿ ಹಲವು ಮಕ್ಕಳನ್ನು ಪಡೆದನು. ಅವರಲ್ಲಿ ಕಡೆ ಯವನೇ ಪ್ರಸಿದ್ಧನಾದ ಪರಶುರಾಮ. ಈತನನ್ನು ಭಗವಂತನ ಅವತಾರವೆಂದೇ ಕರೆಯು ತ್ತಾರೆ. ಈತನು ಲೋಕದಲ್ಲಿ ಕ್ಷತ್ರಿಯ ಜಾತಿಯೇ ಇಲ್ಲದಂತೆ ಮಾಡಬೇಕೆಂದು ಬಗೆದು, ಇಪ್ಪತ್ತೊಂದು ಸಲ ಭೂಮಿಯನ್ನು ಸುತ್ತಿ ಸುತ್ತಿ, ಕಂಡ ಕಂಡ ಕ್ಷತ್ರಿಯರನ್ನೆಲ್ಲ ಕೊಂದು ಹಾಕಿದನು. ಇದಕ್ಕೆ ಮೂಲಕಾರಣ ಹೈಹಯ ದೇಶದ ರಾಜನಾದ ಕಾರ್ತವೀರ್ಯಾರ್ಜುನ. ಈ ರಾಜನು ದತ್ತಾತ್ರೇಯನ ಆರಾಧನೆಯಿಂದ ಸಹಸ್ರ ತೋಳುಗಳನ್ನು ಪಡೆದು, ಎಣೆ ಯಿಲ್ಲದ ಪರಾಕ್ರಮಿಯೆನಿಸಿದ್ದನು. ತನ್ನ ಆರಾಧ್ಯದೈವದ ವರಪ್ರಸಾದದಿಂದ ಆತನಿಗೆ ಎಲ್ಲ ಲೋಕಗಳಲ್ಲಿಯೂ ಸಂಚರಿಸಬಲ್ಲ ಶಕ್ತಿ ಇತ್ತು. ಅಹಂಕಾರದಿಂದ ಬೀಗಿ ಬಿರಿಯು ತ್ತಿದ್ದ ಈ ಮನುಷ್ಯ ಒಮ್ಮೆ ತನ್ನ ತೋಳುಗಳಿಂದ ರೇವಾನದಿಯ ನೀರಿಗೆ ಅಡ್ಡಗಟ್ಟೆಹಾಕಿ, ಅದರಲ್ಲಿ ಮಡದಿಯರೊಡನೆ ನೀರಾಟವಾಡುತ್ತಿದ್ದನು. ಅದೇ ಸಮಯದಲ್ಲಿ ಲಂಕೆಯ ರಾಜನಾದ ರಾವಣನು ಕಾರ್ತವೀರ್ಯಾರ್ಜುನನ ಮೇಲೆ ದಂಡೆತ್ತಿ ಹೊರಟು, ರೇವಾನದಿಯ ತೀರದಲ್ಲಿಯೇ ಬೀಡುಬಿಟ್ಟಿದ್ದನು. ಕಾರ್ತವೀರ್ಯನು ನೀರನ್ನು ಅಡ್ಡಗಟ್ಟಿದುದರಿಂದ ನೀರು ಉಕ್ಕಿ, ಅದರಲ್ಲಿ ರಾವಣನ ಪಾಳೆಯವೆಲ್ಲ ಕೊಚ್ಚಿಹೋಯಿತು. ಇದನ್ನು ಕಂಡು ಆ ರಾಕ್ಷಸ ರಾಜನಿಗೆ ರೇಗಿಹೋಯಿತು. ಆತನು ಕಾರ್ತವೀರ್ಯನನ್ನು ಶಿಕ್ಷಿಸಬೇಕೆಂದು ಅವನ ಬಳಿಗೆ ಓಡಿ ಬಂದನು. ಆದರೆ ಕಾರ್ತವೀರ್ಯನು ತನ್ನ ಜಲಕ್ರೀಡೆಗೆ ಅಡ್ಡಿಯಾದ ಆ ರಕ್ಕಸನನ್ನು ಹೆಣ್ಣುಗಳೆಲ್ಲ ಕೈತಟ್ಟಿ ನಗುತ್ತಿರುವಾಗ, ಹಗ್ಗದಿಂದ ಕಟ್ಟಿ ಎಳೆದುಕೊಂಡು ಹೋಗಿ, ತನ್ನ ಊರಿನಲ್ಲಿ ಕೆಲಕಾಲ ಸೆರೆಯಲ್ಲಿಟ್ಟು ಆಮೇಲೆ ಬಿಟ್ಟುಬಿಟ್ಟನು. ಇಂತಹ ಪಟುಪರಾಕ್ರಮಿ, ಕಾರ್ತವೀರ್ಯ. ಆತ ಒಮ್ಮೆ ಜಮದಗ್ನಿಯ ಆಶ್ರಮಕ್ಕೆ ಬಂದನು. ಪುಷಿಯು ಕಾಮಧೇನು ವಿನ ಸಹಾಯದಿಂದ ಆತನಿಗೂ ಆತನ ಪರಿವಾರಕ್ಕೂ ದಿವ್ಯವಾದ ಔತಣವನ್ನು ಮಾಡಿ ದನು. ಆ ರಾಜನು ಇದನ್ನು ಕಂಡು ಸಂತೋಷಪಡುವುದಕ್ಕೆ ಬದಲಾಗಿ ‘ಎಲಾ, ಈ ಆಕಳಿನ ದೆಸೆಯಿಂದ ಈ ಬಡ ಬ್ರಾಹ್ಮಣನಿಗೆ ಇಷ್ಟೊಂದು ವೈಭವವೆ’ ಎಂದು ಹೊಟ್ಟೆಕಿಚ್ಚುಪಟ್ಟು, ‘ಆ ಆಕಳನ್ನು ರಾಜಧಾನಿಗೆ ಹಿಡಿದುಕೊಂಡು ಹೋಗಿ’ ಎಂದು ತನ್ನ ಸೇನೆಗೆ ಅಪ್ಪಣೆ ಮಾಡಿದನು. ಅವರು ಅದನ್ನು ಎಳೆದುಕೊಂಡು ಹೋದರು. </p>
  <p>ಹೊರಗೆಲ್ಲೊ ಕಾರ್ಯಾರ್ಥವಾಗಿ ಹೋಗಿದ್ದ ಪರಶುರಾಮ ಆಶ್ರಮಕ್ಕೆ ಹಿಂದಿರುಗುತ್ತಲೆ ನಡೆದ ಸಂಗತಿಯೆಲ್ಲ ಆತನಿಗೆ ಗೊತ್ತಾಯಿತು. ಆತನು ರೋಷಭೀಷಣನಾಗಿ, ಹೊಡೆತ ತಿಂದ ಕರಿಯ ನಾಗರದಂತೆ ಬುಸುಗುಟ್ಟುತ್ತಾ ತನ್ನ ಗಂಡುಗೊಡಲಿಯನ್ನು ಕೈಗೆ ತೆಗೆದು ಕೊಂಡು, ಆನೆಯನ್ನು ಬೆನ್ನಟ್ಟುವ ಸಿಂಹದಂತೆ ಕಾರ್ತವೀರ್ಯನ ಬೆನ್ನಟ್ಟಿದನು. ತಲೆಯಲ್ಲಿ ಜಟೆ, ಮೈಮೇಲೆ ಕೃಷ್ಣಾಜಿನ, ಕೈಲಿ ಮಾತ್ರ ಗಂಡುಗೊಡಲಿ. ವಿಕಟವೇಷದ ಈ ಬ್ರಾಹ್ಮಣ ನನ್ನು ಕಾಣುತ್ತಲೆ ಕಾರ್ತವೀರ್ಯನು ಅವನನ್ನು ಕೊಂದುಹಾಕುವಂತೆ ಸೈನ್ಯಕ್ಕೆ ಹೇಳಿ, ತಾನು ಅರಮನೆಯನ್ನು ಹೊಕ್ಕನು. ಆ ರಾಜನ ಹದಿನೇಳು ಅಕ್ಷೋಹಿಣಿಯ ಚದುರಂಗಸೇನೆ ಕ್ಷಣಮಾತ್ರದಲ್ಲಿ ಪರಶರಾಮನ ಕೊಡಲಿಗೆ ಸಿಕ್ಕಿ ನಾಶವಾಗಿ ಹೋಯಿತು. ರಣಭೂಮಿ ನೆತ್ತರ ಹೊಳೆಯಾಯಿತು. ಇದನ್ನು ಕಂಡು ರೋಷದಿಂದ ಕಾರ್ತವೀರ್ಯಾರ್ಜುನನು ತಾನೆ ಪರಶುರಾಮನೊಡನೆ ಯುದ್ಧಕ್ಕೆ ನಿಂತನು. ಅವನ ಐನೂರು ಕೈಗಳಲ್ಲಿ ಐನೂರು ಬಿಲ್ಲು ಗಳು, ಇನ್ನುಳಿದ ಐನೂರು ಕೈಗಳಿಂದ ಏಕಕಾಲಕ್ಕೆ ಐನೂರು ಬಾಣಗಳ ಮಳೆಯನ್ನೆ ಸುರಿಸಿ ದನು. ಆದರೇನು? ರಾಮನ ಒಂದು ಬಾಣ ಅವೆಲ್ಲವನ್ನೂ ನುಂಗಿ ನೀರುಕುಡಿಯಿತು. ಅನಂತರ ಆತ ತನ್ನ ಕೊಡಲಿಯಿಂದ ಅವನ ಕೈಗಳನ್ನೆಲ್ಲ ಕತ್ತರಿಸಿದ, ನಂತರ ತಲೆಯನ್ನೂ ಕತ್ತರಿಸಿದ. ಇದನ್ನು ಕಂಡು ಕಾರ್ತವೀರ್ಯನ ಮಕ್ಕಳಿಗೆ ಜೀವಭಯ ಹುಟ್ಟಿತು. ಅವರು ಓಡಿಹೋಗಿ, ಕಾಮಧೇನುವನ್ನು ತಂದು ಆತನಿಗೆ ಒಪ್ಪಿಸಿದರು. ಪರಶುರಾಮನು ಅದನ್ನು ತಂದೆಗೊಪ್ಪಿಸಿ, ತಾನು ಮಾಡಿದ ಕಾರ್ಯವನ್ನೆಲ್ಲ ಆತನಿಗೆ ವರದಿ ಒಪ್ಪಿಸಿದ. ಮಗ ಮಾಡಿದ ಕಾರ್ಯವನ್ನು ಜಮದಗ್ನಿ ಮೆಚ್ಚಲಿಲ್ಲ, ಒಪ್ಪಲಿಲ್ಲ. ‘ರಾಮ, ನೀನು ಮಾಡಿದುದು ತುಂಬ ತಪ್ಪು ಕೆಲಸ. ಬ್ರಾಹ್ಮಣನಿಗೆ ಶಾಂತಿಯೆ ಸರ್ವಸ್ವ, ಅದೇ ಬ್ರಹ್ಮತೇಜಸ್ಸು! ಪಟ್ಟಾಭಿಷಿಕ್ತ ನಾದ ರಾಜನನ್ನು ಕೊಲ್ಲುವುದು ಬ್ರಹ್ಮಹತ್ಯೆಗಿಂತ ದೊಡ್ಡ ಪಾಪ. ಈ ಪಾಪವನ್ನು ಕಳೆದುಕೊಳ್ಳುವುದಕ್ಕಾಗಿ ನೀನು ತೀರ್ಥಯಾತ್ರೆಯನ್ನು ಮಾಡಿಕೊಂಡು ಬಾ’ ಎಂದು ಹೇಳಿದನು. ಪರಶುರಾಮನು ‘ಹಸಾದ’ ಎಂದು ಹೇಳಿ, ತಂದೆಗೆ ನಮಸ್ಕರಿಸಿ, ಒಂದು ವರ್ಷಕಾಲ ತೀರ್ಥಯಾತ್ರೆ ಮಾಡಿ ಹಿಂದಿರುಗಿದನು. </p>
  <p>ಪರಶುರಾಮನು ತೀರ್ಥಯಾತ್ರೆಯಿಂದ ಹಿಂದಿರುಗಿದ ಕೆಲವು ದಿನಗಳ ಮೇಲೆ ಮತ್ತೊಂದು ಭಯಂಕರ ಘಟನೆ ನಡೆಯಿತು. ಆತನ ತಾಯಿ ರೇಣುಕೆ ಎಂದಿನಂತೆ ನೀರು ತರಲೆಂದು ಗಂಗೆಗೆ ಹೋದಳು. ಅಲ್ಲಿ ಚಿತ್ರರಥನೆಂಬ ಗಂಧರ್ವ ಅಪ್ಸರೆಯರೊಡನೆ ನೀರಾಟವಾಡುತ್ತಿದ್ದ. ಆ ಗಂಧರ್ವನ ಸೌಂದರ್ಯವನ್ನು ಕಂಡು ಮರುಳಾದ ರೇಣುಕೆ ಬಹಳ ಹೊತ್ತಿನವರೆಗೆ ಅವನನ್ನೇ ನೋಡುತ್ತಾ ನಿಂತುಬಿಟ್ಟಳು. ಅದು ಹೋಮದ ಸಮಯ. ತಾನು ತಡಮಾಡಿದುದಕ್ಕಾಗಿ ಗಂಡನು ಕೋಪಿಸುವನೆಂಬ ಭಯದಿಂದಲೆ ಆಕೆ ಬೇಗಬೇಗ ಹಿಂದಿರುಗಿದಳು. ಆಕೆ ನೀರಿನ ಕೊಡವನ್ನು ಗಂಡನ ಮುಂದಿಟ್ಟು, ಭಕ್ತಿಯಿಂದ ಕೈಮುಗಿದುಕೊಂಡು ನಿಂತಳು. ಆದರೇನು? ಮಹಾತಪಸ್ವಿಯಾದ ಜಮದಗ್ನಿಗೆ ಜ್ಞಾನದೃಷ್ಟಿ ಯಿಂದ ಎಲ್ಲವೂ ಗೋಚರವಾಗಿತ್ತು. ಆತನು ಆಕೆಯತ್ತ ಕಣ್ಣೆತ್ತಿ ಕೂಡ ನೋಡದೆ, ಮಕ್ಕಳನ್ನು ಕರೆದು ಅವಳನ್ನು ಕತ್ತರಿಸಿ ಹಾಕುವಂತೆ ಹೇಳಿದನು. ಆದರೆ ತಾಯಿಯನ್ನು ಯಾರು ಕೈಯಾರೆ ಕೊಂದಾರು? ಅವರು ಆತನ ಮಾತನ್ನು ನಡೆಸಲಿಲ್ಲ. ಆತನ ಕೋಪ ಪ್ರಕೋಪಕ್ಕೆ ಹೋಯಿತು. ಆತನು ಪರಶುರಾಮನನ್ನು ಕೂಗಿ ಕರೆದು, ‘ಈ ನಿನ್ನ ತಾಯಿ ಯನ್ನೂ ಅಣ್ಣಂದಿರನ್ನೂ ಕತ್ತರಿಸಿಹಾಕು’ ಎಂದನು. ಪರಶುರಾಮನು ‘ಹಸಾದ’ ಎಂದು ಹೇಳಿ, ತನ್ನ ಗಂಡುಗೊಡಲಿಯಿಂದ ಒಂದೇ ಏಟಿಗೆ ಅವರನ್ನೆಲ್ಲ ಕತ್ತರಿಸಿಹಾಕಿದ. ಇದನ್ನು ಕಂಡು ಜಮದಗ್ನಿಗೆ ತುಂಬ ಸಂತೋಷವಾಯಿತು. ‘ಮಗು, ನಿನಗೆ ಬೇಕಾದ ವರವನ್ನು ಕೇಳು, ಕೊಡುತ್ತೇನೆ’ ಎಂದ. ಪರಶುರಾಮನಿಗೆ ತನ್ನ ತಂದೆಯ ಶಕ್ತಿ ಎಷ್ಟೆಂಬುದು ಗೊತ್ತು. ಆತ ‘ಅಪ್ಪ, ಈ ನನ್ನ ತಾಯಿಯನ್ನೂ ಅಣ್ಣಂದಿರನ್ನೂ ಬದುಕಿಸು. ನಾನು ಇವರನ್ನು ಕೊಂದೆನೆಂಬುದು ಇವರಿಗೆ ಜ್ಞಾಪಕವಿರಬಾರದು’ ಎಂದ. ಜಮದಗ್ನಿ ‘ತಥಾಸ್ತು’ ಎಂದ. ಸತ್ತವರೆಲ್ಲ ನಿದ್ದೆಯಿಂದ ಮೇಲಕ್ಕೇಳುವಂತೆ ಎದ್ದು ನಿಂತರು. </p>
  <p>ಪರಶುರಾಮನು ಅವತರಿಸಿದ್ದುದೇ ದುಷ್ಟರಾದ ಕ್ಷತ್ರಿಯರನ್ನು ನಿರ್ಮೂಲ ಮಾಡುವು ದಕ್ಕೆ. ಅದಕ್ಕೆ ತಕ್ಕ ಸನ್ನಿವೇಶವೂ ಒದಗಿ ಬಂತು. ಕಾರ್ತವೀರ್ಯಾರ್ಜುನನ ಮಕ್ಕಳು ತಮ್ಮ ತಂದೆಯ ಮರಣವನ್ನು ಮತ್ತೆ ಮತ್ತೆ ನೆನೆದುಕೊಂಡು ಸಂಕಟಪಡುತ್ತಿದ್ದರು. ಒಂದು ದಿನ ಪರಶುರಾಮನೂ ಆತನ ಸೋದರರೂ ಆಶ್ರಮದಲ್ಲಿಲ್ಲದ ಸಮಯವನ್ನು ನೋಡಿ ಕೊಂಡು, ಅವರು ಜಮದಗ್ನಿಯ ಎಲೆವನೆಗೆ ನುಗ್ಗಿ, ರೇಣುಕೆಯ ದೈನ್ಯಕ್ಕೂ ಕಣ್ಣೀರಿಗೂ ಕರಗದೆ, ಧ್ಯಾನಮಗ್ನನಾಗಿದ್ದ ಆತನ ಕತ್ತನ್ನು ಕರಕರ ಕತ್ತರಿಸಿ, ತಮ್ಮೊಡನೆ ತೆಗೆದುಕೊಂಡು ಹೋದರು. ರೇಣುಕೆ ಗಟ್ಟಿಯಾಗಿ ಅಳುತ್ತಾ ‘ಅಯ್ಯೋ, ಮಗೂ, ರಾಮಾ, ಎಲ್ಲಿದ್ದಿ, ಬೇಗ ಬಾ’ ಎಂದು ಗಟ್ಟಿಯಾಗಿ ಕೂಗಿಕೊಂಡಳು. ಆ ಕೂಗು ದೂರದಲ್ಲಿದ್ದ ರಾಮನ ಕಿವಿಗೆ ಬಿತ್ತು. ಆತ ಬಿಲ್ಲಿನಿಂದ ಹಾರಿದ ಬಾಣದಂತೆ ಒಂದೆ ಉಸಿರಿಗೆ ಆಶ್ರಮಕ್ಕೆ ಓಡಿಬಂದು ನೋಡುತ್ತಾನೆ, ಮಹಾ ಅನರ್ಥ ನಡೆದುಹೋಗಿದೆ! ಆತ ಕೋಡಿಗಟ್ಟಿ ಹರಿ ಯುತ್ತಿರುವ ಕಣ್ಣೀರನ್ನು ಒರೆಸಿಕಳ್ಳುತ್ತಾ, ಗದ್ಗದನಾಗಿ, ‘ಅಪ್ಪ, ಮಹಾನುಭಾವನಾದ ನೀನು ಹೋಗಿ ನಾವು ಅನಾಥರಾದೆವು. ನಿನ್ನಂತಹ ಸಾಧುಪುರುಷನಿಗೆ ಇಂತಹ ಮರಣವೆ?’ ಎಂದು ಹೇಳುವಷ್ಟರಲ್ಲಿ ಆತನ ಹುಬ್ಬು ಗಂಟಿಕ್ಕಿತು, ಹಲ್ಲುಗಳು ಕಟಕಟ ಶಬ್ದಮಾಡಿ ತುಟಿಯನ್ನು ಕಚ್ಚಿದವು. ಆತನು ಕೆಂಗಣ್ಣಿನಿಂದ ಅಣ್ಣಂದಿರ ಕಡೆ ನೋಡಿ ‘ನೀವು ಈ ದೇಹವನ್ನು ಎಚ್ಚರದಿಂದ ನೋಡಿಕೊಳ್ಳುತ್ತಿರಿ’ ಎಂದು ಹೇಳಿ ತನ್ನ ಗಂಡು ಗೊಡಲಿಯೊಡನೆ ಹೊರಕ್ಕೋಡಿದನು. ಆತನು ನೇರವಾಗಿ ಮಾಹಿಷ್ಮತೀ ನಗರಕ್ಕೆ ನುಗ್ಗಿ, ಅಲ್ಲಿದ್ದ ಕಾರ್ತವೀರ್ಯಾರ್ಜುನನ ಪೀಳಿಗೆಯವರನ್ನು ಒಂದು ಪಿಳ್ಳೆಯೂ ಉಳಿಯದಂತೆ ಕೊಚ್ಚಿ ಹಾಕಿದನು. ಅವರ ಹೆಣಗಳ ಬಣಬೆಯನ್ನು ಬೆಟ್ಟದಂತೆ ರಾಶಿಹಾಕಿ, ಅವರ ನೆತ್ತ ರನ್ನು ಹೊಳೆಯಾಗಿ ಹರಿಸಿದನು. ಆದರೂ ಆತನ ಕೋಪ ಶಾಂತವಾಗಲಿಲ್ಲ. ಆತನು ಬಿರುಗಾಳಿಯಂತೆ ಭೂಮಂಡಲದ ಮೂಲೆ ಮೂಲೆಗಳನ್ನೂ ಹೊಕ್ಕು ಕ್ಷತ್ರಿಯರ ಹುಟ್ಟಡ ಗಿಸಿದನು. ಒಮ್ಮೆ ಇಮ್ಮೆಯಲ್ಲ, ಇಪ್ಪತ್ತೊಂದು ಬಾರಿ ಜಗತ್ತನ್ನೆಲ್ಲ ತಿರುಗಿ, ತಾನು ಕೊಂದ ಕ್ಷತ್ರಿಯರ ರಕ್ತದಿಂದ ಶಮಂತಪಂಚಕವೆಂಬ ಐದು ಮಡುಗಳನ್ನು ತುಂಬಿದನು. ಆ ನೆತ್ತರಿಂದಲೆ ತಂದೆಗೆ ತರ್ಪಣ ಕೊಟ್ಟ ಮೇಲೆ ಆತನ ರೋಷ ಅಡಗಿತು. ಅನಂತರ ಮಾಹಿಷ್ಮತಿಯಲ್ಲಿದ್ದ ತಂದೆಯ ತಲೆಯನ್ನು ಹಿಂದಕ್ಕೆ ತಂದು, ತಂದೆಯ ದೇಹಕ್ಕೆ ಅದನ್ನು ಸೇರಿಸಿ, ಉತ್ತರಕ್ರಿಯಾದಿಗಳನ್ನು ನಡೆಸಿದನು. ಜಮದಗ್ನಿಯು ಸದ್ಗತಿಯನ್ನು ಪಡೆದು ಸಪ್ತಪುಷಿ ಮಂಡಲದಲ್ಲಿ ಒಬ್ಬನಾಗಿ ಇಂದಿಗೂ ಆಕಾಶದಲ್ಲಿ ಬೆಳಗುತ್ತಿರುವನು. ಪರುಶುರಾಮನು ಅನೇಕ ಯಾಗಗಳನ್ನು ಮಾಡಿ, ಮೇಘದ ಮರೆಯಿಂದ ಬಂದ ಸೂರ್ಯ ನಂತೆ ಸಮಸ್ತ ಪಾಪಗಳಿಂದಲೂ ಮುಕ್ತನಾಗಿ, ಮುಂದಿನ ಮನ್ವಂತರದಲ್ಲಿ ತಾನೂ ಸಪ್ತ ಪುಷಿಗಳಲ್ಲಿ ಒಬ್ಬನಾಗಬೇಕಾದುದುರಿಂದ ಮಹೇಂದ್ರಪರ್ವತದಲ್ಲಿ ತಪಸ್ಸು ಮಾಡು ತ್ತಿರುವನು. </p>
  <p>ಇದಿಷ್ಟೂ ಸತ್ಯವತಿಯ ಮೊಮ್ಮಗನ ಪ್ರತಾಪವಾಯಿತು. ಆಕೆಯ ತಾಯಿ ಮಗಳ ಪಾಲಿನ ಹವಿಸ್ಸನ್ನು ತಿಂದಳಲ್ಲಾ, ಆಕೆಯ ಹೊಟ್ಟೆಯಲ್ಲಿಯೇ ವಿಶ್ವಾಮಿತ್ರ ಹುಟ್ಟಿದುದು. ಇವನು ಕ್ಷತ್ರಿಯನಾಗಿ ಹುಟ್ಟಿದರೂ ಬ್ರಹ್ಮರ್ಷಿಯಾದುದಕ್ಕೆ ಆ ಹವಿಸ್ಸೆ ಕಾರಣ. ರೋಹಿತನು ಶುನಶ್ಶೇಫನನ್ನು ಯಾಗಪಶುವಾಗಿ ಕೊಂಡೊಯ್ಯುತ್ತಿದ್ದಾಗ, ಈತ ತಪಸ್ಸು ಮಾಡುತ್ತಿದ್ದ. ಶುನಶ್ಯೇಫನು ಓಡಿಬಂದು ತನಗೆ ಶರಣಾಗಲು, ಈತನು ಅವನನ್ನು ತನ್ನ ಮಗನಾಗಿ ಸ್ವೀಕರಿಸಿ, ತನಗಿದ್ದ ನೂರು ಮಕ್ಕಳಿಗೆ ಅವನನ್ನು ಹಿರಿಯನನ್ನಾಗಿ ಮಾಡಿದ. ಅವನಿಗೆ ಅಲ್ಲಿಂದ ಮುಂದೆ ದೇವರಾತನೆಂದು ಹೆಸರಾಯಿತು. ಈತನನ್ನು ಹಿರಿಯನನ್ನಾಗಿ ಸ್ವೀಕರಿಸಲು ವಿಶ್ವಾಮಿತ್ರನ ಮೊದಲ ಐವತ್ತು ಮಕ್ಕಳು ಒಪ್ಪಲಿಲ್ಲ. ಆಗ ವಿಶ್ವಾಮಿತ್ರ ಕೋಪದಿಂದ ಅವರನ್ನೆಲ್ಲ ಮ್ಲೇಚ್ಛರಾಗುವಂತೆ ಶಪಿಸಿದ. ಉಳಿದ ಮಕ್ಕಳೂ ದೇವ ರಾತನೂ ವಿಶ್ವಾಮಿತ್ರನ ವಂಶ ಎಲ್ಲೆಲ್ಲಿಯೂ ಹಬ್ಬಿ ಹರಡುವಂತೆ ಮಾಡಿದರು. </p>
  <div/>
  <div>೩೭. ಯಯಾತಿ</div>
  <p>ಪುರೂರವನ ಮೊಮ್ಮಗ ನಹುಷ. ಆತ ನೂರು ಅಶ್ವಮೇಧಯಾಗಗಳನ್ನು ಮಾಡಿ ಇಂದ್ರ ಪದವಿಯನ್ನು ಪಡೆದ. ಆದರೆ ಮಹಾಪತಿವ್ರತೆಯಾದ ಶಚಿಯನ್ನು ಮೋಹಿಸಿ ಸಪ್ತ ಪುಷಿಗಳ ಶಾಪದಿಂದ ಹೆಬ್ಬಾವಾದ. ಈ ನಹುಷನಿಗೆ ಆರುಜನ ಮಕ್ಕಳಿದ್ದರು. ಅವರಲ್ಲಿ ಹಿರಿಯನಾದ ಯತಿಯು, ತನ್ನ ಹೆಸರಿಗೆ ತಕ್ಕಂತೆ ವೈರಾಗ್ಯಪರನಾಗಿ ತಪಸ್ಸು ಮಾಡಲು ಅಡವಿಗೆ ಹೊರಟುಹೋದ. ಆದ್ದರಿಂದ ಅವನ ತಮ್ಮನಾದ ಯಯಾತಿ ರಾಜನಾದ. ಈತ ತನ್ನ ನಾಲ್ವರು ತಮ್ಮಂದಿರಿಗೂ ನಾಲ್ಕು ದಿಕ್ಕುಗಳ ರಾಜ್ಯಾಧಿಕಾರವನ್ನು ವಹಿಸಿ, ತಾನು ರಾಜಾಧಿರಾಜನಾಗಿ ಧರ್ಮದಿಂದ ರಾಜ್ಯಭಾರ ಮಾಡುತ್ತಿದ್ದ. ಈತನ ಬಾಳಕಥೆ ಅತ್ಯಂತ ಆಶ್ಚರ್ಯಕರವಾಗಿದೆ; ಮನೋಹರವಾಗಿ, ಮಾರ್ಮಿಕವಾಗಿ, ಧರ್ಮಬೋಧಕವಾಗಿದೆ. </p>
  <p>ಕ್ಷತ್ರಿಯನಾದ ಯಯಾತಿ ಮದುವೆಯಾದುದು ಬ್ರಹ್ಮರ್ಷಿಯಾದ ಶುಕ್ರನ ಮಗಳು ದೇವಯಾನಿಯನ್ನು. ಈ ಮದುವೆ ನಡೆದುದು ವಿಲಕ್ಷಣವಾದ ಒಂದು ಸನ್ನಿವೇಶದಲ್ಲಿ. ಶುಕ್ರನು ವೃಷಪರ್ವನೆಂಬ ದಾನವರಾಜನಲ್ಲಿ ಪುರೋಹಿತನಾಗಿದ್ದನು. ಆತನ ಮಗಳಾದ ದೇವಯಾನಿಗೂ ರಾಜಪುತ್ರಿಯಾದ ಶರ್ಮಿಷ್ಠೆಗೂ ತುಂಬ ಗೆಳೆತನ. ಒಮ್ಮೆ ಅವರಿಬ್ಬರೂ ಹಲವು ಗೆಳತಿಯರೊಡನೆ ವನವಿಹಾರಕ್ಕೆ ಹೊರಟು, ಹೂದೋಟವೊಂದರ ಮಧ್ಯದಲ್ಲಿದ್ದ ಸರೋವರದಲ್ಲಿ ನೀರಾಟವಾಡುತ್ತಿದ್ದರು. ಆ ಸಮಯದಲ್ಲಿ ಶಿವ-ಶಿವೆಯರು ನಂದಿಯ ನ್ನೇರಿ ಅತ್ತಕಡೆ ಬರುತ್ತಿರುವುದು ಕಾಣಿಸಿತು. ಕೂಡಲೆ ಹೂಡುಗಿಯರೆಲ್ಲ ದುಡುದುಡು ದಡಕ್ಕೆ ಓಡಿ ಬಂದು, ತಮ್ಮತಮ್ಮ ಬಟ್ಟೆಗಳನ್ನು ಮೈಗೆ ಸುತ್ತಿಕೊಳ್ಳ ಹೊರಟರು. ಆ ಆತುರದಲ್ಲಿ ಶರ್ಮಿಷ್ಠೆ ಮರೆತು ದೇವಯಾನಿಯ ಸೀರೆಯನ್ನು ಸುತ್ತಿಕೊಂಡಳು. ಇದನ್ನು ಕಂಡು ದೇವಯಾನಿ ಮಹಾ ಕೋಪದಿಂದ ‘ಇದೇನೆ ನಿನ್ನ ಕುಚೇಷ್ಟೆ? ನಾಯಿಯು ಯಾಗದ ಹವಿಸ್ಸನ್ನು ಕಚ್ಚಿಕೊಂಡು ಹೋಗುವಂತೆ ಅಯೋಗ್ಯಳಾದ ನೀನು ನನ್ನ ಸೀರೆಯನ್ನು ಉಡುತ್ತಿರುವೆ? ವರ್ಣಗಳಲ್ಲೆಲ್ಲ ಶ್ರೇಷ್ಠವಾದ ಬ್ರಾಹ್ಮಣ ವರ್ಣಕ್ಕೆ ಸೇರಿದವಳು, ನಾನು. ಬ್ರಾಹ್ಮಣರೆಂದರೆ ಏನು ತಿಳಿದುಕೊಂಡಿದ್ದಿ? ಈಶ್ವರನ ಮುಖದಿಂದ ಬಂದವರು! ದೇವತೆ ಗಳು ಕೂಡ ಅವರಿಗೆ ನಮಸ್ಕರಿಸುತ್ತಾರೆ. ನಮ್ಮಪ್ಪ ನಿಮ್ಮಪ್ಪನ ಗುರು. ನೀನು ನನ್ನ ಸೀರೆ ಉಡುತ್ತೀಯಾ?’ ಎಂದಳು. ಇದನ್ನು ಕೇಳಿ ಶರ್ಮಿಷ್ಠೆಗೆ ಕಾಸಿದ ಸೀಸವನ್ನು ಕಿವಿಯಲ್ಲಿ ಹೊಯ್ದಂತಾಯಿತು. ಅಂಗುಷ್ಠದಿಂದ ನಡುನೆತ್ತಿಯವರೆಗೆ ಆಕೆಯ ರೋಷ ಏರಿ ಹೋಯಿತು. ಹೆಡೆ ತುಳಿದ ಹಾವಿನಂತೆ ಆಕೆ ಬುಸುಗುಟ್ಟುತ್ತಾ, ತುಟಿಗಳನ್ನು ಕಚ್ಚಿಕೊಂಡು ‘ಎಲೆ ತಿರಕಿ! ಕಾಗೆಯಂತೆ ನಮ್ಮ ಮನೆಯ ಕೂಳಿಗೆ ಕಾದು ಬಿದ್ದಿರುವ ನೀನು ನಾಲಗೆಯನ್ನು ಉದ್ದಮಾಡಿಕೊಂಡು ನಾಯಿಯಂತೆ ಬೊಗಳುತ್ತಿರುವೆಯಾ?’ ಎಂದು ತಾನು ಉಟ್ಟಿದ್ದ ಸೀರೆಯನ್ನು ಕಿತ್ತೆಸೆದು ಅವಳನ್ನು ಒಂದು ಬಾವಿಗೆ ನೂಕಿ, ಸಖಿಯರೊಡನೆ ಅಲ್ಲಿಂದ ಹೊರಟುಹೋದಳು. ಹೀಗೆ ದೇವಯಾನಿಯು ಬರಿಮೈಯಿಂದ ಹಾಳು ಬಾವಿಯಲ್ಲಿ ಬಿದ್ದಿರುವಾಗ, ಅಕಸ್ಮಾತ್ತಾಗಿ ಯಾಯಾತಿ ಅಲ್ಲಿಗೆ ಬಂದನು. ಆತ ಬೇಟೆಗೆಂದು ಹೊರಟ ವನು, ಮಾರ್ಗಾಯಾಸದಿಂದ ಬಾಯಾರಿಕೆಯಾಗಲು, ನೀರು ಕುಡಿಯಲೆಂದು ಆ ಸರೋ ವರದ ಬಳಿಗೆ ಬಂದನು. ಸಮೀಪದ ಬಾವಿಯಿಂದ ನರಳುತ್ತಿರುವ ದನಿಯನ್ನು ಕೇಳಿ, ಆತ ಅದರಲ್ಲಿ ಬಗ್ಗಿ ನೋಡುತ್ತಾನೆ, ದಿವ್ಯ ಸುಂದರಿಯಾದ ಹುಡುಗಿಯೊಬ್ಬಳು ಬೆತ್ತಲೆಯಾಗಿ ಅಳುತ್ತಾ ನಿಂತಿದ್ದಾಳೆ. ಯಯಾತಿಯು ತಾನು ಹೊದ್ದಿದ್ದ ವಸ್ತ್ರವನ್ನು ಆಕೆಗೆ ಕೊಟ್ಟು, ಧರಿಸಿದ ಮೇಲೆ ಆಕೆಯನ್ನು ಕೈಹಿಡಿದು ಮೇಲಕ್ಕೆಳೆದುಕೊಂಡನು. </p>
  <p>ದಡವನ್ನು ಸೇರಿದ ದೇವಯಾನಿ ಯಯಾತಿಯನ್ನು ಕುರಿತು ‘ವೀರವರ, ನೀನು ನನ್ನ ಕೈಹಿಡಿದು ಮೇಲಕ್ಕೆತ್ತಿರುವೆ. ಇದು ನನ್ನ ಪಾಣಿಗ್ರಹಣವೆಂದೇ ನಾನು ಭಾವಿಸುತ್ತೇನೆ. ದೈವವೇ ನಮ್ಮನ್ನು ಹೀಗೆ ಕೂಡಿಸಿತೆಂದು ಕಾಣಿಸುತ್ತದೆ. ನಾನು ಬ್ರಾಹ್ಮಣಳಾದರೂ ಬ್ರಾಹ್ಮಣಪತಿಯನ್ನು ವರಿಸುವಂತಿಲ್ಲ. ಕಚನೆಂಬ ನನ್ನ ತಂದೆಯ ಶಿಷ್ಯ ನನಗೆ ಹಾಗೆಂದು ಶಾಪ ಕೊಟ್ಟಿದ್ದಾನೆ. ಆದ್ದರಿಂದ ಇಂದಿನಿಂದ ನೀನೆ ನನ್ನ ಪತಿ’ ಎಂದು ನುಡಿದಳು. ಸುಂದರವಾದ ಅವಳ ಮುಖದಿಂದ ಬಂದ ಆ ಮಾತುಗಳು ಪ್ರೇಮದ ಹೊಳೆಯನ್ನೆ ಹರಿಸುತ್ತಿರುವಂತೆ ಕಾಣಿಸಿತು, ಯಯಾತಿಗೆ. ಯುವಕನಾದ ಯಯಾತಿಯ ಮನಸ್ಸು ಆಕೆಯ ರೂಪ ಲಾವಣ್ಯಕ್ಕೆ ಮರುಳಾಯಿತು. ಆತ ಆಕೆಯನ್ನು ವರಿಸಲು ಒಪ್ಪಿದ. ಹೀಗೆ ಪರಸ್ಪರ ಒಪ್ಪಿಗೆಯಾದ ಮೇಲೆ ಯಯಾತಿ ತನ್ನ ರಾಜಧಾನಿಗೆ ಹಿಂದಿರುಗಿದ. ದೇವಯಾನಿ ತಂದೆಯ ಬಳಿಗೆ ಬಂದಳು. </p>
  <p>ತಂದೆಯನ್ನು ಕಾಣುತ್ತಲೆ ದೇವಯಾನಿಗೆ ದುಃಖ ಒತ್ತರಿಸಿ ಬಂತು; ಆಕೆ ‘ಗೋಳೋ’ ಎಂದು ಗಟ್ಟಿಯಾಗಿ ಅತ್ತಳು. ಶುಕ್ರಾಚಾರ್ಯನಿಗೆ ಮಗಳೆಂದರೆ ಪಂಚಪ್ರಾಣ. ಅವಳ ಅಳು ವನ್ನು ಕಂಡು ಆತನ ಜೀವ ತಲ್ಲಣಿಸಿತು. ಮಗಳನ್ನು ಮೃದು ನುಡಿಗಳಿಂದ ರಮಿಸಿ, ಕಾರಣ ವೇನೆಂದು ಕೇಳಿದ. ಅವಳು ಅಳುತ್ತಾ ಶರ್ಮಿಷ್ಠೆ ಆಡಿದ ಮಾತುಗಳನ್ನು ಹೇಳಿದಳು. ಅದನ್ನು ಕೇಳಿ ಆತನಿಗೂ ಮನಸ್ಸಿಗೆ ಕಸಿವಿಸಿಯಾಯಿತು. ತಾನು ರಾಜನ ಪುರೋಹಿತ ನಾಗಿರುವುದಕ್ಕಿಂತಲೂ ನಾಲ್ಕು ಮನೆಗಳಲ್ಲಿ ಭಿಕ್ಷೆ ಬೇಡುವುದು ಲೇಸೆನಿಸಿತು. ಆತ ಮಗಳೊಡನೆ ತಕ್ಷಣವೇ ಆ ಊರನ್ನೆ ಬಿಟ್ಟು ಹೊರಟ. ಇದು ವೃಷಪರ್ವನಿಗೆ ಗೊತ್ತಾ ಯಿತು. ದಾನವರಿಗೆಲ್ಲ ಪ್ರಾಣಸಮಾನನಾದ ಶುಕ್ರಾಚಾರ್ಯನು ದೇವತೆಗಳ ಕಡೆ ಸೇರಿ ಕೊಂಡರೆ ಏನು ಗತಿ? ವೃಷಪರ್ವನು ಹಿಂದೆಯೇ ಓಡಿಹೋಗಿ, ನಡುದಾರಿಯಲ್ಲಿ ಸಿಕ್ಕ ಆತನಿಗೆ ಅಡ್ಡ ಬಿದ್ದು, ತನ್ನನ್ನು ಬಿಟ್ಟು ಹೋಗಬಾರದೆಂದು ಬೇಡಿಕೊಂಡ. ಶುಕ್ರಾಚಾರ್ಯನ ಮನಸ್ಸು ಆತನ ದೈನ್ಯಕ್ಕೆ ಕರಗಿತು. ಆತ ಒಂದೆ ಮಾತು ಹೇಳಿದ. ‘ಮಹಾರಾಜ, ದೇವಯಾನಿ ನನ್ನ ಜೀವ. ಅವಳಿಲ್ಲದೆ ನಾನು ಉಳಿಯಲಾರೆ. ಅವಳು ನಿಂತರೆ ನಾನು ನಿಲ್ಲುತ್ತೇನೆ.’ ಆಗ ವೃಷಪರ್ವನು ದೇವಯಾನಿಯನ್ನು ಕುರಿತು ‘ಅಮ್ಮ, ನಿನ್ನ ಇಷ್ಟ ಬಂದಂತೆ ನಾನು ನಡೆದುಕೊಳ್ಳುತ್ತೇನೆ. ನೀನು ಇಲ್ಲಿಂದ ಹೋಗಬೇಡ’ ಎಂದ. ದೇವ ಯಾನಿ ತನ್ನ ಇಷ್ಟವನ್ನು ತಿಳಿಸಿದಳು–‘ಮಹಾರಾಜ, ನಿನ್ನ ಮಗಳು ತನ್ನ ದಾಸಿಯರೊಡನೆ ಬಂದು, ನಾನೆಲ್ಲಿದ್ದರೆ ಅಲ್ಲಿ ನನಗೆ ದಾಸಿಯಾಗಿರಬೇಕು.’ ವೃಷಪರ್ವನು ನುಂಗಲಾರದ ಈ ತುತ್ತನ್ನು ಮಗಳಾದ ಶರ್ಮಿಷ್ಠೆಯ ಮುಂದಿಟ್ಟ. ಆಕೆ ಹುಡುಗಿಯಾದರೂ ಪ್ರಾಜ್ಞೆ. ಶುಕ್ರಾಚಾರ್ಯನಿಲ್ಲದೆ ದಾನವಸಂತಾನಕ್ಕೆ ಉಳಿಗಾಲವಿಲ್ಲವೆಂಬುದನ್ನು ಆಕೆ ಬಲ್ಲಳು. ಆದ್ದ ರಿಂದ ದಾನವರ ಕ್ಷೇಮಕ್ಕಾಗಿ ಆಕೆ ಬಲಿದಾನಕ್ಕೆ ಸಿದ್ಧಳಾದಳು. ಅಂದಿನಿಂದ ದೇವ ಯಾನಿಯ ದಾಸಿಯಾಗಿ ಹೋದಳು.</p>
  <p>ಶುಕ್ರಾಚಾರ್ಯನು ಮಗಳ ಇಷ್ಟದಂತೆ ಆಕೆಯನ್ನು ಯಯಾತಿಗೆ ಧಾರೆಯೆರೆದು ಕೊಟ್ಟನು. ಶರ್ಮಿಷ್ಠೆಯನ್ನೂ ಆತನಿಗೇ ವಿವಾಹಮಾಡಿಕೊಟ್ಟನಾದರೂ ‘ನೀನು ಎಂದಿಗೂ ಅವ ಳೊಂದಿಗೆ ರಮಿಸಕೂಡದು’’ ಎಂದು ಅಳಿಯನಿಗೆ ಅಪ್ಪಣೆಮಾಡಿದನು. ಆತನು ಅದಕ್ಕೆ ಒಪ್ಪಿ ಇಬ್ಬರು ಮಡದಿಯರನ್ನೂ ಕರೆದುಕೊಂಡು ತನ್ನ ಊರಿಗೆ ಹಿಂದಿರುಗಿದನು. ಆತ ನೊಡನೆ ದೇವಯಾನಿಯು ಸ್ವರ್ಗಸುಖವನ್ನು ಸೂರೆಗಳ್ಳುತ್ತಾ ಇಬ್ಬರು ಮಕ್ಕಳ ತಾಯಿ ಯಾದಳು. ಇದನ್ನು ಕಂಡು ಶರ್ಮಿಷ್ಠೆಗೂ ಮಕ್ಕಳ ಬಯಕೆ ಹುಟ್ಟಿತು. ಒಮ್ಮೆ ಪುತುಸ್ನಾತ ಳಾದ ಆಕೆ ಯಯಾತಿಯನ್ನು ಗುಟ್ಟಾಗಿ ಕಂಡು ತನಗೂ ಸಂತಾನವನ್ನು ನೀಡುವಂತೆ ಬೇಡಿ ದಳು. ಅಮೃತಫಲವನ್ನು ಇದಿರಿಗಿಟ್ಟು ಇದನ್ನು ತಿನ್ನಬೇಡ ಎಂದು ಹೇಳಿದಂತಾಗಿತ್ತು, ಯಯಾತಿಗೆ. ಶರ್ಮಿಷ್ಠೆಯ ಮೋಹನಾಕಾರ ಆತನ ಹೃದಯವನ್ನು ಸೂರೆಗೊಂಡಿತ್ತಾ ದರೂ ಮಾವನ ಭಯದಿಂದ ಆತ ಇದುವರೆಗೆ ಸುಮ್ಮನಿದ್ದ. ಇಂದು ಆಕೆ ತಾನಾಗಿಯೇ ಬಂದು ಬೇಡುತ್ತಲೆ ಆತನ ಭಯ ಹಾರಿಹೋಯಿತು. ಆತನು ಆಕೆಯ ಅಪೇಕ್ಷೆಯನ್ನು ಸಲ್ಲಿಸಿ ಧನ್ಯನಾದೆನೆಂದುಕೊಂಡನು. ಶರ್ಮಿಷ್ಠೆಯೂ ಧನ್ಯಳಾದಳು. ದೇವಯಾನಿಗೆ ಇಬ್ಬರು ಮಕ್ಕಳಾದರೆ, ತನಗೆ ಮೂವರು ಮಕ್ಕಳು! </p>
  <p>ಶರ್ಮಿಷ್ಠೆಗೆ ಮಕ್ಕಳಾದುದನ್ನು ಕಾಣುತ್ತಲೆ ದೇವಯಾನಿ ಕೆರಳಿದ ಸಿಂಹಿಣಿಯಾದಳು. ಗಂಡ ಕಾಲಿಗೆ ಬಿದ್ದು ಬೇಡಿಕೊಂಡರೂ ಲಕ್ಷಿಸದೆ ಅವಳು ನೇರವಾಗಿ ತಂದೆಯ ಮನೆಗೆ ಹೊರಟುಬಂದಳು. ಮುದ್ದುಮಗಳು ಹೇಳಿದ ಸುದ್ದಿಯನ್ನು ಕೇಳಿ ಶುಕ್ರಚಾರ್ಯನಿಗೂ ರೇಗಿತು. ಆತ ಅಳಿಯನನ್ನು ಕುರಿತು ‘ಎಲೆ ಕಾಮುಕ, ನಾನು ಬಾಯಿ ಬಿಟ್ಟು ಹೇಳಿದರೂ ಕೂಡ ಹೀಗೆ ಮಾಡಿದೆಯಾ? ನೀನೇನು ಮಾಡೀಯೆ? ನಿನ್ನ ಯವ್ವನದ ಕೊಬ್ಬು ಅದು. ಆ ಕೊಬ್ಬು ಇಳಿದುಹೋಗುವಂತೆ ನಿನಗೆ ಮುಪ್ಪು ಬಂದು ಬಡಿದುಕೊಳ್ಳಲಿ’ ಎಂದ. ಯಯಾತಿ ಬಹು ದೈನ್ಯದಿಂದ ಆತನನ್ನು ಕುರಿತು ‘ಸ್ವಾಮಿ, ನಿಮ್ಮ ಮಗಳಲ್ಲಿ ನನಗೆ ಅಪಾರ ಪ್ರೇಮ. ಆಕೆಯಲ್ಲಿ ಸುಖಪಡಬೇಕೆಂಬ ನನ್ನ ಆಶೆ ಇನ್ನೂ ಹಚ್ಚ ಹಸಿಯಾಗಿದೆ. ಸ್ವಾಮಿ ನನ್ನ ಸುಖಕ್ಕೆ ಕಲ್ಲುಹಾಕಬೇಡಿ’ ಎಂದು ಬೇಡಿಕೊಂಡ. ಅವನ ದೈನ್ಯವನ್ನು ಕಂಡು ಆ ರಾಕ್ಷಸ ಪುರೋಹಿತನ ಹೃದಯ ಕರಗಿತು. ಆತ ಹೇಳಿದ–‘ಮಗು, ಇಟ್ಟ ಆಣೆ, ಕೊಟ್ಟ ಶಾಪ ತಪ್ಪುವಂತಿಲ್ಲ. ಆದರೆ ನಿನ್ನ ಮುಪ್ಪನ್ನು ಇನ್ನೊಬ್ಬರಿಗೆ ಕೊಟ್ಟು ಅವರ ಯವ್ವನವನ್ನು ನೀನು ಸ್ವೀಕರಿಸಬಹುದು. ಆ ಶಕ್ತಿಯನ್ನು ನಾನು ನಿನಗೆ ಅನುಗ್ರಹಿಸುತ್ತೇನೆ.’</p>
  <p>ಯಯಾತಿ ಮುಪ್ಪಿನ ಮುದುಕನಾಗಿ ತನ್ನ ಅರಮನೆಗೆ ಹಿಂದಿರುಗಿದ. ಆತನಿಗೆ ಕಾಮದ ದಾಹ. ಅದಕ್ಕೆ ಅಡ್ಡಿಯಾದ ಮುಪ್ಪನ್ನು ಯಾರಿಗೆ ಕೊಡುವುದು? ಆತ ತನ್ನ ಮಕ್ಕಳಲ್ಲಿ ಒಬ್ಬೊಬ್ಬರನ್ನೆ ಕರೆದು, ತನ್ನ ಮುಪ್ಪನ್ನು ತೆಗೆದುಕೊಂಡು, ಅವರ ತಾರುಣ್ಯವನ್ನು ತನಗೆ ಕೊಡುವಂತೆ ಕೇಳಿದ. ಅವರೇಕೆ ಅದಕ್ಕೆ ಒಪ್ಪುತ್ತಾರೆ? ಹಿರಿಯ ಮಗ ಹೇಳಿದ– ‘ಅಲ್ಲಪ್ಪ, ಇಷ್ಟು ದಿನ ಸುಖವನ್ನು ಅನುಭವಿಸಿದರೂ ನಿನಗೆ ತೃಪ್ತಿಯಿಲ್ಲ. ಅಂತಹ ಸುಖವನ್ನು ಇನ್ನೂ ರುಚಿಯೇ ನೋಡದ ನಾನು ನಿನಗಾಗಿ ಬಿಟ್ಟುಕೊಡಬೇಕೆ? ಸಾಧ್ಯವಿಲ್ಲ’ ಎಂದ. ಅವನ ಐದು ಜನ ಮಕ್ಕಳಲ್ಲಿ ಮೊದಲ ನಾಲ್ಕು ಜನರೂ ಇದೇ ಧಾಟಿಯಲ್ಲಿ ಮಾತನಾಡಿ ದರು. ಕಡೆಯ ಮಗನಾದ ಪೂರುವು ವಯಸ್ಸಿನಲ್ಲಿ ಚಿಕ್ಕವನಾದರೂ ಗುಣದಲ್ಲಿ ದೊಡ್ಡ ವನು. ಆತನು ತಂದೆಯನ್ನು ಕುರಿತು ‘ಅಪ್ಪ, ಈ ದೇಹ ನೀನು ಕೊಟ್ಟುದು. ಇದು ನಿನಗೇ ಸೇರಿದುದು. ನೀನು ಹೇಳುವುದಕ್ಕೆ ಮೊದಲೇ ನಿನ್ನ ಅಪೇಕ್ಷೆಯನ್ನರಿತು ಅದಕ್ಕೆ ಅನು ಸಾರವಾಗಿ ನಡೆಯುವುದು ಸತ್ಪುತ್ರನ ಲಕ್ಷಣ. ನೀನು ಹೇಳಿದ ಮೇಲೆಯೂ ಅದನ್ನು ನಡೆಸ ದಿದ್ದರೆ ಅವನು ಮಗನಲ್ಲ, ಅಮೇಧ್ಯ. ನಾನು ಅಗತ್ಯವಾಗಿಯೂ ನನ್ನ ಯವ್ವನವನ್ನು ನಿನಗೆ ಕೊಡುತ್ತೇನೆ. ನಿನ್ನ ಮುಪ್ಪನ್ನು ನನಗೆ ಕೊಡು’ ಎಂದನು. </p>
  <p>ಮಗನಿಂದ ಯವ್ವನವನ್ನು ಪಡೆದ ಯಯಾತಿ ಬಹುಕಾಲ ಭೋಗ ಸುಖಗಳನ್ನು ಯಥೇಚ್ಛವಾಗಿ ಅನುಭವಿಸಿದ. ಆತನು ಅನೇಕ ಯಾಗಗಳನ್ನು ಮಾಡಿ ಭಗವಂತನ ಆರಾಧನೆಯನ್ನೂ ಮಾಡಿದರೂ ಆತನ ಭೋಗೇಚ್ಛೆ ಮಾತ್ರ ಸಾಯಲಿಲ್ಲ. ಸಹಸ್ರವರ್ಷ ಆತ ಇಂದ್ರಿಯಗಳಿಗೆ ಸುಖವನ್ನು ಒದಗಿಸಿದನಾದರೂ ಅವು ಮಾತ್ರ ತೃಪ್ತಿಗೊಳ್ಳಲಿಲ್ಲ. ಕಡೆಗೊಂದು ದಿನ ಆತನಿಗೆ ತಾನಾಗಿಯೇ ವಿವೇಕ ಹುಟ್ಟಿತು. ಆತನು ಬಾಳೆಲ್ಲವನ್ನೂ ಜ್ಞಾಪಿಸಿಕೊಂಡು ಪಶ್ಚಾತ್ತಾಪಪಟ್ಟನು. ತನ್ನ ಮಡದಿ ದೇವಯಾನಿಗೂ ವಿವೇಕ ಹುಟ್ಟುವುದಕ್ಕಾಗಿ ಆತನು ತನ್ನ ಬಾಳನ್ನೆ ಒಂದು ಕಥೆಯ ರೂಪದಲ್ಲಿ ವಿವರಿಸಿ ಹೇಳಿದ– ‘ಒಂದು ಕಾಡಿನಲ್ಲಿ ಒಂದು ಟಗರಿತ್ತು. ಅದು ಅಲ್ಲಲ್ಲಿ ತಿರುಗುತ್ತಿರುವಾಗ ಹಾಳು ಬಾವಿಯಲ್ಲಿ ಬಿದ್ದಿದ್ದ ಒಂದು ಮೇಕೆ ಕಾಣಿಸಿತು. ಟಗರು ತನ್ನ ಕೊಂಬಿನಿಂದ ಆ ಬಾವಿಯ ದಡದ ಮಣ್ಣನ್ನು ಅಗೆದು ದಾರಿಮಾಡಿತು. ಈ ಉಪಕಾರಕ್ಕಾಗಿ ಮೇಕೆ ಟಗರನ್ನು ವರಿಸಿತು. ಆ ಟಗರಿನ ಮೈಕಟ್ಟನ್ನು ಕಂಡು ಮತ್ತೆ ಕೆಲವು ಮೇಕೆಗಳು ಅದನ್ನೇ ವರಿಸಿದವು. ಇದನ್ನು ಕಂಡ ಮೊದಲ ಮೇಕೆ, ಆ ಟಗರನ್ನು ಬಿಟ್ಟು ತನ್ನ ಯಜಮಾನನ ಬಳಿ ಹೋಯಿತು. ಆ ಯಜಮಾನ ಟಗರಿನ ಕೊಬ್ಬನ್ನಿಳಿಸಿದ. ಆಗ ಟಗರು ಮತ್ತೆ ಆ ಬ್ರಾಹ್ಮಣನ ಅನುಗ್ರಹ ದಿಂದಲೆ ಕೊಬ್ಬಿ ಆತನ ಮೇಕೆಯೊಡನೆ ಸದಾ ಸ್ನೇಹದಿಂದಿತ್ತು. ಇದನ್ನು ನೋಡಿದರೆ ನಿನಗೇನನ್ನಿಸುತ್ತದೆ? ಬೆಂಕಿಗೆ ತುಪ್ಪ ಹಾಕಿದರೆ ಉರಿ ಹೆಚ್ಚುತ್ತದೆ. ಕಾಮವೂ ಅಷ್ಟೆ. ಭೋಗ ಸುಖ ಸಿಕ್ಕಷ್ಟೂ ಅದರ ಆಸೆ ಹೆಚ್ಚುತ್ತದೆ. ಇದು ಈಗ ಅರ್ಥವಾಗಿರುವುದರಿಂದ ನಾನಿನ್ನು ಅಡವಿಗೆ ಹೋಗಿ ತಪಸ್ಸು ಮಾಡಬೇಕೆಂದಿರುವೆನು’ ಎಂದು ಹೇಳಿದನು. ಆತನು ತನ್ನ ಕಿರಿಯ ಮಗನ ಯವ್ವನವನ್ನು ಆತನಿಗೆ ಹಿಂದಕ್ಕಿತ್ತು, ತನ್ನ ಮುಪ್ಪನ್ನು ಸ್ವೀಕರಿಸಿದನು. ಅನಂತರ ತನ್ನ ರಾಜ್ಯವನ್ನೆಲ್ಲ ಆ ಕಿರಿಯ ಮಗನಿಗೆ ಕೊಟ್ಟು, ಉಳಿದವರು ಆತನ ಅಧೀನದ ಲ್ಲಿರುವಂತೆ ಕಟ್ಟುಮಾಡಿ, ಆತನು ತಪಸ್ಸು ಮಾಡುವುದಕ್ಕಾಗಿ ಅಡವಿಗೆ ಹೊರಟು ಹೋದನು. ದೇವಯಾನಿಯು ಆತನು ಹೇಳಿದ ಮೇಕೆಯ ಕಥೆ ತನ್ನದೇ ಎಂದು ಅರ್ಥ ಮಾಡಿಕೊಂಡು ತಾನೂ ಗಂಡನಂತೆ ಸರ್ವಸಂಗಪರಿತ್ಯಾಗ ಮಾಡಿ ದೇವರ ಧ್ಯಾನದಲ್ಲಿ ನಿರತಳಾದಳು. </p>
  <div/>
  <div>೩೮. ಶಕುಂತಲೆ</div>
  <p>ಯಯಾತಿಯ ಮಗ ಪೂರು ಮಹಾ ಪುಣ್ಯಶಾಲಿ. ಆತನ ವಂಶದಲ್ಲಿ ಅನೇಕ ರಾಜಪುಷಿ ಗಳೂ ಬ್ರಹ್ಮಪುಷಿಗಳೂ ಹುಟ್ಟಿ ಪ್ರಖ್ಯಾತರಾದರು. ಅವರಲ್ಲಿ ದುಶ್ಯಂತನೆಂಬುವನು ಬಹು ಮುಖ್ಯನಾದವನು. ಈತನು ಭರತಖಂಡದ ಅಖಂಡ ಚಕ್ರವರ್ತಿಯಾಗಿದ್ದು, ಬಾನವರಲ್ಲಿಯೂ ಮಾನವರಲ್ಲಿಯೂ ತನಗೆ ಸಮಾನರಾದ ಶಕ್ತಿವಂತರಿಲ್ಲವೆಂದು ಕೀರ್ತಿ ಯನ್ನು ಪಡೆದಿದ್ದನು. ಒಮ್ಮೆ ಈತನು ಬೇಟೆಯಾಡುತ್ತಾ ಆಡುತ್ತಾ ಕಣ್ವಪುಷಿಗಳ ಆಶ್ರಮಕ್ಕೆ ಹೋದನು. ಅಲ್ಲಿ ಮೋಹಿನಿಯಂತೆ ಮನೋಹರಳಾದ ರೂಪಸಿಯೊಬ್ಬಳು ಆತನ ಕಣ್ಣಿಗೆ ಬಿದ್ದಳು. ಮೊದಲ ನೋಟದಲ್ಲಿಯೇ ಆತನಿಗೆ ಅವಳಲ್ಲಿ ಮೋಹ ಹುಟ್ಟಿತು. ಆತನು ಆಕೆಯ ಬಳಿಗೆ ಹೋದ. ಆತ ನಗುನಗುತ್ತಾ ಮೃದುವಾದ ದನಿಯಲ್ಲಿ ‘ಎಲೆ, ಕಮಲವರ್ಣದ ಹೆಣ್ಣೆ, ನೀನು ಯಾರ ಮಗಳು? ಎಲ್ಲಿಂದ ಬಂದೆ? ಜನಸಂಚಾರವಿಲ್ಲದ ಈ ಅಡವಿಗೆ ನೀನೊಬ್ಬಳೇ ಏಕೆ ಬಂದೆ? ಹೇ ಬಡನಡುವಿನ ಬಿಂಕಗಾರ್ತಿ, ನೀನು ಪುಷಿಗಳ ಆಶ್ರಮದಲ್ಲಿದ್ದರೂ ಬ್ರಾಹ್ಮಣರ ಹುಡುಗಿಯಂತೂ ಅಲ್ಲ. ನೀನು ರಾಜಕುಮಾರಿಯೇ ಇರಬೇಕು. ಇಲ್ಲದಿದ್ದರೆ ನನ್ನ ಮನಸ್ಸು ಎಂದೆಂದಿಗೂ ನಿನ್ನ ಕಡೆ ಹರಿಯುತ್ತಿರಲಿಲ್ಲ. ಪೂರು ವಂಶದ ರಾಜರ ಮನಸ್ಸು ಎಂದೆಂದಿಗೂ ಅಧರ್ಮಕ್ಕೆ ಹೋಗುವುದಿಲ್ಲ’ ಎಂದು ಹೇಳಿದ. ಅವನ ಸ್ಪಷ್ಟವಾದ ಮಾತುಗಳಿಗೆ ಅಷ್ಟೇ ಸ್ಪಷ್ಟವಾಗಿ ಆ ಹೆಣ್ಣು ಉತ್ತರಕೊಟ್ಟಳು. ‘ಅಯ್ಯಾ ವೀರ, ನಿನ್ನ ಊಹೆ ನಿಜ. ನಾನು ವಿಶ್ವಾಮಿತ್ರಮಹರ್ಷಿಯಿಂದ ಮೇನಕೆಯಲ್ಲಿ ಹುಟ್ಟಿದವಳು. ನನ್ನ ತಾಯಿ ಮಗುವಾಗಿದ್ದ ನನ್ನನ್ನು ಇಲ್ಲಿ ಬಿಟ್ಟು ಹೋದಳಂತೆ. ನನ್ನ ಕಥೆಯೆಲ್ಲ ನನಗಿಂತ ಚೆನ್ನಾಗಿ ಕಣ್ವ ಮಹರ್ಷಿಗಳಿಗೆ ಗೊತ್ತು. ಅದು ಹಾಗಿರಲಿ. ಈಗ ನನ್ನಿಂದ ನಿನಗೇನಾಗಬೇಕು? ಬಾ, ಇಲ್ಲಿ ಕುಳಿತುಕೊ. ಇಲ್ಲಿ ಬೇಕಾದಷ್ಟು ನೀವಾರಧಾನ್ಯ ವಿದೆ. ಊಟಕ್ಕೇನೂ ಅಭಾವವಿಲ್ಲ, ಬೇಕಾದರೆ ಹೊಟ್ಟೆತುಂಬ ಊಟಮಾಡು. ನಿನಗೆ ಒಪ್ಪಿಗೆಯಾದರೆ ನೀನು ಇಲ್ಲಿಯೇ ಉಳಿದುಕೊಳ್ಳಬಹುದು’ ಎಂದಳು. </p>
  <p>ಶಕುಂತಲೆಯ ಮಾತಿನ ಧಾಟಿಯನ್ನು ನೋಡಿದ ದುಷ್ಯಂತನಿಗೆ ಆ ಹೆಣ್ಣೂ ತನ್ನಂತೆಯೇ ಮೋಹ ಪರವಶಳಾಗಿರಬೇಕೆನ್ನಿಸಿತು. ಆದ್ದರಿಂದ ಧೈರ್ಯವಾಗಿ ಮಾತನ್ನು ಮುಂದುವರಿಸಿದ–‘ಸುಂದರಿ, ಮಹಾನುಭಾವನಾದ ವಿಶ್ವಾಮಿತ್ರನ ಮಗಳಿಗೆ ತಕ್ಕಂತೆಯೆ ನಿನ್ನ ನಡವಳಿಕೆ ವಿನಯ ವಿಶ್ವಾಸಗಳಿಂದ ಕೂಡಿದೆ. ತುಂಬ ಸಂತೋಷ. ನಿನ್ನ ಸವಿನುಡಿ ಗಳಿಂದಲೆ ನನ್ನ ಹೊಟ್ಟೆ ತುಂಬಿತು. ಈಗ ನಿನ್ನ ವಿಚಾರವಾಗಿಯೆ ಒಂದು ಮಾತನ್ನು ಹೇಳಬೇಕೆನ್ನಿಸುತ್ತದೆ. ರಾಜಕನ್ಯೆಯರು ತಮಗೆ ಇಷ್ಟಬಂದವನನ್ನು ಗಂಡನನ್ನಾಗಿ ಸ್ವೀಕರಿಸಬಹುದು ಎಂದು ಹೇಳುತ್ತಾರೆ. ನೀನೂ ರಾಜಕನ್ಯೆಯಾದುದರಿಂದ ನಿನಗೆ ಇಷ್ಟ ವಾದ ಪಕ್ಷದಲ್ಲಿ ನನ್ನನ್ನು ಸ್ವೀಕರಿಸಬಹುದಲ್ಲ!’ ಎಂದನು. ಅವಳಿಗೆ ಬೇಕಾಗಿದ್ದುದೂ ಅದೆ. ಆಕೆ ‘ಅಗತ್ಯವಾಗಿ ಆಗಬಹುದು’ ಎಂದಳು. ಅವರಿಬ್ಬರೂ ಗಾಂಧರ್ವವಿವಾಹದಿಂದ ಆ ಕ್ಷಣವೇ ಸತಿಪತಿಗಳಾದರು. ದುಷ್ಯಂತನು ಒಂದು ರಾತ್ರಿ ಆಶ್ರಮದಲ್ಲಿ ತಂಗಿದ್ದು ಮರುದಿನ ರಾಜಧಾನಿಗೆ ಹಿಂದಿರುಗಿದನು. ಇದಾದ ಕೆಲವು ದಿನಗಳಲ್ಲಿಯೆ ಶಕುಂತಲೆ ಯಲ್ಲಿ ಗರ್ಭಚಿಹ್ನೆಗಳು ಕಾಣಿಸಿ ಕೊಂಡವು. ನವಮಾಸ ತುಂಬುತ್ತಲೆ ಆಕೆ ಸುಂದರನಾದ ಒಬ್ಬ ಸುಕುಮಾರನನ್ನು ಹೆತ್ತಳು. ಅವನು ಶುಕ್ಲಪಕ್ಷದ ಚಂದ್ರನಂತೆ ದಿನದಿನಕ್ಕೂ ಬೆಳೆದು ಮಹಾತೇಜಸ್ವಿಯಾದನು. ಆ ಎಳೆಯ ಬಾಲಕನ ಆಟವೆಂದರೆ ಸಿಂಹಗಳನ್ನು ಎಳೆತಂದು ಕಟ್ಟಿಹಾಕುವುದು, ಅದನ್ನು ಎಳೆದಾಡುವುದು, ಹೆದರಿಸಿ ಓಡಿಸುವುದು. ಕೆಲಕಾಲದ ಮೇಲೆ ಶಕುಂತಲೆ ಅದ್ವಿತೀಯನಾದ ಈ ಬಾಲಕನನ್ನು ಕರೆದುಕೊಂಡು ಗಂಡನ ಬಳಿಗೆ ಹೋದಳು. ಆದರೆ ಬಹುಕಾಲ ಕಳೆದುಹೋಗಿದ್ದುದರಿಂದ ದುಷ್ಯಂತನಿಗೆ ಅವಳ ಗುರುತೇ ಮರೆತುಹೋಗಿತ್ತು. ಅವರನ್ನು ಸ್ವೀಕರಿಸಲು ಆತ ಒಪ್ಪಲಿಲ್ಲ. ಆಗ ಅಲ್ಲಿದ್ದವರೆಲ್ಲ ಕೇಳು ವಂತೆ ಆಕಾಶದಿಂದ ಒಂದು ದನಿ ಕೇಳಿಬಂತು–‘ಮಹಾರಾಜ, ಈ ಬಾಲಕನು ನಿನ್ನ ಮಗನೇ ನಿಜ; ಸಂದೇಹ ಬೇಡ. ಈ ಶಕುಂತಳೆಯೂ ಅಷ್ಟೆ, ಮಹಾಪತಿವ್ರತೆಯಾದ ಈಕೆ ನಿನ್ನ ಮಡದಿ; ಈಕೆಗೆ ಅವಮಾನಮಾಡಬೇಡ; ಈಕೆಯನ್ನು ಸ್ವೀಕರಿಸು. ಈ ಮಗ ಸಾಮಾನ್ಯನೆಂದು ಭಾವಿಸಬೇಡ. ಈತನು ಈಶ್ವರಾಂಶ, ಸತ್ಯಸಂಧ, ನಿನ್ನ ವಂಶೋ ದ್ಧಾರಕ. ಇವನನ್ನು ಭರಿಸು.’ ಆಕಾಶವಾಣಿ ‘ಭರಿಸು’ ಎಂದುದರಿಂದ ಈತನ ಹೆಸರು ಭರತ ಎಂದಾಯಿತು. ದುಷ್ಯಂತನು ಆ ಮಡದಿ ಮಕ್ಕಳನ್ನು ಸಂತೋಷದಿಂದ ಸ್ವೀಕರಿಸಿದನು.</p>
  <p>ದುಷ್ಯಂತನ ಕಾಲಾನಂತರ ಭರತನು ಪಟ್ಟಾಭಿಷಿಕ್ತನಾಗಿ ‘ನ ಭೂತೋ ನ ಭವಿಷ್ಯತಿ’ ಎನ್ನುವಂತೆ ವೈಭವದಿಂದ ರಾಜ್ಯಭಾರ ಮಾಡಿದನು. ಗಂಗಾ ಯಮುನಾ ನದಿಗಳ ಉದ್ದಕ್ಕೂ ಅನೇಕ ಸ್ಥಳಗಳಲ್ಲಿ ಇನ್ನೂರೈವತ್ತು ಅಶ್ವಮೇಧಯಾಗಗಳನ್ನು ಮಾಡಿದನು. ಆತನ ಯಾಗದಲ್ಲಿ ಬ್ರಾಹ್ಮಣರು ತಮ್ಮ ಮನದಣಿಯುವಂತೆ ಗೋವುಗಳನ್ನೂ ದಕ್ಷಿಣೆ ಯನ್ನೂ ಪಡೆದರು. ಮುಷ್ಕಾರವೆಂಬ ಒಂದು ಕ್ಷೇತ್ರದಲ್ಲಿಯೆ ಆತನು ಮೂರು ಸಾವಿರದ ಮೂನ್ನೂರು ಅಶ್ವಮೇಧಯಾಗಗಳನ್ನು ಮಾಡಿ, ಚಿನ್ನದಿಂದ ಅಲಂಕರಿಸಿದ ಹದಿನಾಲ್ಕು ಲಕ್ಷ ಆನೆಗಳನ್ನು ದಾನ ಮಾಡಿದನಂತೆ ! ಆತನಂತೆ ಇತರರು ಮಾಡ ಹೊರಡುವುದೆಂದರೆ ತೋಳುಗಳಿಂದ ಸ್ವರ್ಗವನ್ನು ಆಲಂಗಿಸುವೆನೆಂಬ ಎಗ್ಗನಂತಾದಾರು. ಆತನು ತನ್ನ ದಿಗ್ವಿಜಯದಲ್ಲಿ ಧರ್ಮದ್ವೇಷಿಗಳಾದ ಕಿರಾತ, ಯವನ, ಹೂಣ ಮೊದಲಾದ ರಾಜರನ್ನು ನಿರ್ನಾಮಮಾಡಿದನು. ಹಿಂದೆ ದಾನವರು ಪಾತಾಳಕ್ಕೆ ಹೊತ್ತುಕೊಂಡು ಹೋಗಿದ್ದ ದೇವತಾ ಸ್ತ್ರೀಯರನ್ನೆಲ್ಲ ಆತ ಮತ್ತೆ ಕರೆತಂದು ದೇವತೆಗಳಿಗೆ ಒಪ್ಪಿಸಿದನು. ಆತನ ಕಾಲದಲ್ಲಿ ಭೂಮಿ ಕೇಳಿದುದನ್ನು ಬೆಳೆಯುತ್ತಿತ್ತು, ಆಕಾಶ ಕೇಳಿದಾಗ ಮಳೆ ಸುರಿಸುತ್ತಿತ್ತು. ಆತನು ಇಪ್ಪತ್ತೇಳು ಸಹಸ್ರವರ್ಷ ಚಕ್ರವರ್ತಿಪದವಿಯನ್ನು ಅನುಭವಿಸಿ, ಕಡೆಗೆ ತಪಸ್ಸಿನಿಂದ ಮುಕ್ತಿಯನ್ನು ಸಾಧಿಸಿದನು. ಭರತನಿಗೆ ಮೂವರು ಪತ್ನಿಯರಲ್ಲಿ ಮೂವರು ಮಕ್ಕಳಾಗಿದ್ದರಾದರೂ ಅವರ ತಾಯಿಯರ ಅವಿವೇಕದಿಂದ ಅವರು ಸತ್ತುಹೋದರು. ಆದ್ದರಿಂದ ವಂಶವನ್ನು ಬೆಳೆಸುವುದಕ್ಕೋಸ್ಕರ ಮರುತ್ತು ಗಳು ತಮ್ಮ ಬಳಿಯಿದ್ದ ಭರದ್ವಾಜನೆಂಬುವನನ್ನು ಆತನಿಗೆ ಮಗನಾಗಿ ಒಪ್ಪಿಸಿದರು.<br/></p>
</html>
