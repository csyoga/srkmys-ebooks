<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಬುದ್ಧಿ, ಪಿತೃದೇವೆತೆಗಳು ನಿನ್ನ ನೆರಳು, ಅಪ್ಸರೆಯರು ನಿನ್ನ ವಿಹಾರ, ಕಾಲ ನಿನ್ನ ರೆಪ್ಪೆಗಳು. ದೇವದೇವ! ವೇದಗಳೂ ವೇದವಿದರಾದ ಬ್ರಾಹ್ಮಣರೂ ನಿನ್ನ ಮುಖ, ಕ್ಷತ್ರಿಯರು ನಿನ್ನ ತೋಳುಗಳು, ವೈಶ್ಯರು ನಿನ್ನ ತೊಡೆಗಳು, ಶೂದ್ರರು ನಿನ್ನ ಪಾದ. ಸರ್ವತಂತ್ರ ಸ್ವತಂತ್ರ ನಾದ ಪರಮಾತ್ಮ! ನಿನ್ನ ಮುಖಕಮಲವನ್ನು ಕಾಣಲು ತವಕಿಸುತ್ತಿರುವ ನಮಗೆ ಪ್ರಸನ್ನ ನಾಗಿ ಪ್ರತ್ಯಕ್ಷನಾಗು. ನಿನಗೆ ಇದೇನೂ ಹೊಸದಲ್ಲ. ಆಗಾಗ ನೀನು ಬೇರೆ ಬೇರೆ ರೂಪ ಗಳಿಂದ ಅವತರಿಸುತ್ತಲೇ ಇರುವೆ.’</p>
  <p>ಬ್ರಹ್ಮನ ಸ್ತೋತ್ರ ಮುಗಿಯುತ್ತಿದ್ದಂತೆ ಕೋಟಿ ಸೂರ್ಯರು ಏಕಕಾಲದಲ್ಲಿ ಮೂಡಿ ದಂತೆ, ಬೆಳಕಿನ ಹೊಳೆ ತುಂಬುನೆರೆಯಾಗಿ ಹರಿದು ಬಂತು. ಆ ಬೆಳಕಿನಿಂದ ಕಣ್ಣು ಕೋರಯಿಸುತ್ತಿರಲು, ದೇವತೆಗಳಿಗೆ ಭೂಮಿ ಆಕಾಶ ದಿಕ್ಕುಗಳೊಂದೂ ಕಾಣದಂತಾ ದುವು. ಆ ಬೆಳಕಿಗೆ ಬೆಳಕಾಗಿ ನೀಲಮೇಘಶ್ಯಾಮನಾದ ಶ್ರೀಹರಿ ಅಲ್ಲಿ ಮೂಡಿದ. ಆ ದಿವ್ಯ ಮಂಗಳ ವಿಗ್ರಹಕ್ಕೆ ಚತುರ್ಮುಖಬ್ರಹ್ಮನೇ ಮೊದಲಾದ ಸಕಲ ದೇವೆತೆಗಳೂ ಭಕ್ತಿ ಯಿಂದ ಅಡ್ಡಬಿದ್ದು ‘ಸ್ವಾಮಿ, ಕಾಡುಕಿಚ್ಚಿನಿಂದ ನೊಂದ ಕಾಡಾನೆಗಳಿಗೆ ಗಂಗೆ ಕಾಣಿಸಿ ದಂತೆ ನೀನು ನಮಗೆ ಗೋಚರನಾದೆ. ನೀನು ಸರ್ವಾಂತರ್ಯಾಮಿ, ಸರ್ವಸಾಕ್ಷಿ; ಆದ್ದ ರಿಂದ ನಮ್ಮ ಕಷ್ಟಗಳು ಏನೆಂಬುದನ್ನು ನಿನಗೆ ಹೇಳಬೇಕಾದುದೇ ಇಲ್ಲ. ಅವುಗಳಿಂದ ಉದ್ಧರಿಸೆಂದು ಮಾತ್ರ ನಿನ್ನನ್ನು ಬೇಡಿಕೊಳ್ಳುತ್ತೇವೆ. ಬೆಂಕಿಯಿಂದ ಕಿಡಿಗಳು ಹಾರುವಂತೆ ನಾವೆಲ್ಲ ನಿನ್ನಿಂದಲೆ ಹುಟ್ಟಿಬಂದವರು. ನಮಗೂ ಜಗತ್ತಿಗೂ ಮಂಗಳವಾಗುವಂತಹ ಉಪಾಯವನ್ನು ನಮಗೆ ಉಪದೇಶಿಸು’ ಎಂದು ಬೇಡಿಕೊಂಡರು.</p>
  <p>ಭಕ್ತಿಯಿಂದ ಕೈ ಜೋಡಿಸಿಕೊಂಡು, ತನ್ನ ಉತ್ತರಕ್ಕಾಗಿ ಕಾಯುತ್ತ ನಿಂತಿರುವ ದೇವತೆ ಗಳತ್ತ ಮುಗುಳ್ನಗೆಯ ಧೈರ್ಯವನ್ನು ಎರಚುತ್ತಾ, ಶ್ರೀಹರಿಯು ‘ಅಯ್ಯಾ ದೇವತೆಗಳೆ, ನೀವೀಗಲೆ ಹೋಗಿ ದೈತ್ಯ ದಾನವರೊಡನೆ ಸಂಧಿಯನ್ನು ಮಾಡಿಕೊಳ್ಳಿ. ‘ಹಗೆಗಳೊಡನೆ ಸಂಧಿಯೆ?’ ಎಂಬ ಹಮ್ಮು ಬೇಡ. ಹಾವಾಡಿಗನ ಬುಟ್ಟಿಯಿಂದ ತಪ್ಪಿಸಿಕೊಳ್ಳಬೇಕೆಂಬ ಹಾವು ಇಲಿಯ ಸ್ನೇಹವನ್ನು ಮಾಡಿಕೊಂಡು, ಅದರಿಂದ ಬುಟ್ಟಿಯಲ್ಲಿ ರಂಧ್ರವನ್ನು ಕೊರೆಸಬೇಕು. ಕಾರ್ಯಸಾಧಕರಾದವರು ಹಗೆಗಳೊಡನೆ ಗೆಳತನ ಮಾಡಿಕೊಂಡೆ ಅವರನ್ನು ಗೆಲ್ಲಬೇಕು; ಇದರಲ್ಲಿ ಅವಮಾನವೇನೂ ಇಲ್ಲ. ಸಂಧಿ ಮಾಡಿಕೊಳ್ಳುವಾಗ ಅವರು ಹೇಳಿ ದುದಕ್ಕೆಲ್ಲ ಒಪ್ಪಿಕೊಳ್ಳಿ, ನೀವು. ಕಾಲವಶದಿಂದ ಆ ದೈತ್ಯದಾನವರು ನಿಮ್ಮ ಗೆಳೆಯರಾಗು ತ್ತಾರೆ. ಆಮೇಲೆ ನೀವು ಅವರೊಡನೆ ಸೇರಿಕೊಂಡು, ಸಕಲ ಮೂಲಿಕೆಗಳನ್ನೂ ಹಾಲಿನ ಸಮುದ್ರದಲ್ಲಿ ಹಾಕಿ, ಅದನ್ನು ಚೆನ್ನಾಗಿ ಕಡೆಯಿರಿ. ಮಂದರ ಪರ್ವತವು ನಿಮ್ಮ ಕಡೆ ಗೋಲು, ವಾಸುಕಿಯೇ ಹಗ್ಗ. ಸಮುದ್ರವನ್ನು ಕಡೆಯುವ ಕೆಲಸ ಅಷ್ಟು ಸುಲಭವೇನೂ ಅಲ್ಲ. ಆದ್ದರಿಂದ ಆ ಕಾರ್ಯದಲ್ಲಿ ನಾನೂ ನಿಮಗೆ ನೆರವಾಗುತ್ತೇನೆ. ಸಮುದ್ರವನ್ನು ಕಡೆಯುತ್ತಾ ಹೋದಂತೆ ಅದರಲ್ಲಿ ಅನೇಕ ದಿವ್ಯ ವಸ್ತುಗಳು ಹುಟ್ಟುತ್ತವೆ; ನೀವು ಅವೊಂ ದನ್ನೂ ಬಯಸಬೇಡಿ. ಆ ಕಾಲದಲ್ಲಿ ನಿಮ್ಮ ಹಟ, ಕೋಪಗಳೆಲ್ಲ ನಿಮ್ಮ ಹತೋಟಿಯ ಲ್ಲಿರಬೇಕು. ಕಟ್ಟಕಡೆಯಲ್ಲಿ ಅಮೃತ ಹುಟ್ಟುತ್ತದೆ. ಅದನ್ನು ಕುಡಿದವರಿಗೆ ಮುಪ್ಪು ಸಾವು ಗಳಿಲ್ಲ, ಅದು ನಿಮ್ಮದಾಗಬೇಕು; ಆಗುತ್ತದೆ, ನಾನು ಆಗುವ ಹಾಗೆ ಮಾಡುತ್ತೇನೆ’ ಎಂದು ಸಮಾಧಾನ ಹೇಳಿ, ಮಾಯವಾದನು. </p>
  <p>ಶ್ರೀಹರಿಯ ಅಪ್ಪಣೆಯಂತೆ ಇಂದ್ರಾದಿ ದೇವತೆಗಳೆಲ್ಲರೂ ದಾನವಚಕ್ರವರ್ತಿಯಾದ ಬಲಿಯ ಬಳಿಗೆ ಹೋದರು. ಆಗ ಆತ ತನ್ನ ರಾಜಸಭೆಯಲ್ಲಿದ್ದ. ಆಯುಧಗಳಿಲ್ಲದೆ ತಮ್ಮ ಬಳಿಗೆ ಬಂದ ಅವರನ್ನು ದಾನವರು ನಿಷ್ಕರುಣೆಯಿಂದ ಕೊಲ್ಲಹೊರಟರು. ಆದರೆ ಬಲಿ ಚಕ್ರವರ್ತಿ ಅವರನ್ನು ತಡೆದು, ದೇವೇಂದ್ರನನ್ನು ತನ್ನ ಹತ್ತಿರಕ್ಕೆ ಬರಮಾಡಿಕೊಂಡನು. ಅಮೃತಕ್ಕಾಗಿ ತಾವೆಲ್ಲ ಒಂದಾಗಿ ಸಮುದ್ರವನ್ನು ಕಡೆಯಬೇಕೆಂಬ ಇಂದ್ರನ ಬೇಡಿಕೆ ಯನ್ನು ಬಲಿ ಒಡನೆಯೆ ಒಪ್ಪಿಕೊಂಡನು. ಅಮೃತದ ಮಹಿಮೆಯನ್ನು ಕೇಳಿದೊಡನೆಯೆ ರಕ್ಕಸರ ಉತ್ಸಾಹಕ್ಕೆ ಕಳೆಯೇರಿತು. ಅವರು ಹಾಗಿಂದ ಹಾಗೆಯೆ ಕುಣಿಕುಣಿಯುತ್ತಾ ಮಂದರ ಪರ್ವತಕ್ಕೆ ಹಾರಿದರು. ದಾನವರೂ ದೇವತೆಗಳೂ ಸೇರಿ ಆ ಪರ್ವತವನ್ನು ಕಿತ್ತು ಕೊಂಡು, ಬ್ರಹ್ಮಾಂಡ ಬಿರಿಯುವಂತೆ ಅಬ್ಬರಿಸುತ್ತಾ ಹಾಲ್ಗಡಲಿಗೆ ಹೊರಟರು. ಆದರೆ ಅರ್ಧಹಾದಿ ಹೋಗುವಷ್ಟರಲ್ಲಿ ಅವರ ಶಕ್ತಿ ಕುಂದಿಹೋಯಿತು. ಅವರು ಅದನ್ನು ಅಲ್ಲಿಯೇ ಎತ್ತಿಹಾಕಿದರು. ಆಗ ಶ್ರೀಹರಿಯು ಅಲ್ಲಿ ಪ್ರತ್ಯಕ್ಷನಾಗಿ, ತನ್ನ ಒಂದು ಕೈ ಯಿಂದ ಆ ಪರ್ವತವನ್ನು ಲೀಲಾಜಾಲವಾಗಿ ಎತ್ತಿ, ಗರುಡನ ಮೇಲಿಟ್ಟುಕೊಂಡು ಬಂದು, ಹಾಲ್ಗಡಲ ಮಧ್ಯದಲ್ಲಿ ಅದನ್ನು ಸ್ಥಾಪಿಸಿದನು. </p>
  <p>ಸಮುದ್ರಮಥನಕ್ಕೆ ಕಡಗೋಲೇನೊ ಸಿದ್ಧವಾಯಿತು. ಇನ್ನು ಹಗ್ಗಬೇಕಲ್ಲ! ದೇವ ದಾನವರು ಸರ್ಪರಾಜನಾದ ವಾಸುಕಿಯ ಬಳಿಗೆ ಹೋಗಿ, ತಮ್ಮ ಉದ್ದೇಶವನ್ನು ಆತನಿಗೆ ತಿಳಿಸಿ, ಹಗ್ಗವಾಗುವಂತೆ ಆತನನ್ನು ಬೇಡಿದರು. ಮೊದಲು ಆತನು ಇದಕ್ಕೆ ಒಪ್ಪದೆ ಹೋದರೂ, ಅಮೃತದ ಮಹಿಮೆಯನ್ನೂ, ತನಗೂ ಅದರಲ್ಲಿ ಒಂದು ಪಾಲು ದೊರೆಯು ವುದೆಂಬುದನ್ನೂ ಕೇಳಿ ಸಂತೋಷದಿಂದ ಹಗ್ಗವಾಗುವುದಕ್ಕೆ ಒಪ್ಪಿದನು. ಮಂದರ ಪರ್ವತಕ್ಕೆ ಆತನನ್ನು ಹಗ್ಗದಂತೆ ಸುತ್ತಿದುದೂ ಆಯಿತು. ಶ್ರೀಹರಿಯೆ ಸಾಕ್ಷಾತ್ತಾಗಿ ಆತನ ತಲೆಯ ಬಳಿ ಹಿಡಿದು ಕಡೆಯುವುದಕ್ಕೆ ನಿಂತನು; ದೇವತೆಗಳೆಲ್ಲರೂ ಆತನ ಪಕ್ಕದಲ್ಲಿ ನಿಂತರು. ರಾಕ್ಷಸರು ಇದಕ್ಕೆ ಒಪ್ಪಲಿಲ್ಲ. ತಾವು ದೇವತೆಗಳಿಗಿಂತಲೂ ಹಿರಿಯರಾದುದ ರಿಂದ ಬಾಲದ ಕಡೆ ಹಿಡಿಯುವುದು ತಮಗೆ ಅವಮಾನಕರವೆಂದರು. ಅದನ್ನು ಕೇಳಿ ಶ್ರೀಹರಿಯು ನಗುತ್ತಾ, ತನ್ನ ಅನುಯಾಯಿಗಳಾದ ದೇವತೆಗಳೊಡನೆ ಬಾಲದ ಕಡೆಯನ್ನು ಹಿಡಿದನು. ದಾನವರು ತಲೆಯ ಕಡೆ ಹಿಡಿದುಕೊಂಡರು. ಎರಡು ಕಡೆಯವರೂ ಮಹೋ ತ್ಸಾಹದಿಂದ ಸಮುದ್ರವನ್ನು ಕಡೆಯಲು ಪ್ರಾರಂಭಿಸಿದರು. ಇದ್ದಕ್ಕಿದ್ದಂತೆ ಆ ಕ[ಡಗೋಲು ನಿಲ್ಲುವುದಕ್ಕೆ ಆಧಾರವಿಲ್ಲದೆ ಸಮುದ್ರದಲ್ಲಿ ಮುಳುಗಿಹೋಯಿತು. ಅದನ್ನು ಮೇಲಕ್ಕೆತ್ತು ವುದು ಹೇಗೆ? ಅದು ಮತ್ತೆ ಮುಳುಗದಂತೆ ಹಿಡಿದುಕೊಳ್ಳುವುದು ಹೇಗೆ? ಎರಡು ಕಡೆಯ ವರೂ ಮುಂದೋರದೆ ಕಣ್ಣುಕಣ್ಣು ಬಿಡುತ್ತಿರಲು, ಶ್ರೀಹರಿಯು ಕೂರ್ಮಾವತಾರವನ್ನು ಧರಿಸಿದನು. ಭಯಂಕರಾಕಾರದ ಆ ಆಮೆ ಸಮುದ್ರ ಮಧ್ಯದಲ್ಲಿ ಒಂದು ದೊಡ್ಡ ದ್ವೀಪ ದಂತೆ ನಿಂತು, ಮುಳುಗಿದ್ದ ಪರ್ವತವನ್ನು ಒಂದು ಲಕ್ಷಯೋಜನ ವಿಸ್ತಾರವಾದ ತನ್ನ ಬೆನ್ನಮೇಲೆ ಧರಿಸಿತು. ಇದರ ಜೊತೆಗೆ ಶ್ರೀಹರಿಯು ಸಹಸ್ರ ತೋಳುಗಳ ಮಹಾಪುರುಷ ನಾಗಿ ಆಕಾಶದಲ್ಲಿ ನೆಲಸಿ, ತನ್ನ ಒಂದು ತೋಳಿನಿಂದ ಆ ಪರ್ವತವನ್ನು ಮತ್ತೆ ಕೆಳ ಕ್ಕುರುಳದಂತೆ ಹಿಡಿದುಕೊಂಡನು. ಇದರಿಂದ ದೇವದಾನವರು ಕಡೆಯುವ ಕೆಲಸವನ್ನು ನಿರಾತಂಕವಾಗಿ ನಡೆಸಲು ಸಾಧ್ಯವಾಯಿತು.</p>
  <p>ಅಮೃತದ ಆಸೆಯಿಂದ ವಾಸುಕಿ ಹಗ್ಗವಾಗಲು ಒಪ್ಪಿದನಾದರೂ ಸ್ವಲ್ಪ ಕಾಲ ಕಡೆಯು ವಷ್ಟರಲ್ಲಿ ಆತನಿಗೆ ತಡೆಯದಷ್ಟು ಆಯಾಸವಾಗಿ ನಿಟ್ಟಸಿರು ಹೊರಹೊಮ್ಮಿತು. ಆತನ ಸಾವಿರ ಬಾಯಿಗಳಿಂದ ಹೊರಟ ಆ ನಿಟ್ಟುಸಿರು ವಿಷದ ಬೆಂಕಿಯಾಗಿ ಕಡೆಯುತ್ತಿದ್ದವ ರನ್ನೆಲ್ಲ ತಳಮಳಗೊಳಿಸಿತು. ತಲೆಯ ಕಡೆಯನ್ನು ಆಯ್ದುಕೊಂಡ ರಾಕ್ಷಸರಂತೂ ಮೃತ್ಯು ಮುಖರಾದರು. ಆಗ ಶ್ರೀಹರಿಯು ಮಳೆಗರೆದು, ತಂಗಾಳಿ ಬೀಸುವಂತೆ ಮಾಡಿ, ಅವರ ಬೇಗೆಯನ್ನು ಹೋಗಲಾಡಿಸಿದನು. ಅಷ್ಟೇ ಅಲ್ಲ, ಎಷ್ಟು ಹೊತ್ತು ಕಡೆದರೂ ಯಾವ ವಸ್ತುವೂ ಹುಟ್ಟದಿರಲು, ತಾನೆ ಕಡೆಯುವ ಕಾರ್ಯಕ್ಕೂ ಕೈ ಹಾಕಿದನು. ಆಗ ಮೊಟ್ಟ ಮೊದಲು ಹಾಲಾಹಲ ಹುಟ್ಟಿತು. ಆ ಮಹಾ ವಿಷದ ಬೇಗೆಯನ್ನು ಸಹಿಸಲಾರದೆ ಸಮುದ್ರ ದಲ್ಲಿದ್ದ ಪ್ರಾಣಿಗಳೆಲ್ಲ ಲಿಬಿಲಿಬಿ ಒದ್ದಾಡಿಹೋದವು. ಕ್ಷಣಮಾತ್ರದಲ್ಲಿ ಅದರ ಬೇಗೆ ಮೇಲೆ, ಕೆಳಗೆ ಎಲ್ಲೆಡೆಯಲ್ಲಿಯೂ ಹಬ್ಬಿ ಜಗತ್ತನ್ನೆಲ್ಲ ವ್ಯಾಪಿಸಿತು. ಮೂರು ಲೋಕದ ಪ್ರಜೆಗಳೂ ಮುಂಗಾಣದವರಾಗಿ ಜಗದ್ರಕ್ಷಕನಾದ ಸದಾಶಿವನ ಬಳಿಗೆ ಓಡಿಹೋದರು. ಕೈಲಾಸದಲ್ಲಿ ಭವಾನಿಯೊಡನೆ ನೆಲೆಸಿದ್ದ ಪರಶಿವನು ಆಗ ಲೋಕಕಲ್ಯಾಣಕ್ಕಾಗಿ ತಪೋ ನಿರತನಾಗಿದ್ದನು. “ ಪರಮೇಶ್ವರ ಕಾಪಾಡು, ಕಾಪಾಡು! ಉಪನಿಷತ್ತುಗಳು ಕೊಂಡಾಡುವ ಪರಬ್ರಹ್ಮನೆಂಬುವನು ನೀನೆ; ಬ್ರಹ್ಮ ವಿಷ್ಣು ರುದ್ರರೆಂಬ ಮೂರು ಅವತಾರಗಳಿಂದ ಸೃಷ್ಟಿ ಸ್ಥಿತಿ ಲಯಗಳನ್ನು ನೆರವೇರಿಸುತ್ತಿರುವ ಪರಾತ್ಪರ ಸ್ವರೂಪನೇ ನೀನು. ನೀನೆ ಸಕಲ ದೇವಾತ್ಮಕ. ಅಗ್ನಿ ನಿನ್ನ ಮುಖ, ಭೂಮಿ ನಿನ್ನ ಪಾದ, ಕಾಲ ನಿನ್ನ ನಡಿಗೆ, ದಿಕ್ಕು ನಿನ್ನ ಕಿವಿ, ವರುಣ ನಿನ್ನ ನಾಲಗೆ, ಅಂತರಿಕ್ಷ ನಿನ್ನ ಹೊಕ್ಕಳು, ವಾಯು ನಿನ್ನ ಉಚ್ಛ್ವಾಸ ನಿಶ್ವಾಸ, ಸೂರ್ಯ ಕಣ್ಣು, ಚಂದ್ರ ಮನಸ್ಸು, ಸ್ವರ್ಗ ತಲೆ, ಸಮುದ್ರ ಹೊಟ್ಟೆ, ಗಿಡ ಬಳ್ಳಿ ಮೈಗೂದಲು, ಧರ್ಮವೇ ಹೃದಯ, ಸದ್ಯೋಜಾತಾದಿ ಐದು ಮಂತ್ರಗಳೆ ನಿನ್ನ ಐದು ಮುಖಗಳು. ಸ್ವಾಮಿ, ನಾವಿಂದು ವಿಷದ ಬಾಧೆಯಿಂದ ಬೆಂದುಹೋಗುತ್ತಿದ್ದೇವೆ. ಮನ್ಮಥನನ್ನು ಸುಟ್ಟ, ದಕ್ಷನ ಯಾಗವನ್ನು ಧ್ವಂಸಮಾಡಿದ, ತ್ರಿಪುರನನ್ನು ಸಂಹರಿಸಿದ, ಯಮನನ್ನು ಶಿಕ್ಷಿಸಿದ ನಿನಗೆ ವಿಷಬಾಧೆಯನ್ನು ನೀಗುವುದು ಮಹಾಕಾರ್ಯವೇನೂ ಅಲ್ಲ. ದೇವದೇವ, ಜ್ಞಾನಿಗಳ ಹೃದಯದಲ್ಲಿ ಸದಾ ನೆಲೆಸಿ, ಶ್ಮಶಾನವಾಸಿಯೆಂಬಂತೆ ಲೀಲೆಯನ್ನು ತೋರುತ್ತಿರುವ ನೀನು ನಮ್ಮನ್ನು ಕಾಪಾಡು” ಎಂದು ದೇವಮಾನವರೆಲ್ಲರೂ ಮೊರೆ ಯಿಡುತ್ತಿರುವುದನ್ನು ಕೇಳಿ, ಕರುಣಾಮಯನಾದ ಮಹಾದೇವನು ಕನಿಕರದಿಂದ ಭವಾನಿ ಯೊಡನೆ ‘ಸರ್ವಮಂಗಳೆ, ಈ ನನ್ನ ಭಕ್ತರ ಮೊರೆಯನ್ನು ಕೇಳಿ ನನ್ನ ಕರುಳು ಕರಗಿತು. ನಾನು ಆ ಘೋರ ವಿಷವನ್ನು ಕುಡಿದುಬಿಡುತ್ತೇನೆ’ ಎಂದನು. ಆತನ ಮಹಿಮೆಯನ್ನು ಅರಿತ ಪಾರ್ವತಿ ‘ತಥಾಸ್ತು’ ಎಂದಳು. ಪರಶಿವನು ಲೋಕಕ್ಕೆಲ್ಲ ಹಬ್ಬಿದ್ದ ವಿಷವನ್ನು ತನ್ನ ಅಂಗೈಗೆ ಸೆಳೆದುಕೊಂಡು ಅದನ್ನು ಕುಡಿದೇಬಿಟ್ಟನು. ಅದರಿಂದ ಆತನ ಕೂದಲು ಕೂಡ ಕೊಂಕಲಿಲ್ಲವಾದರೂ, ಆತನ ಕಂಠವು ಕಪ್ಪಗಾಗಿ ಆತನಿಗೆ ‘ನೀಲಕಂಠ’ನೆಂದು ಹೆಸರಾ ಯಿತು. ಆದರೇನು? ಆ ಪುರಾಣ ಪುರುಷನಿಗೆ ಅದೂ ಒಂದು ಅಲಂಕಾರವಾದಂತಾಯಿತು. ಮಹಾದೇವನ ಮಹಾಕಾರ್ಯವನ್ನು ಕಂಡು ಬ್ರಹ್ಮ ವಿಷ್ಣು ಮೊದಲಾದ ದೇವತೆಗಳೆಲ್ಲರೂ ಆತನನ್ನು ಸ್ತುತಿಸಿದರು. ಆತನು ವಿಷವನ್ನು ಕುಡಿಯುವಾಗ ಕೈಯಿಂದ ಜಾರಿದ ಒಂದೆರಡು ತೊಟ್ಟುಗಳೆ ಹಾವು, ಚೇಳು ಮೊದಲಾದ ವಿಷಜಂತುಗಳಾದವು. </p>
  <p>ವಿಷದ ಬೇಗೆ ಹರಕರುಣದಿಂದ ನಿವಾರಣೆಯಾಗುತ್ತಲೆ ದೈತ್ಯದಾನವರು ತಮ್ಮ ಕೆಲಸ ವನ್ನು ಮುಂದುವರಿಸಿದರು. ಆಗ ಸಮುದ್ರದಿಂದ ಕಾಮಧೇನು ಹುಟ್ಟಿಬಂದಿತು. ಅದು ಯಜ್ಞಕ್ಕೆ ಬೇಕಾದ ಹವಿಸ್ಸನ್ನು ಒದಗಿಸಬಲ್ಲುದಾದುದರಿಂದ ವೇದನಿಷ್ಠರಾದ ಪುಷಿಗಳು ಅದನ್ನು ತೆಗೆದುಕೊಂಡರು. ಆದಾದ ಬಳಿಕ ಹಾಲಿನ ಕೆನೆಯಂತೆ ಬಿಳಿದಾದ ‘ಉಚ್ಚೈ ಶ್ರವಸ್ಸು’ ಎಂಬ ಕುದುರೆ ಎದ್ದುಬಂದಿತು. ಅದರ ಅಂದಚೆಂದಗಳನ್ನು ಕಂಡು ದೇವೇಂದ್ರನಿಗೆ ಅದರ ಮೇಲೆ ಆಸೆ ಹುಟ್ಟಿತು. ಆದರೂ ಬಲೀಂದ್ರನು ಅದನ್ನು ಅಪೇಕ್ಷೆ ಪಟ್ಟುದರಿಂದ ಅದು ಆತನಿಗೆ ಸೇರಿತು. ಅದರ ಹಿಂದೆಯೇ ಐರಾವತವೆಂಬ ಆನೆ ಹೊರ ಹೊರಟಿತು. ಹಿಮವತ್ಪರ್ವತದಂತೆ ಬೆಳ್ಳಗೆ ಬೆಳಗುತ್ತಿದ್ದ ನಾಲ್ಕು ದಂತಗಳ ಆ ಆನೆಯ ಹಿಂದೆಯೇ ಎಂಟು ದಿಗ್ಗಜಗಳೂ ಅವುಗಳ ರಾಣಿಯರೂ ಉದಿಸಿಬಂದರು; ಕಮಲದಂತೆ ಕೆಂಪಾದ ‘ಕೌಸ್ತುಭ’ ರತ್ನ ಹುಟ್ಟಿತು. ಶ್ರೀಹರಿಯು ಆ ರತ್ನವನ್ನು ತೆಗೆದುಕೊಂಡು ತನ್ನ ಎದೆಯಲ್ಲಿ ಧರಿಸಿದನು. ಆಮೇಲೆ ಕೇಳಿದವರಿಗೆ ಕೇಳಿದುದನ್ನು ಕೊಡುವ ಪಾರಿಜಾತವೇ ಮೊದಲಾದ ಕಲ್ಪವೃಕ್ಷಗಳೂ, ಲೋಕವನ್ನೆ ಮರುಳುಗೊಳಿಸುವ ಮೋಹಕ ರೂಪಿನ ಅಪ್ಸರೆ ಯರೂ ಹುಟ್ಟಿದರು. ಅವರ ಹಿಂದೆಯೆ ಮಹಾಲಕ್ಷ್ಮಿ ಮೂಡಿ ಬಂದಳು. ಮಿಂಚಿನ ಬಳ್ಳಿಯಂತೆ ದಶದಿಕ್ಕುಗಳನ್ನೂ ಬೆಳಗುತ್ತಾ ಹೊರಬಂದ ಆಕೆಯ ರೂಪ ಲಾವಣ್ಯವನ್ನು ಬಣ್ಣಿಸಲು ಮಾತಿಗೆ ಶಕ್ತಿ ಸಾಲದು. ಆಕೆಯ ಬಣ್ಣ, ರೂಪ, ಯೌವನಗಳನ್ನು ಕಂಡು, ದೇವದಾನವರೆಲ್ಲರೂ ಮೈಮರೆತು, ಮರುಳಾಗಿ ‘ನನಗೆ–ತನಗೆ’ ಎಂದು ತಹತಹ ಪಟ್ಟರು. ದೇವೇಂದ್ರನು ಆಕೆ ಕುಳಿತುಕೊಳ್ಳಲೆಂದು ಒಂದು ಸಿಂಹಾಸನವನ್ನು ತಂದು ಹಾಕಿದನು. ದೇವತೆಗಳೂ ಪುಷಿಗಳೂ ಆಕೆಗೆ ಕಾಣಿಕೆಯನ್ನು ತಂದಿತ್ತರು. ಬ್ರಹ್ಮನು ಆಕೆಗೆ ಒಂದು ಲೀಲಾಕಮಲವನ್ನು ಕೊಟ್ಟನು, ಸರಸ್ವತಿ ಮುತ್ತಿನ ಹಾರವನ್ನು ಸಮರ್ಪಿಸಿದಳು. ಬಂಗಾರದ ಬಳ್ಳಿಯಂತಿದ್ದ ಲಕ್ಷ್ಮೀದೇವಿಯು ತನಗೊಪ್ಪಿಸಿದ ಮರ್ಯಾದೆಗಳನ್ನೆಲ್ಲ ಸ್ವೀಕರಿಸುತ್ತ, ಮುಗುಳ್ನಗೆಯೊಡನೆ ಬೆರೆತ ಮಧುರವಾದ ನೋಟದಿಂದ ಒಮ್ಮೆ ಎಲ್ಲ ರನ್ನೂ ನೋಡಿದಳು. ಅನಂತರ ಶ್ರೀಹರಿಯ ಕೊರಳಲ್ಲಿ ಕಮಲದ ಹಾರವನ್ನು ಹಾಕಿ, ಆತನ ಹೃದಯದಲ್ಲಿ ನೆಲಸಿದಳು. ಆ ಶುಭಮುಹೂರ್ತದಲ್ಲಿ ಹೂಮಳೆಗರೆಯಿತು, ಗಂಧರ್ವರು ಗಾನಮಾಡಿದರು, ಅಪ್ಸರೆಯರು ನರ್ತಿಸಿ ದರು, ಲೋಕವೆಲ್ಲ ಆನಂದದಿಂದ ತುಂಬಿ ನಲಿಯಿತು. </p>
  <p>ಲಕ್ಷ್ಮೀದೇವಿಯು ಹುಟ್ಟಿದೊಡನೆಯೆ ಸಮುದ್ರವನ್ನು ಕಡೆಯುವ ಕೆಲಸ ನಿಂತು ಹೋಗಿತ್ತು. ಆಕೆಯ ಸ್ವಯಂವರ ನೆರವೇರುತ್ತಲೆ ಆ ಕೆಲಸ ಮುಂದುವರೆಯಿತು. ಆಗ ತಾವರೆಯಂತೆ ಕೆಂಪಾದ ಕಣ್ಣುಗಳಿಂದ ಕೂಡಿ ಲೋಕಮೋಹಕಳಾದ ಸುರಾದೇವಿ ಹುಟ್ಟಿ ದಳು. ಶ್ರೀಹರಿಯು ಆ ಮೋಹಕ ಮೂರ್ತಿಯನ್ನು ದಾನವರಿಗೆ ದಾನಮಾಡಿದನು. ಆಕೆಯ ಹಿಂದೆಯೆ ಆಜಾನುಬಾಹುವಾದ ಮಹಾ ಪುರುಷನೊಬ್ಬನು, ಸರ್ವಾಲಂಕಾರ ಭೂಷಿತನಾಗಿ ಸಮುದ್ರಮಧ್ಯದಿಂದ ಮೇಲಕ್ಕೆದ್ದನು. ಆತನೇ ಆಯುರ್ವೇದಾಚಾರ್ಯನಾದ ಧನ್ವಂತರಿ. ಆತನು ಕೈಗಳಲ್ಲಿ ಅಮೃತಕಲಶವನ್ನು ಹಿಡಿದು ಭೂಮಿಯ ಮೇಲೆ ಕಾಲಿಕ್ಕುತ್ತಿದ್ದಂತೆಯೆ ದೈತ್ಯದಾನವರು ಆತನನ್ನು ಮುತ್ತಿಕೊಂಡು ‘ಸಮುದ್ರದಲ್ಲಿ ಹುಟ್ಟಿ ಬಂದ ವಸ್ತುಗಳೆಲ್ಲ ನಮಗೇ ಸೇರಬೇಕು’ಎಂದು ಕೂಗಾಡುತ್ತಾ, ಆತನ ಕೈಲಿದ್ದ ಅಮೃತ ಕಲಶವನ್ನು ಕಿತ್ತು ಕೊಂಡರು. ಇದನ್ನು ಕಂಡು ದೇವತೆಗಳು ಮುಂದೋರದವರಾಗಿ ಕಳವಳದಿಂದ ಶ್ರೀಹರಿ ಯನ್ನು ಮೊರೆಹೊಕ್ಕರು. ಭಕ್ತರಕ್ಷಕನಾದ ಭಗವಂತ ‘ಅಯ್ಯಾ, ಭಯಪಡಬೇಡಿ! ನಾನು ಉಪಾಯದಿಂದ ಅಮೃತವನ್ನು ನಿಮಗೆ ದಕ್ಕುವಂತೆ ಮಾಡುತ್ತೇನೆ’ ಎಂದು ಹೇಳಿ ಅವರನ್ನು ಸಮಾಧಾನಪಡಿಸಿದನು.</p>
  <p>ಶ್ರೀಹರಿಯ ಮಾಯೆಯನ್ನು ಗೆಲ್ಲಬಲ್ಲವರಾರು? ಅಮೃತ ದೈತ್ಯದಾನವರ ಕೈಗೇನೊ ಸಿಕ್ಕಿತು. ಆದರೆ ಅದನ್ನು ಕುಡಿಯುವ ವಿಚಾರದಲ್ಲಿ ನಾನು ಮೊದಲು, ತಾನು ಮೊದಲೆಂದು ಅವರಲ್ಲಿ ಜಗಳ ಹತ್ತಿತು. ಅವರಲ್ಲೆ ಕೆಲವರು ‘ಇದರಲ್ಲಿ ದೇವತೆಗಳಿಗೂ ಸಮಾನವಾದ ಭಾಗವಿದೆ’ ಎಂದು ವಾದಿಸಿದರೆ, ಮತ್ತೆ ಕೆಲವರು ‘ಬಲಾ ಚ ಪೃಥಿವೀ’–ಶಕ್ತರಾದವರಿಗೇ ಸರ್ವಸ್ವವೂ–ಎಂದು ಕೂಗಿಕೊಂಡು, ಅಮೃತದ ಪಾತ್ರೆಯನ್ನು ಮತ್ತೊಬ್ಬನಿಂದ ಕಿತ್ತು ಕೊಳ್ಳುತ್ತಿದ್ದರು. ಅವನಿಗಿಂತಲೂ ಬಲವಾದವನು ಅವನಿಂದ ಕಿತ್ತುಕೊಳ್ಳುತ್ತಿದ್ದನು. ಅವರು ಹೀಗೆ ಕಿತ್ತಾಡುತ್ತಿರುವಾಗ, ಶ್ರೀಹರಿಯು ಮೋಹಿನಿಯ ಆಕಾರವನ್ನು ತಾಳಿ ಅಲ್ಲಿ ಪ್ರಕಟನಾದನು. ಮಾಯಾಮಯದ ಆ ರೂಪು ಕಿತ್ತಾಡುತ್ತಿದ್ದ ದೈತ್ಯದಾನವರ ಮನಸ್ಸನ್ನೆಲ್ಲ ತನ್ನ ಕಡೆ ಸೆಳೆಯಿತು. ಅದೇನು ರೂಪು ಅದು! ಒಂದೊಂದು ಅಂಗದಲ್ಲಿಯೂ ಸೌಂದರ್ಯ ತುಂಬಿ ತುಳುಕುತ್ತಿತ್ತು. ಕನ್ನಡಿಯಂತೆ ಹೊಳೆಯುತ್ತಿರುವ ಆ ಕೆನ್ನೆಗಳೇನು, ಯವ್ವನವೇ ಹೋಗಿ ನೆಲಸಿದಂತಿರುವ ಆ ತುಂಬು ಎದೆಗಳೇನು, ಅವುಗಳ ಭಾರವನ್ನು ಹೊರಲಾರದೆ ಬಳುಕುತ್ತಿರುವ ಆ ಬಡನಡುವೇನು, ಸುನೀಲವಾದ ಆ ಕೇಶರಾಶಿಯೇನು! ದೈತ್ಯ ದಾನವರು ಆಕೆಯನ್ನು ಕಂಡು ಹುಚ್ಚರಾಗಿಹೋದರು. ತನ್ನ ಮುಖದ ಸುವಾಸನೆಗೆ ಮುತ್ತ ಬರುತ್ತಿರುವ ದುಂಬಿಗಳನ್ನು ಕಂಡು ಆಕೆಯ ಚೆಲ್ಲೆಗಂಗಳು ಬೆದರಿದಂತೆ ಚಲಿಸುತ್ತಲೆ ದಾನವರ ಹೃದಯಗಳು ಚಲಿಸಿದುವು; ಆಕೆಯು ಸೀರೆಯ ಸೆರಗನ್ನು ಜಾರಿಸಿ, ನಾಚಿಕೆಯಿಂದ ಅದನ್ನು ಸೆಳೆದುಕೊಳ್ಳುತ್ತಲೆ ಅವರ ಜೀವಗಳೂ ಸೆಳೆತಕ್ಕೆ ಒಳಗಾದವು. ಆಕೆಯು ನಿರಿಯನ್ನು ಚಿಮ್ಮುತ್ತಾ ಹೆಜ್ಜೆಯಿಡುತ್ತಲೆ ಅವರ ಹೃದಯಗಳಲ್ಲಿ ಕಾಮಬಾಣ ಗಳು ಆಳವಾಗಿ ನಾಟಿದವು. ಆಕೆಯ ಹುಬ್ಬು ಹಾರಿತೆಂದರೆ ಇವರ ಜೀವವೇ ಹಾರಿಹೋಗು ತ್ತಿತ್ತು. ಅವರು ಅರಿಯದಂತೆಯೆ ಅವರ ಬಾಯಿಂದ ‘ಅಹೋ ರೂಪಂ!’ ಎಂಬ ಉದ್ಗಾರ ಹೊರಟಿತು.</p>
  <p>ತನ್ನ ಸುಳಿವಿನಿಂದ ಕಾಮವನ್ನು ತುಳುಕಿಸುತ್ತಿರುವ ಮೋಹಿನಿಗೆ ಮಾರುಹೋದ ದೈತ್ಯದಾನವರು ಅಮೃತಕ್ಕಾಗಿ ಕಾದಾಡುವುದನ್ನು ನಿಲ್ಲಿಸಿ, ಆ ಹೆಣ್ಣಿನ ಬೆನ್ನು ಹತ್ತಿದರು. ಅವರು ಆಕೆಯನ್ನು ಕುರಿತು ‘ಮೋಹನಾಂಗಿ, ನೀನಾರು? ಎಲ್ಲಿಂದ ಬರುತ್ತಿರುವಿ? ನಿನ್ನನ್ನು ಇಲ್ಲಿಗೆ ಕಳುಹಿಸಿದವರು ಯಾರು? ನೀನು ಏಕೆ ಬಂದಿರುವಿ? ನಿನಗೇನು ಬೇಕು? ಇನ್ನೂ ಯಾರೂ ವಾಸನೆ ನೋಡದ ಹೂವಿನಂತೆ ಇರುವ ನೀನು ಮಾನವಳೊ, ದೇವತೆಯೊ? ನಮ್ಮ ಇಂದ್ರಿಯಗಳನ್ನೂ ಮನಸ್ಸನ್ನೂ ತಣಿಸುವುದಕ್ಕಾಗಿಯೇ ಕೃಪಾಳುವಾದ ಬ್ರಹ್ಮನು ನಿನ್ನನ್ನು ಸೃಷ್ಟಿಸಿ ಇಲ್ಲಿಗೆ ಕಳುಹಿಸಿರುವಂತೆ ತೋರುತ್ತದೆ. ಹೇ ಬಡನಡುವಿನ ಬಿಂಕಗಾತಿ, ನಮ್ಮ ಮನಸ್ಸು ನಿನಗೆ ಸೂರೆಯಾಗಿಹೋಗಿದೆ. ಇಲ್ಲಿ ನೋಡು, ಈ ಪಾತ್ರೆಯ ತುಂಬ ಅಮೃತವಿದೆ. ಇದಕ್ಕಾಗಿ ನಾವೆಲ್ಲ ಬಡಿದಾಡುತ್ತಿದ್ದೇವೆ. ನಾವು ಕಶ್ಯಪನ ಮಕ್ಕಳು. ಸೋದರರಾದ ನಾವು ಪರಸ್ಪರ ಕಿತ್ತಾಡುವುದನ್ನು ನಿಲ್ಲಿಸಿ, ಈ ಅಮೃತವನ್ನು ನಿನ್ನ ಕೈಗೆ ಕೊಡುತ್ತೇವೆ, ನೀನು ನಮಗಾರಿಗೂ ಅನ್ಯಾಯವಾಗದಂತೆ ಇದನ್ನು ನಮ್ಮೆಲ್ಲರಿಗೂ ಹಂಚಿ ಕೊಡು’ ಎಂದು ಬೇಡಿಕೊಂಡರು. ಮೋಹಿನಿಯ ಬಯಕೆ ಅದೇ ಆಗಿರುವಾಗ ಆಕೆ ಬೇಡ ವೆನ್ನುವಳೆ? ಆದರೂ ಅವರೊಡನೆ ಚೆಲ್ಲಾಟವಾಡುವವಳಂತೆ “ವೀರರೇ, ನಾನು ಹೆಣ್ಣು, ಚಂಚಲ ಬುದ್ಧಿಯುಳ್ಳವಳು. ತಿಳಿದವರು ‘ಹೆಣ್ಣನ್ನು ನಂಬಬಾರದು’ ಎನ್ನುತ್ತಾರೆ. ನೀವು ಚೆನ್ನಾಗಿ ಯೋಚಿಸಿ ನೋಡಿ’ ಎಂದು ಒಮ್ಮೆ ಕಣ್ಣನ್ನು ಕುಣಿಸಿದಳು. ಆಕೆಯ ಆ ಬಿನ್ನಾಣ, ಲಲ್ಲೆವಾತುಗಳಿಗೆ ಮನಸೋತ ದೈತ್ಯದಾನವರು ಆಕೆಗೆ ಪ್ರತ್ಯುತ್ತರವನ್ನೆ ಕೊಡದೆ, ನಗುನಗುತ್ತಾ ಅಮೃತದ ಪಾತ್ರೆಯನ್ನು ಆಕೆಯ ಕೈಲಿಟ್ಟರು. ರೊಟ್ಟಿ ಜಾರಿ ತುಪ್ಪದಮೇಲೆ ಬಿದ್ದಂತಾದುದರಿಂದ ಮೋಹಿನಿಯೂ ಕಿರುನಗೆಯೊಡನೆ ಅದನ್ನು ಕೈಲಿ ಹಿಡಿದು ‘ದೈತ್ಯ ದಾನವ ವೀರರೆ, ನಾನು ನಿಮ್ಮ ಪ್ರೀತಿಗೆ ಪ್ರತಿ ಹೇಳಲಾರೆ. ಅಗತ್ಯವಾಗಿಯೂ ಅಮೃತವನ್ನು ಹಂಚುತ್ತೇನೆ. ಆದರೆ ನಾನು ಮಾಡಿದುದನ್ನು ನೀವು ಒಪ್ಪಿಕೊಳ್ಳಬೇಕು. ಅದರಲ್ಲಿ ಸರಿ- ತಪ್ಪುಗಳನ್ನು ನೀವು ಎತ್ತಕೂಡದು. ಹಾಗಾದರೆ ಮಾತ್ರ ನಾನು ಆ ಕೆಲಸವನ್ನು ವಹಿಸಿ ಕೊಳ್ಳುತ್ತೇನೆ’ ಎಂದಳು. ಕಾಮದಿಂದ ಕುರುಡಾಗಿದ್ದ ಅವರಿಗೆ ಅವಳು ಹೇಳಿದುದೆಲ್ಲ ಒಪ್ಪಿಗೆಯೆ. ‘ಓಹೋ’ ಎಂದು ಅವರು ತಮ್ಮ ಒಪ್ಪಿಗೆಯಿತ್ತರು.</p>
  <p>ಅಮೃತವನ್ನು ಹಂಚಲು ಮೋಹಿನಿ ಸಿದ್ಧಳಾದಳು. ಆಕೆಯ ಅಪ್ಪಣೆಯಂತೆ ದೈತ್ಯ ದಾನವರೂ ದೇವತೆಗಳೂ ಸ್ನಾನಮಾಡಿ, ಹೊಸ ಬಟ್ಟೆಗಳನ್ನುಟ್ಟು, ದೂರದೂರವಾಗಿ ದೈತ್ಯ ದಾನವರೇ ಒಂದು ಸಾಲು, ದೇವತೆಗಳೇ ಒಂದು ಸಾಲು–ಆಗಿ ಕುಳಿತುಕೊಂಡರು. ಮೋಹಿನಿಯು ಜಾರುತ್ತಿರುವ ಸೆರಗನ್ನು ಒಯ್ಯಾರದಿಂದ ಎಳೆದುಕೊಳ್ಳುತ್ತಾ, ಕಾಲಂದುಗೆ ಗಳು ಝಣಝಣರೆನುವಂತೆ ದೈತ್ಯ ದಾನವರ ಸಾಲಿಗೆ ನಡೆದು, ತನ್ನ ಉಪಚಾರದ ಸವಿ ನುಡಿಗಳಿಂದಲೆ ಅವರನ್ನು ಆನಂದಪಡಿಸಿದಳು. ಅನಂತರ ದೇವತೆಗಳ ಸಾಲಿಗೆ ನಡೆದುಬಂದು ಅಮೃತವನ್ನು ಹಂಚಿದಳು. ರಾಕ್ಷಸರು ಇದನ್ನು ಕಣ್ಣಾರೆ ಕಂಡರೂ, ಮಾತನಾಡಿದರೆ ಅವಳ ಸ್ನೇಹವೆಲ್ಲಿ ತಪ್ಪುವುದೊ ಎಂಬ ಆತಂಕ! ಹೆಂಗಸಿನೊಡನೆ ಜಗಳ ಮಾಡುವುದು ಉಂಟೆ? ಇದರ ಮೇಲೆ ಅವಳು ಮೊದಲೆ ಹೇಳಿದ್ದಾಳೆ, ಮಾಡಿದುದನ್ನೆಲ್ಲ ಒಪ್ಪಿಕೊಳ್ಳಬೇಕೆಂದು! ಹೀಗಾಗಿ ಅವರು ನುಂಗಲಾರದ ತುತ್ತನ್ನು ನುಂಗುತ್ತಾ ಮೌನವಾಗಿ ಕುಳಿತಿರಬೇಕಾಯಿತು. ಅಷ್ಟರಲ್ಲೆ ಒಂದು ಅಚಾತುರ್ಯ ನಡೆಯಿತು. ಸ್ವರ್ಭಾನು ಎಂಬ ಒಬ್ಬ ರಾಕ್ಷಸ; ಅವನು ಯಾವ ಮಾಯದಲ್ಲೋ ದೇವತೆಗಳ ಸಾಲಿಗೆ ಸೇರಿಕೊಂಡು, ಅವ ರೊಡನೆ ಅಮೃತವನ್ನು ಕುಡಿಯುತ್ತಿದ್ದ. ಅವನ ಇಕ್ಕೆಲದಲ್ಲಿ ಕುಳಿತಿದ್ದ ಸೂರ್ಯ ಚಂದ್ರರು ಇದನ್ನು ಕಂಡು, ಆ ಸಂಗತಿಯನ್ನು ಮೋಹಿನಿಗೆ ತಿಳಿಸಿದರು. ತಕ್ಷಣವೇ ಮೋಹಿನಿಯ ರೂಪ ಮಾಯವಾಯಿತು; ಶ್ರೀವಿಷ್ಣು ಪ್ರತ್ಯಕ್ಷನಾದ. ಆತನ ಕೈಯ ಚಕ್ರ, ಸ್ವರ್ಭಾನುವಿನ ತಲೆಯನ್ನು ಕತ್ತರಿಸಿಹಾಕಿತು. ಆದರೇನು? ಅಮೃತವನ್ನು ಕುಡಿದಿದ್ದ ಆ ತಲೆಗೆ ಅಮೃತತ್ವ ಪ್ರಾಪ್ತಿಯಾಗಿತ್ತು. ಬ್ರಹ್ಮನು ಆ ತಲೆಯನ್ನೆ ಒಂದು ಗ್ರಹವಾಗಿ ಮಾಡಿದನು. ಅದೇ ರಾಹು ಗ್ರಹ. ಆ ಗ್ರಹವು ಪರ್ವಕಾಲದಲ್ಲಿ ಇಂದಿಗೂ ಸೂರ್ಯ ಚಂದ್ರರ ಮೇಲಿನ ದ್ವೇಷದಿಂದ ಅವರನ್ನು ತುಡುಕುತ್ತದೆ.</p>
  <p>ಹೀಗೆ ದೇವತೆಗಳೂ ರಾಕ್ಷಸರೂ ಅಮೃತಕ್ಕಾಗಿ ಸಮಸಮವಾಗಿ ಕಷ್ಟಪಟ್ಟರೂ ದೈವಾನು ಗ್ರಹವಿದ್ದ ದೇವತೆಗಳಿಗೆ ಅದು ದಕ್ಕಿತು; ದೈವಕೃಪೆಯಿಲ್ಲದ ರಾಕ್ಷಸರಿಗೆ ದಕ್ಕಲಿಲ್ಲ. ನಿತ್ಯತ್ವ ವನ್ನು ನೀಡುವ ಅಮೃತವನ್ನು ತನ್ನ ಭಕ್ತರಿಗೆ ನೀಡಿದಮೇಲೆ ಶ್ರೀಹರಿಯು ಗರುಡವನ್ನೇರಿ ಹೊರಟುಹೋದನು.</p>
  <div>32. ಮಹೇಶ್ವರನಿಗೂ ಮಂಕುಬೂದಿ</div>
  <p>ಶ್ರೀಹರಿಯು ಮೋಹಿನಿಯಾಗಿ ದೈತ್ಯದಾನವರಿಗೆಲ್ಲ ಮಂಕುಬೂದಿ ಎರಚಿದನೆಂದು ಕೇಳಿದ ಪರಶಿವನಿಗೆ, ತಾನೂ ಆ ಮೋಹಕರೂಪವನ್ನು ಕಾಣಬೇಕೆಂಬ ಚಪಲ ಹುಟ್ಟಿತು. ಆತನು ಪರಶಿವೆಯೊಡನೆ ನಂದಿಯನ್ನೇರಿ ಶ್ರೀಹರಿಯ ಬಳಿಗೆ ಬಂದನು. ಜಗತ್ತಿನ ತಾಯ್ತಂದೆಗಳಂತಿರುವ ಶಿವ-ಶಿವೆಯರು ಮನೆಯ ಬಾಗಿಲಿಗೆ ಬಂದುದನ್ನು ಕಂಡು ಶ್ರೀಹರಿಗೆ ಪರಮಸಂತೋಷವಾಯಿತು. ಆತನು ಅವರನ್ನು ಆದರದಿಂದ ಬರಮಾಡಿ ಕೊಂಡು, ಭಕ್ತಿಯಿಂದ ನಮಸ್ಕರಿಸಿದನು. ಪರಮೇಶ್ವರನೂ ಆತನಿಗೆ ಪ್ರತಿ ನಮಸ್ಕಾರ ಮಾಡಿ  ‘ದೇವದೇವ, ನಿನ್ನ ಲೀಲೆಯೇ ಅರ್ಥವಾಗುವುದಿಲ್ಲ. ನೀನು ನಿರ್ಗುಣ, ನಿರ್ವಿಕಾರ, ಆನಂದಮಯ; ಆದರೂ ಜಗತ್ತಿನ ಸೃಷ್ಟಿ ಸ್ಥಿತಿ ಲಯಗಳಿಗೆ ಕಾರಣನಾಗಿರುವೆ; ನಿರಾಕಾರ, ಆದರೂ ಭಕ್ತರ ಉದ್ಧಾರಕ್ಕಾಗಿ ಅನೇಕ ಅವತಾರಗಳನ್ನು ಎತ್ತುತ್ತಿ. ಮೊನ್ನೆತಾನೆ ದೇವತೆ ಗಳ ಉದ್ಧಾರಕ್ಕಾಗಿ ಮೋಹಿನಿಯ ಅವತಾರವನ್ನು ಎತ್ತಿದ್ದೆಯಂತೆ! ನಾನು ನಿನ್ನ ಎಲ್ಲ ಅವತಾರಗಳನ್ನೂ ನೋಡಿದ್ದೇನೆ; ಮೋಹಿನಿಯ ಅವತಾರವನ್ನು ಮಾತ್ರ ನೋಡಲಿಲ್ಲ. ಅದನ್ನೂ ನೋಡಬೇಕೆಂದು ನನಗೆ ಆಶೆ’ ಎಂದು ತಿಳಿಸಿದನು. </p>
  <p>ಪರಶಿವನ ನುಡಿಗಳನ್ನು ಕೇಳಿ ಶ್ರೀಹರಿ ಒಮ್ಮೆ ಮುಗುಳ್ನಗೆ ನಕ್ಕನು. ಮರು ನಿಮಿಷ ದಲ್ಲಿ ಆತ ಅಲ್ಲಿರಲಿಲ್ಲ, ಮಾಯಾವಾಗಿ ಹೋಗಿದ್ದ. ಪರಶಿವನು ಕಕ್ಕಾಬಿಕ್ಕಿಯಾಗಿ ಸುತ್ತಲೂ ನೋಡಿದನು. ಆತನ ಇದಿರಿಗಿದ್ದ ಉದ್ಯಾನವನದಲ್ಲಿ, ಹಚ್ಚಹಸುರಾದ ಮರಗಿಡ ಗಳ ಮಧ್ಯೆ ದಿವ್ಯಸುಂದರಿಯಾದ ಹೆಣ್ಣೊಬ್ಬಳು ಕಾಣಿಸಿದಳು. ಅವಳು ಹೊಸ ಪೀತಾಂಬರ ವೊಂದನ್ನು ಉಟ್ಟಿದ್ದಾಳೆ, ನಡುವಿನಲ್ಲಿ ರತ್ನ ಖಚಿತವಾದ ಒಡ್ಯಾಣ, ಆಕೆಯು ಪುಟ ಚೆಂಡಿನ ಆಟದಲ್ಲಿ ಮಗ್ನಳಾಗಿದ್ದಾಳೆ. ಇದರಿಂದ ಆಕೆ ಮತ್ತೆ ಮತ್ತೆ ಬಗ್ಗಿ ಏಳುತ್ತಿದ್ದಾಳೆ. ಆಗ ಆಕೆಯ ಮುತ್ತಿನ ಹಾರ ಎದೆಯ ಮೇಲೆ ತೊನೆದಾಡುತ್ತಿದೆ. ಚೆಂಡು ಹೋದತ್ತ ಅವಳ ಚೆಲ್ಲೆಗಂಗಳು ಚಲಿಸುತ್ತಿದೆ, ಕಿವಿಯ ಓಲೆಗಳು ಕುಣಿಯುತ್ತಿವೆ. ಆಟದಲ್ಲಿ ಮುಳುಗಿ ಹೋಗಿರುವ ಆ ಹೆಣ್ಣಿನ ಸೆರಗು ಜಾರುತ್ತಿದೆ, ಕೂದಲ ರಾಶಿ ಸೋರ್ಮುಡಿಯಾಗಿ ನೆಲ ವನ್ನು ಮುಟ್ಟುತ್ತಿದೆ. ಆಕೆ ಸೆರಗನ್ನೂ ಕೂದಲನ್ನೂ ಎಡಗೈಯಿಂದ ಹಿಂದಕ್ಕೆಳೆದು ಕೊಳ್ಳುತ್ತಾ ಚಲಿಸುವ ಮಿಂಚಿನ ಬಳ್ಳಿಯಂತೆ ಚೆಂಡಿನ ಹಿಂದೆ ಓಡುತ್ತಿದ್ದಾಳೆ. ಮುಗುಳು ನಗೆಯಿಂದ ಕೂಡಿದ ಅವಳ ಮುಖ, ಜಿಂಕೆಯ ಕಣ್ಣಿನಂತೆ ಚಂಚಲವಾದ ಅವಳ ಕಣ್ಣಿನ ಕುಡಿನೋಟ–ಇವುಗಳನ್ನು ಕಂಡ ಪರಶಿವನಿಗೆ ತಡೆಯಲಾರದಷ್ಟು ಮೋಹ ಉಕ್ಕಿತು. ತಾನು ಎಲ್ಲಿರುವೆನೆಂಬುದರ ಅರಿವೇ ಆತನಿಂದ ಹಾರಿಹೋಯಿತು. ಪಕ್ಕದಲ್ಲಿ ಪರಶಿವೆ ಕುಳಿತಿರುವುದನ್ನೂ ಆತ ಮರೆತುಬಿಟ್ಟ. ಆತನ ಕಾಲುಗಳು ಆ ಹೆಣ್ಣಿನತ್ತ ಸಾಗಿದವು. ಅಷ್ಟರಲ್ಲಿ ಆಟದ ಸಡಗರದಲ್ಲಿದ್ದ ಆ ಹೆಣ್ಣಿನ ಸೀರೆ ಬಿಚ್ಚಿಹೋಯಿತು. ಆ ಹೆಣ್ಣು ನಾಚಿಕೆ ಯಿಂದ ತನ್ನ ಮೈಯನ್ನು ಹುದುಗಿಸಿಕೊಂಡು, ಸುತ್ತಲೂ ನೋಡಿದಳು. ಕಾಮದ ಹಸಿವಿ ನಿಂದ ತನ್ನನ್ನು ನುಂಗುವುದಕ್ಕೆಂಬಂತೆ ಬರುತ್ತಿದ್ದ ಪರಶಿವನನ್ನು ಕಾಣುತ್ತಲೆ, ಆಕೆ ನಾಚಿಕೆ ಭಯಗಳಿಂದ, ಬಂಗಾರದ ಬಳ್ಳಿಯಂತಿರುವ ತನ್ನ ದೇಹವನ್ನು ಗಿಡಬಳ್ಳಿಗಳ ಮಧ್ಯದಲ್ಲಿ ಅವಿತಿಟ್ಟಳು. </p>
  <p>ಸ್ವಪ್ನಸುಂದರಿಯಂತಿದ್ದ ಹೆಣ್ಣು ಕಣ್ಮರೆಯಾಗುತ್ತಲೆ ಪರಶಿವನ ಹಂಬಲು ಹುಚ್ಚಾ ಯಿತು. ಆತ ಮದ್ದಾನೆಯಂತೆ ಗಿಡಗಳ ಮಧ್ಯೆ ನುಗ್ಗಿಹೋದನು. ಇದನ್ನು ಕಂಡು ಆ ಹೆಣ್ಣು ಕಿಲಿಕಿಲಿ ನಗುತ್ತಾ ಓಡುವುದಕ್ಕೆ ಮೊದಲುಮಾಡಿದಳು. ಆದರೆ ಶಿವನು ಒಮ್ಮೆಗೆ ಅವಳ ಬಳಿಗೆ ಹಾರಿ, ನೀಳವಾದ ಅವಳ ಮುಡಿಯನ್ನು ಹಿಡಿದು, ಅವಳನ್ನು ತನ್ನ ಬಳಿಗೆ ಸೆಳೆದುಕೊಂಡನು. ಆದರೆ ಅವಳ ನುಣುಪಾದ ದೇಹ ಆತನ ಆಲಿಂಗನಕ್ಕೆ ಸಿಕ್ಕದೆ ನುಣುಚಿ ಕೊಂಡಿತು. ಅವಳು ಮತ್ತೆ ಓಡತೊಡಗಿದಳು. ಕೈಗೆ ಬಂದ ತುತ್ತು ಬಾಯಿಗೆ ಬರದಂತಾ ದುದರಿಂದ ಕಳವಳಗೊಂಡ ಪರಶಿವನು ಆ ಹೆಣ್ಣನ್ನು ಅಟ್ಟಿಸಿಕೊಂಡು ನದಿ, ಕೊಳ, ಬೆಟ್ಟ, ವನಗಳಲ್ಲೆಲ್ಲ ತಿರುಗುತ್ತಾ ಕಡೆಗೆ ಒಂದು ಪುಷ್ಯಾಶ್ರಮಕ್ಕೆ ಬಂದನು. ಅಲ್ಲಿದ್ದ ಪುಷಿ ಗಳನ್ನು ಕಾಣುತ್ತಲೆ ಪರಶಿವನ ಕಾಮವಿಕಾರ ಅಡಗಿತು. ಆತನು ತನ್ನ ಮನಸ್ಸಿನಲ್ಲಿ ‘ಆಹಾ!ಇದು ವಿಷ್ಣು ಮಾಯೆ. ಆತನ ಮೋಹಿನೀರೂಪವನ್ನು ಕಂಡು ನಾನು ಮರುಳಾದೆ!’ ಎಂದುಕೊಂಡನು. ಆಗ ಶ್ರೀಹರಿ ತನ್ನ ಸ್ವಸ್ವರೂಪದಿಂದ ಆತನ ಇದಿರಿಗೆ ನಿಂತು ‘ಹೇ ದೇವದೇವ, ನನ್ನ ಮಾಯೆಗೆ ಒಳಗಾದರೂ ಆದರಿಂದ ನೀನಾಗಿಯೇ ಪಾರಾದುದು ಮಹಾ ಮಹಿಮನಾದ ನಿನಗೆ ಮಾತ್ರ ಸಾಧ್ಯ. ಸೃಷ್ಟಿಯೇ ಇತ್ಯಾದಿ ಕಾರ್ಯಗಳಲ್ಲಿ ಕಾಲರೂಪದಿಂದ ನನ್ನ ಜೊತೆಯಲ್ಲಿಯೇ ಇರುವ ಈ ಮಾಯೆ ನಿನ್ನನ್ನು ಮಾತ್ರ ಮುಸುಕಲಾರದು’ ಎಂದು ಹೇಳಿದನು. </p>
  <p>ಅನಂತರ ಮಹಾದೇವನು ವಿಷ್ಣುವಿನಿಂದ ಬೀಳ್ಕೊಂಡು ಗಿರಿಜೆಯೊಡನೆ ಕೈಲಾಸಕ್ಕೆ ಹಿಂದಿರುಗಿದನು. ಹಿಂದಿರುಗುತ್ತಾ ಆತ ಮನಸ್ಸಿನಲ್ಲಿ ‘ನನಗೇ ಇಂತಹ ಮಂಕು ಮುಸುಕಿ ಕೊಂಡಿತೆಂದಮೇಲೆ, ಪಾಪ, ರಾಕ್ಷಸರಿಗೆ ಅದು ಎಂತಹ ಮಂಕುಬೂದಿಯಾಗಿರಬೇಕು !’ ಎಂದುಕೊಂಡ.</p>
  <div/>
  <div>33. ಬಲಿಚಕ್ರವರ್ತಿ</div>
  <p>ಅಮೃತದ ಮೇಲಿನ ಆಶೆಯಿಂದ ರಾಕ್ಷಸರೂ ದೇವತೆಗಳಷ್ಟೇ ಕಷ್ಟಪಟ್ಟು ದುಡಿದ ರಾದರೂ ಶ್ರೀಹರಿಯ ಮಾಯೆಯಿಂದ ಅದು ದೇವತೆಗಳಿಗೆ ಮಾತ್ರ ದಕ್ಕಿತು. ಆಶಾಭಂಗ ವನ್ನು ಹೊಂದಿದ ರಾಕ್ಷಸರು ಅತ್ಯಂತ ಕ್ರೋಧದಿಂದ ದೇವತೆಗಳ ಮೇಲೆ ಯುದ್ಧವನ್ನು ಹೂಡಿದರು. ಆದರೇನು? ಅಮೃತವನ್ನು ಕುಡಿದು ಅಮರರಾಗಿದ್ದ ದೇವತೆಗಳು ಸ್ವಲ್ಪವೂ ಅಳುಕದೆ ಅವರೊಡನೆ ಹೋರಾಟಕ್ಕೆ ನಿಂತರು. ಇಬ್ಬಣದವರಿಗೂ ಭಯಂಕರವಾದ ಕಾಳಗ ನಡೆಯಿತು. ಚತುರಂಗಬಲದ ಕಾಲ್ತುಳಿತದಿಂದ ಎದ್ದ ಧೂಳು ನಾಲ್ಕು ದಿಕ್ಕು ಗಳನ್ನೂ ಮುಚ್ಚಿಹಾಕಿತು. ಆದರೆ ಪ್ರವಾಹದಂತೆ ಹರಿದುಬಂದ ನೆತ್ತರಿನಲ್ಲಿ ನೆನೆದು ಆ ಧೂಳೆಲ್ಲ ಕ್ಷಣಮಾತ್ರದಲ್ಲಿಯೆ ಕೆಸರಾಗಿಹೋಯಿತು. ಆ ಯುದ್ಧರಂಗದಲ್ಲಿ ಎಲ್ಲಿ ನೋಡಿದರೂ ಸತ್ತುಬಿದ್ದಿರುವ ಯೋಧರು, ಆನೆ, ಕುದುರೆಗಳು; ಮುರಿದು ಬಿದ್ದಿರುವ ರಥ, ಧ್ವಜ, ಆಯುಧಗಳು; ಕತ್ತರಿಸಿ ಬಿದ್ದಿರುವ ರುಂಡ, ಮುಂಡ, ಕೈ, ಕಾಲುಗಳು. ಕೆಲವು ತಲೆಯಿಲ್ಲದ ಅಟ್ಟೆಗಳು ಸೆಳೆದ ಕತ್ತಿಯೊಡನೆ ಶತ್ರುಗಳನ್ನು ಅಟ್ಟಿಕೊಂಡು ಹೋಗು ತ್ತಿದ್ದರೆ, ಕೆಲವು ಮುಂಡವಿಲ್ಲದ ರುಂಡಗಳು ಬಿರಿಬಿರಿ ಕಣ್ಣುಬಿಡುತ್ತಾ ತುಟಿಗಳನ್ನು ರೋಷದಿಂದ ಕಚ್ಚುತ್ತಿದ್ದವು. ಮೃತ್ಯುವಿನ ನರ್ತನಶಾಲೆಯಂತೆ, ಪಿಶಾಚಿಗಳ ಅಡಿಗೆಯ ಮನೆಯಂತೆ ಆ ರಣಭೂಮಿ ಭಯಂಕರವಾಗಿತ್ತು.</p>
  <p>ನಿರ್ಭಯವಾಗಿ ತಮ್ಮೊಡನೆ ನಿಂತು ಸಮಸಮವಾಗಿ ಯುದ್ಧ ಮಾಡುತ್ತಿರುವ ದೇವತೆ ಗಳನ್ನು ಕಂಡು, ರಾಕ್ಷಸರಾಜನಾದ ಬಲೀಂದ್ರನಿಗೆ ಕೋಪ ಕೆರಳಿತು. ಆತನು ಮಯನಿಂದ ನಿರ್ಮಿತವಾಗಿ, ತನಗೆ ತಾನೆ ತನ್ನ ಮನದಂತೆ ನಡೆಯಬಲ್ಲ ‘ವೈಹಾಯಸ’ವೆಂಬ ಮಾಯಾವಿಮಾನವನ್ನೇರಿ, ಇದಿರಿಗೆ ಸಿಕ್ಕ ಶತ್ರುಗಳನ್ನೆಲ್ಲಾ ಕತ್ತರಿಸುತ್ತಾ, ನೇರವಾಗಿ ದೇವೇಂದ್ರನ ಬಳಿಗೆ ಹೋದನು. ಹಾಗೆ ಹೋದವನೆ, ಇದಿರಾಳಿಗೆ ಉಸಿರು ತಿರುಗಿಸಿ ಕೊಳ್ಳುವುದಕ್ಕೂ ಅವಕಾಶವಿಲ್ಲದಂತೆ ಬಾಣಗಳ ಮಳೆಯನ್ನು ಸುರಿಸಿದನು. ಆದರೆ ದೇವೇಂದ್ರನೇನು ಸಾಮಾನ್ಯನೆ? ಆತ ಬಲೀಂದ್ರನ ಬಾಣಗಳನ್ನೆಲ್ಲ ಮಾರ್ಗಮಧ್ಯದಲ್ಲೆ ಕತ್ತರಿಸಿ ಹಾಕಿದನು. ಬಲೀಂದ್ರನು ಬಿಟ್ಟ ಶಕ್ತಿ, ತೋಮರ, ಭಲ್ಲೆ, ಶೂಲ ಮೊದಲಾದ ಆಯುಧಗಳಿಗೂ ಇದೇ ಗತಿಯಾಯಿತು. ಇದನ್ನು ಕಂಡು ಬಲಿಗೆ ದಿಕ್ಕು ತೋಚದಂತಾ ಯಿತು. ಆತನು ರಾಕ್ಷಸಮಾಯೆಯನ್ನು ಕೈಕೊಂಡು ಮಾಯವಾಗಿ ಹೋದನು. ಮರು ನಿಮಿಷದಲ್ಲಿಯೇ ದೇವಸೇನೆಯ ಮೇಲ್ಭಾಗದಲ್ಲಿ ದೊಡ್ಡದೊಂದು ಪರ್ವತ ಕಾಣಿಸಿ ಕೊಂಡಿತು. ಅದರಿಂದ ಉಳಿಯಂತೆ ಹರಿತವಾದ ಹೆಬ್ಬಂಡೆಗಳು ಸೇನೆಯ ಮೇಲೆ ಸುರಿ ಯುವುದಕ್ಕೆ ಪ್ರಾರಂಭವಾಯಿತು. ಅದರ ಹಿಂದೆಯೇ ಹಾವು ಚೇಳುಗಳು, ಹುಲಿ ಸಿಂಹಗಳೂ ಹಾರಿ ಬಂದು ದೇವತೆಗಳನ್ನು ಧ್ವಂಸಮಾಡಲು ಪ್ರಾರಂಭಿಸಿದವು; ಗುಡುಗು ಸಿಡಿಲುಗಳೊಡನೆ ಕೂಡಿದ ಬೆಂಕಿಯ ಮಳೆ ಸುರಿಯಿತು; ಸಮುದ್ರ ಮೇರೆದಪ್ಪಿ ಸೈನ್ಯದ ಮೇಲೆ ಹರಿದುಬಂದಿತು. ರಾಕ್ಷಸರೊಬ್ಬರೂ ಕಣ್ಣಿಗೆ ಬೀಳದೆ ಬರಿಯ ಉತ್ಪಾತವೊಂದನ್ನೆ ಕಾಣುತ್ತಿದ್ದ ದೇವತೆಗಳಿಗೆ ದಿಕ್ಕು ತೋಚದೆ ‘ದೇವರೆ, ನೀನೆ ಗತಿ’ ಎಂದು ಧ್ಯಾನಮಾಡು ವಂತಾಯಿತು. ನೆನೆದವರ ಮನದಲ್ಲೆ ನೆಲಸಿರುವ ಶ್ರೀಹರಿ, ದೇವತೆಗಳು ಪ್ರಾರ್ಥಿಸು ತ್ತಿದ್ದಂತೆಯೆ ಶಂಖ ಚಕ್ರ ಗದಾ ಪದ್ಮಧಾರಿಯಾಗಿ ಅಲ್ಲಿ ಪ್ರತ್ಯಕ್ಷನಾದನು. ಎಚ್ಚರ ವಾದಾಗ ಕನಸಿಗೆ ಎಡೆಯೆಲ್ಲಿ? ಶ್ರೀಹರಿ ಮೈದೋರಿದಾಗ ಮಾಯೆಗೆ ತಾವೆಲ್ಲಿದೆ? ರಾಕ್ಷಸರ ಮಾಯೆ ಮಾಯವಾಯಿತು. ರಾಕ್ಷಸರು ಎಲ್ಲಿದ್ದವರಲ್ಲೆ ಕಾಣಿಸಿಕೊಂಡರು. ಅವರಲ್ಲಿ ಕಾಲನೇಮಿಯೆಂಬುವನು ಶ್ರೀಹರಿಯ ಮೇಲೆ ಶೂಲವನ್ನು ಎಸೆಯಲು, ಶ್ರೀಹರಿಯು ಆಟದ ಚೆಂಡನ್ನು ಹಿಡಿಯುವಂತೆ ಅದನ್ನು ಹಿಡಿದು, ಅದರಿಂದಲೆ ಆ ರಕ್ಕಸನನ್ನು ಕೊಂದುಹಾಕಿದನು. ಅವನಂತೆಯೇ ಮಾಲಿ ಸುಮಾಲಿಗಳೂ ಸತ್ತುಬಿದ್ದರು. ಶ್ರೀಹರಿಯು ಮಾಯವಾಗಿ ಹೋದನು. </p>
  <p>ಶ್ರೀಹರಿಯ ಕೃಪೆಯಿಂದ ರಾಕ್ಷಸಮಾಯೆ ಹಾರಿಹೋಗುತ್ತಲೆ ದೇವೇಂದ್ರನು ಬಲಿ ರಾಜನೊಡನೆ ತನ್ನ ಯುದ್ಧವನ್ನು ಮುಂದುವರಿಸಿದನು. ಆತನು ತನ್ನ ಆಯುಧಗಳಲ್ಲೆಲ್ಲ ಅತ್ಯಂತ ಶ್ರೇಷ್ಠವಾದ ವಜ್ರಾಯುಧವನ್ನು ಕೈಗೆ ತೆಗೆದುಕೊಂಡು, ‘ಮೂರ್ಖ, ಮಕ್ಕಳ ಕಣ್ಣು ಕಟ್ಟಿ ಅವರಲ್ಲಿರುವ ವಸ್ತುಗಳನ್ನು ಲಪಟಾಯಿಸುವ ಕಳ್ಳನಂತೆ ನಿನ್ನ ಮಾಯಾ ವಿದ್ಯೆಯಿಂದ ನಮ್ಮ ಸತ್ವವನ್ನು ಹೀರುವುದಕ್ಕೆ ಪ್ರಯತ್ನಿಸುವಿಯಾ? ಎಲ್ಲಿ, ಈ ವಜ್ರದ ಮುಂದೆ ನಿನ್ನ ಮಾಯಾವಿದ್ಯೆಯನ್ನು ತೋರಿಸು, ನೋಡೋಣ’ ಎಂದು ಹರಿತವಾದ ಎಂಟು ಅಲಗುಗಳುಳ್ಳ ಆ ವಜ್ರಾಯುಧದಿಂದ ಅವನ ತಲೆಯ ಮೇಲೆ ಹೊಡೆದನು. ಆ ವಜ್ರವೆಂದರೆ ಏನು ಸಾಮಾನ್ಯವೆ ? ಯಾವ ಅಸ್ತ್ರ ಶಸ್ತ್ರಗಳಿಂದಲೂ ಕೂದಲು ಕೊಂಕದಿದ್ದ ವೃತ್ರಾಸುರನನ್ನು ಅದು ಕತ್ತರಿಸಿಹಾಕಿತ್ತು. ದಧೀಚಿ ಮಹರ್ಷಿಯ ತಪೋಫಲವನ್ನು ಮೈಗೂಡಿಸಿಕೊಂಡು ಶತ್ರುವಿಗೆ ಮೃತ್ಯುವಿನಂತೆ ಮೂಡಿದ್ದ ಆ ವಜ್ರಾಯುಧ ಬಲಿ ಚಕ್ರವರ್ತಿಯನ್ನು ಕೊಲ್ಲುವುದಿರಲಿ, ಆತನ ಕುತ್ತಿಗೆಯ ಮೇಲೆ ಗಾಯವನ್ನು ಮಾಡು ವುದಕ್ಕೆ ಕೂಡ ಶಕ್ತವಾಗಲಿಲ್ಲ. ಇದನ್ನು ಕಂಡು ದೇವೇಂದ್ರ ಕಂಗಾಲಾಗಿ ಹೋದನು. ಅಷ್ಟರಲ್ಲಿ ಆಕಾಶದಿಂದ ಒಂದು ದನಿ ಕೇಳಿಬಂತು–‘ಅಯ್ಯಾ ದೇವೇಂದ್ರ, ಈ ಬಲೀಂದ್ರನಿಗೆ ಗಟ್ಟಿಯಾದ ವಸ್ತುಗಳಿಂದಾಗಲಿ, ನೀರಾದ ವಸ್ತುಗಳಿಂದಾಗಲಿ ಮರಣ ವಾಗದೆಂಬ ವರವಿದೆ. ಆದ್ದರಿಂದ ಇವನನ್ನು ಕೊಲ್ಲುವುದಕ್ಕೆ ಬೇರೊಂದು ಉಪಾಯ ವನ್ನು ಯೋಚಿಸು.’ ಇದನ್ನು ಕೇಳುತ್ತಲೆ ದೇವೇಂದ್ರನು ಕ್ಷಣಕಾಲ ಯೋಚನಾಮಗ್ನ ನಾಗಿದ್ದು, ಗಟ್ಟಿಯೂ ನೀರೂ ಅಲ್ಲದ ಸಮುದ್ರದ ನೊರೆಯನ್ನು ತೆಗೆದುಕೊಂಡು ಅದರಿಂದ ಅವನನ್ನು ಹೊಡೆದನು. ತಕ್ಷಣವೇ ಬಲೀಂದ್ರನು ಸತ್ತು ನೆಲಕ್ಕುರುಳಿದನು.</p>
  <p>ಬಲೀಂದ್ರನು ಸತ್ತುದನ್ನು ಕಂಡು ದೇವತೆಗಳ ಧೈರ್ಯ ಇಮ್ಮಡಿಯಾಯಿತು. ಅವರು ರಾಕ್ಷಸರನ್ನು ಹುಳುಗಳಂತೆ ಹೊಸಕಿಹಾಕುವುದಕ್ಕೆ ಪ್ರಾರಂಭಿಸಿದರು. ಆ ವೇಳೆಗೆ ನಾರದರು ಅಲ್ಲಿ ಕಾಣಿಸಿಕೊಂಡು ‘ಅಯ್ಯಾ ದೇವತೆಗಳೆ, ಬ್ರಹ್ಮದೇವರು ನನ್ನನ್ನು ನಿಮ್ಮ ಬಳಿಗೆ ಕಳುಹಿಸಿದ್ದಾನೆ. ನೀವು ಶ್ರೀಹರಿಯ ಕರುಣೆಯಿಂದ ಅಮೃತವನ್ನು ಪಡೆದುದಾಯಿತು. ಮೂರುಲೋಕದ ಐಶ್ವರ್ಯವೂ ನಿಮ್ಮದಾಗಿದೆ, ಎಂದಮೇಲೆ ನೀವು ಮತ್ತಾವುದಕ್ಕಾಗಿ ಯುದ್ಧಮಾಡಬೇಕು? ಇದು ಸರಿಯಲ್ಲ. ನೀವು ತಕ್ಷಣವೇ ಯುದ್ಧವನ್ನು ನಿಲ್ಲಿಸಿರಿ’ ಎಂದು ಹೇಳಿದನು. ಒಡನೆಯೆ ದೇವತೆಗಳು ಯುದ್ಧವನ್ನು ನಿಲ್ಲಿಸಿ, ಸ್ವರ್ಗಕ್ಕೆ ಹಿಂದಿರುಗಿದರು. ಅನಂತರ ರಾಕ್ಷಸರು ನಾರದಮುನಿಯ ಅಪ್ಪಣೆಯಂತೆ ಬಲೀಂದ್ರನ ದೇಹವನ್ನು ಹೊತ್ತುಕೊಂಡು ತಮ್ಮ ಸ್ವಸ್ಥಾನವಾದ ಅಸ್ತಗಿರಿಗೆ ಹಿಂದಿರುಗಿದರು. ಅಲ್ಲಿ ರಾಕ್ಷಸರ ಪುರೋಹಿತರಾದ ಶುಕ್ರಾಚಾರ್ಯರು ಸತ್ತ ಬಲೀಂದ್ರನನ್ನು ತಮ್ಮ ಸಂಜೀವಿನೀ ವಿದ್ಯೆಯಿಂದ ಮತ್ತೆ ಬದುಕಿಸಿದರು. ಅವರ ಉಪಚಾರದಿಂದ ಆ ರಾಕ್ಷಸ ರಾಜನಿಗೆ ಮತ್ತೆ ದೇಹಶಕ್ತಿ ಜ್ಞಾಪಕಶಕ್ತಿಗಳು ಎಂದಿನಂತೆ ಬಂದವು. ಮಹಾಜ್ಞಾನಿಯಾದ ಬಲೀಂದ್ರನು ‘ಸೋಲು ಗೆಲುವು, ಸುಖ ದುಃಖ–ಇವೆಲ್ಲ ಪೂರ್ವಜನ್ಮದ ಕರ್ಮ’ ಎಂದುಕೊಂಡು ಸಮಾಧಾನ ವನ್ನು ವಹಿಸಿದನು. </p>
  <p>ತನಗೆ ಪ್ರಾಣದಾನ ಮಾಡಿದ ಶುಕ್ರಾಚಾರ್ಯರಲ್ಲಿ ಬಲೀಂದ್ರನಿಗೆ ಬಹುವಾಗಿ ಭಕ್ತಿ ಗೌರವಗಳು ಹುಟ್ಟಿದವು. ಅವರನ್ನು ಆತ ದಾನ ದಕ್ಷಿಣೆಗಳಿಂದ ತೃಪ್ತಿಪಡಿಸಿದನು. ಇದರಿಂದ ಸಂತಸಗೊಂಡ ಶುಕ್ರಾಚಾರ್ಯರು ಬಲೀಂದ್ರನಿಂದ ‘ವಿಶ್ವಜಿತ್’ಯಾಗವನ್ನು ಮಾಡಿಸಿದರು. ಅದರ ಫಲವಾಗಿ ಯಜ್ಞ ಕುಂಡದಿಂದ ಒಂದು ಚಿನ್ನದ ರಥ ಮೂಡಿಬಂತು. ಅದಕ್ಕೆ ದೇವೇಂದ್ರನ ರಥದ ಕುದುರೆಗಳಂತೆ ಹಸುರಾದ ಕುದುರೆಗಳನ್ನು ಹೂಡಿತ್ತು; ಸಿಂಹದ ಬಾವುಟವಿತ್ತು. ಈ ರಥದ ಜೊತೆಗೆ ಬಿಲ್ಲು, ಬಾಣಗಳಿಂದ ತುಂಬಿದ ಬತ್ತಳಿಕೆ, ವಜ್ರದ ಕವಚ–ಇವೂ ಬಂದುವು. ಯಾಗದ ಕೊನೆಯಲ್ಲಿ ಬ್ರಹ್ಮನು ಪ್ರತ್ಯಕ್ಷನಾಗಿ, ಬಾಡದಿರುವ ಕಮಲಗಳ ಮಾಲೆಯೊಂದನ್ನು ರಾಕ್ಷಸರಾಜನ ಕೊರಳಲ್ಲಿ ಹಾಕಿದನು. ಶುಕ್ರಾಚಾರ್ಯರು ಶಿಷ್ಯನಿಗೆ ಒಂದು ದಿವ್ಯವಾದ ಶಂಖವನ್ನು ಬಹುಮಾನವಾಗಿ ಕೊಟ್ಟರು. ಇವುಗಳನ್ನೆಲ್ಲ ಪಡೆದ ಬಲೀಂದ್ರನು ಅಜೇಯನಾದನು. ಆತನು ಭಕ್ತಿಯಿಂದ ಗುರು ಗಳಾದ ಶುಕ್ರಾಚಾರ್ಯರಿಗೆ ನಮಸ್ಕರಿಸಲು ‘ವಿಜಯೀಭವ’ ಎಂದು ಅವರು ಆಶೀರ್ವದಿಸಿ ದರು. ರಾಕ್ಷಸವಂಶಕ್ಕೆ ಹಿರಿಯನೆನಿಸಿದ್ದ ಪ್ರಹ್ಲಾದನೂ ತನಗೆ ನಮಸ್ಕರಿಸಿದ ಬಲೀಂದ್ರ ನನ್ನು ‘ಜಯಶಾಲಿಯಾಗು’ ಎಂದು ಹರಸಿದನು. </p>
  <p>ಹೀಗೆ ಗುರುಹಿರಿಯರ ಹರಕೆಯನ್ನು ಹೊತ್ತ ಬಲೀಂದ್ರನು ಸರ್ವಾಲಂಕಾರಭೂಷಿತ ನಾಗಿ, ಯಾಗದಲ್ಲಿ ದೊರೆತ ರಥವನ್ನೇರಿ, ಬ್ರಹ್ಮನಿತ್ತ ಹಾರವನ್ನು ಧರಿಸಿಕೊಂಡು, ವರವಾಗಿ ಬಂದಿದ್ದ ಬಿಲ್ಲು ಬಾಣಗಳೊಡನೆ ಸಜ್ಜಾಗಿ, ವಿಜಯಯಾತ್ರೆ ಹೊರಟನು. ನಿಗಿನಿಗಿ ಹೊಳೆಯುವ ಅಗ್ನಿಯಂತೆ ತೊಳಗಿ ಬೆಳಗುತ್ತಿದ್ದ ಆತನು ತನ್ನ ದಿಟ್ಟಿಯಿಂದಲೇ ಆಕಾಶವನ್ನು ಕುಡಿಯುವವನಂತೆ, ದಿಕ್ಕುಗಳನ್ನು ಸುಡುವವನಂತೆ ರೋಷ ತಾಮ್ರಾಕ್ಷ ನಾಗಿದ್ದನು. ಆತನು ತನ್ನಂತೆಯೆ ಶೂರರಾದ ರಾಕ್ಷಸಸೈನ್ಯದೊಡನೆ ಸ್ವರ್ಗದಮೇಲೆ ದಂಡೆತ್ತಿಹೋದನು. ಆ ಸ್ವರ್ಗದ ಸೌಂದರ್ಯ ಐಶ್ವರ್ಯಗಳನ್ನು ಕೇಳಬೇಕೆ? ಅದರ ಸುತ್ತಲೂ ಪಾರಿಜಾತ ಕಲ್ಪವೃಕ್ಷಾದಿ ಫಲಪುಷ್ಪಭರಿತವಾದ ಗಿಡ ಬಳ್ಳಿಗಳು; ಅವುಗಳಲ್ಲಿ ಕಣ್ಣಿಗೆ ಇಂಪನ್ನೂ ಮನಸ್ಸಿಗೆ ತಂಪನ್ನೂ ಕೊಡುವ ಬಗಬಗೆಯ ಬಣ್ಣದ ಹಕ್ಕಿಗಳು; ಕಿವಿಗೆ ಅಮೃತವನ್ನು ಸುರಿಯುವ ಅವುಗಳ ಮಂಜುಳಗಾನ; ಅಲ್ಲಲ್ಲಿ ಕ್ರೀಡಾ ಪರ್ವತಗಳು; ಜಲಕೇಳಿಗಾಗಿ ನಿರ್ಮಿಸಿದ ತಿಳಿನೀರಿನ ಸರೋವರಗಳು. ಇವುಗಳ ಆನಂದವನ್ನು ಸವಿ ಯುತ್ತಾ ಮುಂದುವರಿದರೆ ಕೋಟೆಯ ಕಂದಕ ಕಾಣಿಸುವುದು. ಅದರಲ್ಲಿ ದೇವಗಂಗೆ ತುಂಬಿದೆ. ಅದರಾಚೆ ಕೋಟೆ. ಮುಗಿಲೆತ್ತರಕ್ಕೆ ಬೆಳೆದುನಿಂತ ಆ ರನ್ನದ ಕೋಟೆಗೆ ಚಿನ್ನದ ಚೌಕಟ್ಟನ್ನು ಹಾಕಿರುವ ಸ್ಫಟಿಕದ ಬಾಗಿಲುಗಳು. ಅವುಗಳ ಮೂಲಕ ಒಳಗೆ ಪ್ರವೇಶಿಸಿದರೆ ಕಣ್ಣನ್ನು ಕೋರೈಸುವ ಉಪ್ಪರಿಗೆಗಳು; ವಿಸ್ತಾರವಾದ ರಾಜ ಬೀದಿಗಳು; ಅವು ಸೇರುವ ಕಡೆ ವಜ್ರ ಹವಳ ಇತ್ಯಾದಿಗಳಿಂದ ಮಾಡಿದ ಸುಖಾಸನಗಳು. ಬೀದಿಗಳಲ್ಲಿ ಓಡಾಡುವ ಹೆಣ್ಣು ಗಳೆಲ್ಲ ಅಪ್ಸರೆಯರೇ. ನಿತ್ಯ ಯೌವನೆಯರಾದ ಆ ಸುರನಾರಿಯರು ಬಳ್ಳಿ ಮಿಂಚಿನಂತೆ ನಡೆದಾಡುತ್ತಿರುವಾಗ ಅವರ ಮುಡಿಯಲ್ಲಿದ್ದ ಪಾರಿಜಾತದ ಹೂ ಕೆಳಕ್ಕುದುರಿ, ಅದರ ಸುವಾಸನೆಯಿಂದ ಅಲ್ಲಲ್ಲಿ ಬೀಸುವ ಗಾಳಿ ಸುಗಂಧಯುಕ್ತವಾಗಿರುವುದು. ಅಲ್ಲಲ್ಲಿಯೆ ಮನೆಯೊಳಗಿನಿಂದ ಗಾಳಿಯಲ್ಲಿ ತೇಲಿಬರುತ್ತಿರುವ ಮಧುರಗಾನವು, ಆ ಮನೆಯ ಚಿನ್ನದ ಕಿಟಕಿಯಿಂದ ಹೊರಕ್ಕೆದ್ದು ಬರುವ ಧೂಪಧೂಮದೊಡನೆ ಸೇರಿ ಮುನಿಜನರ ಮಾರಕಾಸ್ತ್ರ ದಂತಿರುವುದು. ಇಂತಹ ನಿತ್ಯ ಭೋಗದ ಸ್ವರ್ಣಸ್ವಪ್ನದಂತಿದ್ದ ಸ್ವರ್ಗಲೋಕಕ್ಕೆ ಬಲೀಂದ್ರನ ರಾಕ್ಷಸ ಸೈನ್ಯ ನುಗ್ಗಿ ಬಂದಿತು. </p>
  <p>ತನ್ನ ಸೈನ್ಯವೆಲ್ಲವೂ ಸ್ವರ್ಗವನ್ನು ಪ್ರವೇಶಿಸುತ್ತಲೆ ರಾಕ್ಷಸರಾಜನಾದ ಬಲೀಂದ್ರನು ಅಪ್ಸರಸಿಯರ ಗರ್ಭ ನಿರ್ಭೇದವಾಗುವಂತೆ ತನ್ನ ಶಂಖವನ್ನು ಊದಿದನು. ಇದನ್ನು ಕೇಳಿ ಸ್ವತಃ ದೇವೇಂದ್ರನಿಗೆ ತಲ್ಲಣ ಹುಟ್ಟಿತು. ಆತನು ಕುಲಗುರವಾದ ಬೃಹಸ್ಪತಿಯ ಬಳಿಗೆ ಓಡಿಹೋಗಿ ‘ಸ್ವಾಮಿ, ನನ್ನ ಹಳೆಯ ಶತ್ರು ಬಲಿ, ದಂಡೆತ್ತಿಬಂದಿದ್ದಾನೆ. ಆತನ ಶಂಖ ಧ್ವನಿಯನ್ನು ಕೇಳಿಯೇ ನನಗೆ ನಡುಕ ಹುಟ್ಟಿದೆ. ಸತ್ತವನು ಮತ್ತೆ ಇಷ್ಟು ಪ್ರಬಲನಾದುದು ಹೇಗೊ ನಾನರಿಯೆ. ಮುಂದೆ ನನ್ನ ಗತಿಯೇನು ?’ ಎಂದು ಕೇಳಿದ. ಬೃಹಸ್ಪತಿ ಹೇಳಿದರು  ‘ಅಯ್ಯಾ, ಶುಕ್ರಾಚಾರ್ಯರು ತಮ್ಮ ತಪಸ್ಸನ್ನು ಇವನಲ್ಲಿ ತುಂಬಿ ಕಳುಹಿಸಿದ್ದಾರೆ. ಶ್ರೀಹರಿ ಯೊಬ್ಬನ ಹೊರತು ಮತ್ತಾರೂ ಈಗ ಇವನನ್ನು ಇದಿರಿಸಲಾರರು. ಬ್ರಹ್ಮತೇಜಸ್ಸಿನಿಂದ ಬಂದ ಇವನ ಶಕ್ತಿ ಮತ್ತೆ ಬ್ರಹ್ಮತೇಜಸ್ಸಿನಿಂದಲೇ ನಾಶವಾಗಬೇಕು. ಹಾಗಾಗುವವರೆಗೆ ತಲೆಮರೆಸಿಕೊಳ್ಳುವುದೊಂದೆ ನಿನಗಿರುವ ಉಪಾಯ.] ಈ ಮಾತನ್ನು ಕೇಳುತ್ತಲೆ ದೇವೇಂದ್ರನು ತನ್ನ ಅನುಯಾಯಿಗಳೊಡನೆ ಸ್ವರ್ಗದಿಂದ ಓಡಿಹೋದನು. ಇದರಿಂದ ಬಲಿಯು ನಿರಾತಂಕವಾಗಿಯೇ ಸ್ವರ್ಗವನ್ನು ಸ್ವಾಧೀನಮಾಡಿಕೊಂಡು ಮೂರುಲೋಕ ಗಳಿಗೂ ಅಧಿಪತಿಯಾದನು. ಅನಂತರ ಆತನು ಶುಕ್ರಾಚಾರ್ಯ ಮತ್ತು ಆತನ ವಂಶ ದವರಾದ ಬ್ರಾಹ್ಮಣರ ಸಹಾಯದಿಂದ ನೂರು ಯಾಗಗಳನ್ನು ಮಾಡಿದನು. ಆತನ ಕೀರ್ತಿ ಮೂರು ಲೋಕಗಳಲ್ಲಿಯೂ ಹಬ್ಬಿ ಹರಡಿತು.</p>
  <p>ದೇವತೆಗಳೆಲ್ಲರೂ ಬಲೀಂದ್ರನ ಭಯದಿಂದ ತಲೆಮರೆಸಿಕೊಂಡುದನ್ನು ಕಂಡು, ದೇವತೆಗಳ ತಾಯಿಯಾದ ಅದಿತಿಗೆ ಸಂಕಟವಾಯಿತು. ಆಕೆಯ ಗಂಡನಾದ ಕಶ್ಯಪ ಪುಷಿಯು ಆ ಸಮಯದಲ್ಲಿ ತಪೋಮಗ್ನನಾಗಿದ್ದನು. ಆತನು ಬಹುಕಾಲದ ಮೇಲೆ ತಪಸ್ಸಿ ನಿಂದ ಎಚ್ಚೆತ್ತು, ಮಡದಿಯ ಬಾಡಿದ ಮುಖವನ್ನು ನೋಡುತ್ತಲೆ  ‘ಎಲೆ ಮಂಗಳಾಂಗಿ, ನಿನ್ನ ಮುಖ ಅದೇಕಿಷ್ಟು ಬಾಡಿಹೋಗಿದೆ? ನಾನು ತಪಸ್ಸಿಗೆ ಕುಳಿತಾಗ ನೀನು ಗೃಹಸ್ಥಾಶ್ರಮ ಕಾರ್ಯದಲ್ಲಿ ಎಲ್ಲಿಯಾದರೂ ತಪ್ಪುಮಾಡಿದೆಯಾ? ಅತಿಥಿಗಳಿಗೆ ಮಾಡುವ ಸತ್ಕಾರ್ಯದಲ್ಲಿ ಏನಾದರೂ ಲೋಪವಾಯಿತೆ? ನಿನ್ನ ಮಕ್ಕಳೆಲ್ಲ ನೆಮ್ಮದಿಯಾಗಿರುವರೆ? ನಿನ್ನನ್ನು ನೋಡಿದರೆ ನಿನ್ನ ಮನಸ್ಸು ತುಂಬ ಕಳವಳಕ್ಕೆ ಈಡಾಗಿರುವಂತೆ ಕಾಣಿಸುತ್ತಿದೆಯಲ್ಲ! ಅದಕ್ಕೆ ಏನು ಕಾರಣ?’ ಎಂದು ಕೇಳಿದನು. ಅದಿತಿದೇವಿಯು ಪ್ರತ್ಯುತ್ತರವೀಯುತ್ತಾ ‘ಸ್ವಾಮಿ, ನಾನು ಏನು ಹೇಳಲಿ? ನಿನ್ನಂತಹ ಮಹಾನುಭಾವನನ್ನು ಕೈಹಿಡಿದ ನಾನು ಯಾವ ಲೋಪದೋಷಗಳಿಗೂ ಕಾರಣಳಾಗಲಾರೆ. ನೀನು ಊಹಿಸಿರುವಂತೆ ಮಕ್ಕಳ ನೆಮ್ಮದಿ ಗಾಗಿಯೇ ನಾನು ಕುದಿಯುತ್ತಿದ್ದೇನೆ. ದೈತ್ಯದಾನವರಂತೆ ನಾನೂ ನನ್ನ ಮಕ್ಕಳೂ ನೀನೇ ದಿಕ್ಕೆಂದು ನಂಬಿಕೊಂಡಿದ್ದೇವೆ. ನನ್ನ ಮಕ್ಕಳ ಅಧಿಕಾರ ಸಂಪತ್ತುಗಳನ್ನು ನನ್ನ ಸವತಿಯ ಮಕ್ಕಳಾದ ದೈತ್ಯದಾನವರು ಕಿತ್ತುಕೊಂಡಿದ್ದಾರೆ. ಪ್ರಬಲರಾದ ಅವರನ್ನು ಇದಿರಿಸಲಾರದೆ ಸಜ್ಜನರಾದ ನನ್ನ ಮಕ್ಕಳು ತಲೆಮರೆಸಿಕೊಂಡು ದೇಶಾಂತರ ಹೋಗಿದ್ದಾರೆ. ನಮಗೆ ಈಗ ದಿಕ್ಕಾರು? ನೀನೆ ಅಲ್ಲವೆ? ನನ್ನನ್ನೂ ನನ್ನ ಮಕ್ಕಳನ್ನೂ ಕಾಪಾಡು; ನಮ್ಮ ರಾಜ್ಯವನ್ನು ನಮಗೆ ಕೊಡಿಸಿಕೊಡು’ ಎಂದು ಬೇಡಿಕೊಂಡಳು.</p>
  <p>ಹೆಂಡತಿಯ ಮಾತುಗಳನ್ನು ಕೇಳಿ ಕಶ್ಯಪಪುಷಿಗೆ ನಗುಬಂತು. ‘ಅಯ್ಯೋ ಮಾಯಾ ಶಕ್ತಿಯೆ! ಯಾರು ತಂದೆ? ಯಾರು ಮಗ?’ ಎಂದು ಮನಸ್ಸಿನಲ್ಲಿ ಹೇಳಿಕೊಂಡು “ದೇವಿ, ನಿನ್ನ ಮೋಹಕ್ಕೆ ನಾನೇನು ಹೇಳಲಿ? ಶಿಕ್ಷೆ ರಕ್ಷೆಗೆ ನಾನಾರು? ಭಗವಂತನನ್ನು ಮರೆಹೋಗು, ಆತ ನಿನ್ನ ಕೋರಿಕೆಗಳನ್ನೆಲ್ಲ ನೆರವೇರಿಸುತ್ತಾನೆ” ಎಂದು ಹೇಳಿ ಆಕೆಗೆ ಪಯೋವ್ರತವನ್ನು ಉಪದೇಶಿಸಿದನು. ಫಾಲ್ಗುಣಮಾಸದ ಶುಕ್ಲಪಕ್ಷದಲ್ಲಿ ಹನ್ನೆರಡು ದಿನಗಳವರೆಗೆ ನಡೆಸ ಬೇಕಾದ ವ್ರತ, ಅದು. ಆ ಕಾಲದಲ್ಲಿ ಶ್ರೀಹರಿಯನ್ನು ಭಕ್ತಿಯಿಂದ ಪೂಜಿಸಿ, ಹಾಲನ್ನು ಮಾತ್ರ ಆಹಾರವಾಗಿ ಸೇವಿಸಬೇಕು. ವ್ರತದ ಹಿಂದಿನ ದಿನ ಬರುವ ಅಮಾವಾಸ್ಯೆಯಂದು ‘ತ್ವಂ ದೇವ್ಯಾದಿವರಾಹೇಣ ರಸಾಯಾ ಸ್ಥಾನ ಮಿಚ್ಛತಾ ಉದ್ಧೃತಾನಿ ನಮಸ್ತುಭ್ಯಂ ಪಾಪ್ಮಾನಂ ಮೇ ಪ್ರಣಾಶಯ’–ಹೇ ಭೂದೇವಿ, ನೀನು ನೆಲೆಯನ್ನು ಬೇಡಿದಾಗ ಶ್ರೀಹರಿಯು ವರಾಹರೂಪದಿಂದ ಬಂದು ಪಾತಾಳದಿಂದ ನಿನ್ನನ್ನು ಉದ್ಧರಿಸಿದ. ಆದ್ದ ರಿಂದ ಭಗವಂತನ ಪೂಜೆಗಾಗಿ ಸಿದ್ಧವಾಗಿರುವ ನನ್ನ ಪಾಪಗಳನ್ನು ಪರಿಹರಿಸು–ಎಂಬ ಮಂತ್ರವನ್ನು ಜಪಮಾಡುತ್ತಾ ಸ್ನಾನ ಮಾಡಬೇಕು. ಅನಂತರ ಶ್ರೀಹರಿಯನ್ನು ಪೂಜಿಸಿ, ಕೈಕೊಂಡ ವ್ರತವನ್ನು ಮುಂದಿನ ಹನ್ನೆರಡು ದಿನಗಳೂ ನಡೆಸಿ, ಅದರ ಕಡೆಯಲ್ಲಿ ಅತಿಥಿ ಅಭಾಗ್ಯತರನ್ನೂ ಪುರೋಹಿತರನ್ನೂ ದಾನ ದಕ್ಷಿಣೆಗಳಿಂದ ತೃಪ್ತಿಪಡಿಸಬೇಕು’ ಎಂದು ಹೇಳಿದನು. ಸತೀಮಣಿಯಾದ ಅದಿತಿಯು ಗಂಡನ ಅನುಜ್ಞೆಯನ್ನು ಪಡೆದು ಆ ವ್ರತವನ್ನು ಕೈಕೊಂಡಳು. ಆಕೆಯ ಭಕ್ತಿ ಪೂಜೆಗಳಿಂದ ಸಂತೋಷಗೊಂಡ ಶ್ರೀಹರಿಯು ಆಕೆಗೆ ಪ್ರತ್ಯಕ್ಷನಾಗಿ ‘ಅಮ್ಮ, ದೇವಮಾತೆ, ನಿನ್ನ ಬಯಕೆಯೇನೆಂಬುದು ನನಗೆ ಗೊತ್ತು. ನಾನು ನಿನ್ನ ಗಂಡನ ತಪಸ್ಸಿನಲ್ಲಿ ನೆಲೆಸಿ, ನಿನ್ನ ಹೊಟ್ಟೆಯಲ್ಲಿ ಮಗನಾಗಿ ಹುಟ್ಟುತ್ತೇನೆ. ಆಗ ನಿನ್ನ ಮಕ್ಕಳನ್ನು ಕಾಪಾಡುತ್ತೇನೆ. ನೀನು ಈ ಸಂಗತಿಯನ್ನು ರಹಸ್ಯವಾಗಿಟ್ಟುಕೊ’ ಎಂದು ಹೇಳಿ ಮಾಯವಾದನು.</p>
  <p>ಶ್ರೀಹರಿಯು ಮಾತುಕೊಟ್ಟಿದ್ದಂತೆ ಅದಿತಿದೇವಿಯ ಮಗನಾಗಿ ಅವತರಿಸಿದನು. ಆತನ ದೇಹ ಕಾಂತಿಯಿಂದ ಕಶ್ಯಪನ ಮನೆಯೆಲ್ಲ ತೊಳಗಿ ಬೆಳಗಿತು; ಹೊಳೆಕೊಳಗಳು ನಿರ್ಮಲ ವಾದವು. ಜನರ ಮನಸ್ಸಿನಲ್ಲಿ ಆನಂದ ಉಕ್ಕಿತು, ಗಿಡಗಳು ಫಲಪುಷ್ಪಭರಿತವಾದವು. ಸಿದ್ಧ ವಿದ್ಯಾಧರಾದಿಗಳು ಗಾನಮಾಡುತ್ತಾ ಕಶ್ಯಪಪುಷಿಯ ಆಶ್ರಮದಲ್ಲಿ ಹೂಮಳೆಗರೆದರು. ಅದಿತಿದೇವಿಗೆ ತನ್ನ ಮಗನನ್ನು ಕಂಡು ಭಕ್ತಿಯುದಿಸಿತು. ಆಕೆ ಸರ್ವಜ್ಞನಾದ ತನ್ನ ಗಂಡನೊಡನೆ ಆ ಮಗುವನ್ನು ಸಂತೋಷ ಸಂಭ್ರಮಗಳಿಂದ ನೋಡುತ್ತಿರುವಂತೆಯೆ ಆ ಮಗು ಪುಟ್ಟ ಬಾಲಕನ ಆಕಾರವನ್ನು ತಳೆಯಿತು. ಕಶ್ಯಪ ಪುಷಿಯು ಈ ಮಗುವಿಗೆ ಜಾತಕರ್ಮದ ಶಾಸ್ತ್ರವನ್ನು ಮಾಡಿ ಮುಗಿಸಿ ವಾಮನನೆಂದು ನಾಮಕರಣ ಮಾಡಿದನು. ಕೆಲಕಾಲದಮೇಲೆ ಆತನಿಗೆ ಉಪನಯನವನ್ನು ನೆರವೇರಿಸಬೇಕೆಂದಿರಲು ಸೂರ್ಯನೇ ಕೆಳ ಕ್ಕಿಳಿದು ಬಂದು ಅವನಿಗೆ ಗಾಯತ್ರಿಯನ್ನು ಉಪದೇಶಿಸಿದನು; ಆ ಕರ್ಮಕ್ಕೆ ಅಗತ್ಯವಾದ ಜನಿವಾರವನ್ನು ಬೃಹಸ್ಪತಿ ತಂದು ಒದಗಿಸಿದನು. ಆ ಕಾಲದಲ್ಲಿ ಭೂದೇವಿಯು ಕೃಷ್ಣಾಜಿನ ವನ್ನೂ, ಚಂದ್ರನು ದಂಡವನ್ನೂ, ಬ್ರಹ್ಮನು ಕಮಂಡಲವನ್ನೂ, ಕುಬೇರನು ಭಿಕ್ಷಾಪಾತ್ರೆ ಯನ್ನೂ ನೂತನ ವಟುವಿಗೆ ಬಹುಮಾನವಾಗಿ ಕೊಟ್ಟು ಗೌರವಿಸಿದರು. ಸಾಕ್ಷಾತ್ ಅನ್ನ ಪೂರ್ಣೆಯೇ ಆತನಿಗೆ ಭಿಕ್ಷವಿಕ್ಕಿದಳು. ಬ್ರಹ್ಮಚಾರಿಯಾದ ವಾಮನಮೂರ್ತಿಯು ಬ್ರಹ್ಮ ತೇಜಸ್ಸಿನಿಂದ ತೊಳಗಿ ಬೆಳಗುತ್ತಾ ಬ್ರಹ್ಮಪುಷಿಗಳಿಗಿಂತ ಹೆಚ್ಚು ಕಾಂತಿಯುಕ್ತನಾಗಿ ದ್ದನು.</p>
  <p>ವಾಮನಾವತಾರಿಯಾದ ಶ್ರೀಹರಿಯು ಕಶ್ಯಪಾಶ್ರಮದಲ್ಲಿ ಉದಿತೋದಿತನಾಗು ತ್ತಿರಲು, ಮೂರು ಲೋಕಗಳ ಸ್ವಾಮಿಯಾಗಿದ್ದ ಬಲಿಚಕ್ರವರ್ತಿಯು ಶುಕ್ರಾಚಾರ್ಯರ ನೇತೃತ್ವದಲ್ಲಿ ಅಶ್ವಮೇಧಯಾಗವನ್ನು ಕೈಕೊಂಡನು. ಇದನ್ನು ಕೇಳಿದ ವಾಮನನು ಅದನ್ನು ನೋಡಲೆಂದು ಹೊರಟು, ನರ್ಮದಾ ನದಿಯ ತೀರದಲ್ಲಿದ್ದ ಯಾಗಶಾಲೆಯನ್ನು ಸೇರಿದನು. ಒಂದು ಕೈಲಿ ಕೊಡೆ, ಮತ್ತೊಂದು ಕೈಲಿ ಕಮಂಡಲು, ಕೊರಳಲ್ಲಿ ಜನಿವಾರ, ಸೊಂಟದಲ್ಲಿ ಮೌಂಜಿ, ಮೈಮೇಲೆ ಉತ್ತರೀಯ–ಇವುಗಳನ್ನು ಧರಿಸಿ ಮೂಡಿದ ಸೂರ್ಯ ನಂತೆ ತೇಜಸ್ವಿಯಾದ ಆ ವಾಮನಮೂರ್ತಿಯನ್ನು ಕಾಣುತ್ತಲೆ ಅಲ್ಲಿದ್ದವರೆಲ್ಲ ಎದ್ದು ನಿಂತು ಆತನನ್ನು ಬರಮಾಡಿಕೊಂಡರು. ಬಲಿಚಕ್ರವರ್ತಿಗೆ ಆತನಲ್ಲಿ ಅಪಾರವಾದ ಭಕ್ತಿ ಗೌರವಗಳು ಮೂಡಿದವು. ಆತನು ಆ ವಟುವಿಗೆ ನಮಸ್ಕರಿಸಿ, ಆತನನ್ನು ಒಂದು ಮಣೆಯಮೇಲೆ ಕುಳ್ಳಿರಿಸಿದನು. ಅನಂತರ ಆತನ ಪಾದವನ್ನು ತೊಳೆದು, ಆ ಪಾದ ತೀರ್ಥವನ್ನು ತನ್ನ ತಲೆಯಲ್ಲಿ ಧರಿಸಿದ ಮೇಲೆ  ‘ಸ್ವಾಮಿ, ತಪಸ್ಸೇ ಆಕಾರವನ್ನು ತಾಳಿ ಬಂದಂತಿರುವ ನಿಮ್ಮನ್ನು ಕಂಡು ಧನ್ಯನಾದೆ, ನನ್ನ ವಂಶ ಪವಿತ್ರವಾಯಿತು, ನನ್ನ ಯಾಗ ಸಫಲವಾದಂತಾಯಿತು. ನಿಮ್ಮನ್ನು ನೋಡಿದರೆ ಯಾವುದೋ ಯಾಚನೆಗಾಗಿ ನನ್ನ ಬಳಿಗೆ ಬಂದಂತೆ ಕಾಣಿಸುತ್ತದೆ. ತಮ್ಮ ಬಯಕೆ ಯಾವುದಿದ್ದರೂ ಅದನ್ನು ಪೂರೈಸಲು ನಾನು ಸಿದ್ಧನಾಗಿದ್ದೇನೆ. ಅದನ್ನು ಸ್ವೀಕರಿಸಿ ನನ್ನನ್ನು ಉದ್ಧರಿಸಬೇಕು’ ಎಂದು ಕೇಳಿಕೊಂಡ.</p>
  <p>ಬಲೀಂದ್ರನ ಮಾತುಗಳನ್ನು ಕೇಳಿ ವಾಮನ ಮೂರ್ತಿಗೆ ಬಹು ಸಂತೋಷವಾಯಿತು. ಆತನು ‘ಅಯ್ಯಾ ಬಲೀಂದ್ರ, ಶುಕ್ರನಂತಹ ಗುರು, ಪ್ರಹ್ಲಾದನಂತಹ ಹಿರಿಯ–ಇವರ ಸಹವಾಸದಲ್ಲಿರುವ ನೀನು ಧರ್ಮಪರನಾಗಿರುವುದು ಸಹಜವಾಗಿಯೇ ಇದೆ. ಕಲಿತನ, ದಾನಗುಣಗಳು ನಿಮ್ಮ ವಂಶದ ಹುಟ್ಟುಗುಣ. ಇದನ್ನು ತಿಳಿದೇ ನಾನು ನಿನ್ನಲ್ಲಿಗೆ ಯಾಚನೆಗಾಗಿ ಬಂದಿದ್ದೇನೆ. ನನಗೆ ಅತಿಯಾಸೆಯೇನೂ ಇಲ್ಲ. ನನ್ನ ಹೆಜ್ಜೆಯಲ್ಲಿ ಮೂರು ಹೆಜ್ಜೆಗಳಾಗುವಷ್ಟು ಭೂಮಿಯನ್ನು ನನಗೆ ದಯಪಾಲಿಸು. ಅಷ್ಟು ಸಾಕು’ ಎಂದನು. ಇದನ್ನು ಕೇಳಿದ ಬಲಿಯು ‘ಅಯ್ಯೋ ಬ್ರಾಹ್ಮಣ, ಎಂತಹ ಸಣ್ಣ ಬೇಡಿಕೆ ನಿನ್ನದು! ಮೂರು ಲೋಕಕ್ಕೂ ಒಡೆಯನಾದ ನನ್ನಲ್ಲಿ, ಹಲವು ದ್ವೀಪಗಳನ್ನೇ ಕೊಡೆಂದರೂ ಸಲ್ಲುತ್ತಿತ್ತು. ನನ್ನಲ್ಲಿ ದಾನವನ್ನು ಪಡೆದವನು ಮತ್ತೊಬ್ಬನ ಬಳಿ ಕೈಯೊಡ್ಡುವುದೆ ಬೇಡ. ಆದ್ದರಿಂದ ನಿನಗೆ ಫಲವತ್ತಾದ ಒಂದು ದೊಡ್ಡ ಜಮೀನನ್ನು ಕೊಡುತ್ತೇನೆ ತೆಗೆದುಕೊ’ ಎಂದನು. ಆದರೆ ವಾಮನನು ಅದಕ್ಕೆ ಒಪ್ಪಲಿಲ್ಲ. ‘ಅಯ್ಯಾ ಆಸೆಗೆ ಕೊನೆಯೆಲ್ಲಿ? ನನಗೆ ದುರಾಸೆ ಯಿಲ್ಲ. ನಾನು ಕೇಳಿದಷ್ಟು ಕೊಟ್ಟರೆ ಸಾಕು, ನಾನು ತೃಪ್ತ’ ಎಂದ. ಆಗ ಬಲೀಂದ್ರನು ‘ಹಾಗೆಯೆ ಆಗಲಿ. ನಿನಗೆ ಬೇಕಾದಷ್ಟನ್ನೆ ತೆಗೆದುಕೊ’ ಎಂದು ಹೇಳಿ, ದಾನಧಾರೆಯನ್ನು ಕೊಡುವುದಕ್ಕಾಗಿ ಕೈಗೆ ಪಾತ್ರೆಯನ್ನೆತ್ತಿಕೊಂಡನು. ಇದನ್ನು ಕಂಡು ಬಳಿಯಲ್ಲಿಯೇ ಇದ್ದ ಶುಕ್ರಾಚಾರ್ಯರು “ಮಹಾರಾಜ, ನೀನು ಮೋಸಹೋಗುತ್ತಿರುವೆ. ಈ ವಾಮನ ವಿಷ್ಣುವಿನ ಅವತಾರ; ದೇವತೆಗಳ ರಕ್ಷಣೆಗಾಗಿ ಅದಿತಿಯ ಮಗನಾಗಿ ಹುಟ್ಟಿಬಂದಿದ್ದಾನೆ. ಇವನಿಂದ ನಿನಗೆ ಕೇಡು ತಪ್ಪದು. ಆದ್ದರಿಂದ ನಿನ್ನ ದಾನಕಾರ್ಯವನ್ನು ನಿಲ್ಲಿಸು. ‘ಕೊಟ್ಟಮಾತು ತಪ್ಪುವುದೆಂತು?’ ಎಂಬ ಶಂಕೆ ಕೂಡ ಬೇಡ. ಪ್ರಾಣರಕ್ಷಣೆಗಾಗಿ ಸುಳ್ಳು ಹೇಳುವುದು ಅಧರ್ಮವಾಗದು” ಎಂದು ಬೋಧಿಸಿದನು. ಆದರೆ ಬಲಿರಾಜನಿಗೆ ಆತನ ಬೋಧೆ ಹಿಡಿಸ ಲಿಲ್ಲ. ‘ಸುಳ್ಳಿಗಿಂತ ದೊಡ್ಡ ಪಾಪವಿಲ್ಲ’ ಎಂದು ಹೇಳಿ, ಆತನು ವಾಮನನಿಗೆ ದಾನಧಾರೆ ಯನ್ನು ಎರೆದನು. ಆತನ ಮಡದಿಯಾದ ವಿಂಧ್ಯಾವಳಿಯು ಬಂಗಾರದ ಕಲಶದಿಂದ ನೀರೆರೆಯಲು, ಆತನು ವಾಮನನ ಪಾದಗಳನ್ನು ತೊಳೆದು ಆತನಿಗೆ ಮತ್ತೊಮ್ಮೆ ನಮಸ್ಕರಿ ಸಿದನು. </p>
  <p>ದಾನಧಾರೆಯು ಕೈಯಲ್ಲಿ ಬೀಳುತ್ತಲೆ ವಾಮನನು ಬೆಳೆಯುವುದಕ್ಕೆ ಪ್ರಾರಂಭಿಸಿದನು. ಆ ಬೆಳವಣಿಗೆಗೆ ಕೊನೆಯೇ ಇಲ್ಲ. ಪಾತಾಳ ಆತನ ಅಂಗಾಲಿನಲ್ಲಿ, ಭೂಮಿ ಹೆಜ್ಜೆಯಲ್ಲಿ, ವಾಯುಮಂಡಲ ತೊಡೆಯಲ್ಲಿ, ನಾಭಿಯಲ್ಲಿ ಅಂತರಿಕ್ಷ, ಎದೆಯಲ್ಲಿ ನಕ್ಷತ್ರಮಂಡಲ– ಶಿರಸ್ಸು ಎಲ್ಲಿಯೋ–ಸಕಲ ಲೋಕಗಳನ್ನೂ ಆವರಿಸಿಕೊಂಡು ಬೆಳೆದ ಆ ಭಯಂಕರಾಕೃತಿ ಯನ್ನು ಕಂಡು ದೇವದಾನವರು ಭಯದಿಂದ ಭ್ರಾಂತರಾಗಿಹೋದರು. ಇಂತು ಬೃಹದಾ ಕಾರವನ್ನು ತಾಳಿ, ಒಂದು ಪಾದದಿಂದ ಬಲಿಯು ಆಳುತ್ತಿದ್ದ ಸಕಲ ಭೂಮಂಡಲವನ್ನೂ ಮತ್ತೊಂದರಿಂದ ನಭೋಮಂಡಲವನ್ನೂ ಅಳೆದು, ಮೂರನೆಯ ಹೆಜ್ಜೆಯನ್ನಿಡಲು ತಾವೆಲ್ಲಿಯೆಂದು ಆತನು ಬಲಿಯನ್ನು ಕೇಳಿದನು. ಆತನು ಮುಂದೋರದೆ ಸುಮ್ಮನಿರಲು, ತ್ರಿವಿಕ್ರಮನಾದ ವಾಮನನು ‘ಅಯ್ಯಾ, ನೀನು ಕೊಟ್ಟ ಮಾತಿಗೆ ತಪ್ಪಿದರೆ ನರಕಕ್ಕೆ ಹೋಗುವೆ. ಲೋಕೇಶ್ವರನೆಂಬ ಅಹಂಕಾರದಿಂದ ನೀನು ಮಾತು ಕೊಟ್ಟು ಈಗ ತಪ್ಪುವೆಯಾ?’ ಎಂದು ಗರ್ಜಿಸಿದನು. ಹೀಗೆ ಮೋಸದಿಂದ ತನಗೆ ಮಹತ್ತಾದ ಅಪಕಾರ ವನ್ನು ಮಾಡಿದ್ದರೂ ಬಲಿಯು ಸ್ವಲ್ಪವೂ ಅಶಾಂತನಾಗದೆ ‘ಅಯ್ಯಾ, ನೀನು ನನಗೆ ಮೋಸ ಮಾಡಿದ್ದಿ. ಆದರೂ ನನ್ನನ್ನೇ ಸುಳ್ಳನೆಂದು ಹಂಗಿಸುತ್ತಿದ್ದಿ. ನಾನು ಎಂದಿಗೂ ಸುಳ್ಳಾಡು ವುದಿಲ್ಲ. ಇಗೋ ನೋಡು, ಈ ನನ್ನ ತಲೆಯ ಮೇಲೆ ನಿನ್ನ ಮೂರನೆಯ ಹೆಜ್ಜೆಯನ್ನಿಡು. ನಾನು ರಾಜ್ಯಕೋಶಗಳು ಹೋದವೆಂದಾಗಲಿ, ನನಗೆ ಅನ್ಯಾಯವಾಯಿತೆಂದಾಗಲಿ ವ್ಯಥೆಪಡುವುದಿಲ್ಲ; ಸುಳ್ಳನೆಂದು ಕರೆದರೆ ಮಾತ್ರ ಸಂಕಟವಾಗುತ್ತದೆ. ನಾನು ಮಹಾಭಕ್ತ ನಾದ ಪ್ರಹ್ಲಾದನ ಮೊಮ್ಮಗ. ನಾನೂ ಆತನಂತೆ ದೈವಭಕ್ತ. ದೈವಕಾರ್ಯದಲ್ಲಿ, ಧರ್ಮ ಕಾರ್ಯದಲ್ಲಿ ಜೀವವನ್ನು ಬಲಿದಾನ ಮಾಡಲು ನಾನೇನೂ ಹೆದರುವವನಲ್ಲ’ ಎಂದನು.</p>
  <p>ಬಲೀಂದ್ರನು ಮಾತು ಮುಗಿಸುವ ವೇಳೆಗೆ ಸರಿಯಾಗಿ ಪ್ರಹ್ಲಾದನೇ ಅಲ್ಲಿಗೆ ಬಂದನು. ಆತನು ಮೊಮ್ಮಗನಿಗೆ ಒದಗಿದ ದುಃಸ್ಥಿತಿಯನ್ನು ಕಂಡು ಮರುಗಲಿಲ್ಲ. ಆತನು ತ್ರಿವಿ ಕ್ರಮರೂಪಿಯಾದ ಶ್ರೀಹರಿಯನ್ನು ಭಕ್ತಿಯಿಂದ ನಮಸ್ಕರಿಸಿ ‘ದೇವದೇವ, ನೀನೇ ಕೊಟ್ಟ ತ್ರಿಲೋಕಸಾಮ್ರಾಜ್ಯವನ್ನು ನೀನೇ ಕಿತ್ತುಕೊಳ್ಳುತ್ತಿರುವೆ. ಇದಕ್ಕಾಗಿ ಅಳುವುದೇಕೆ? ಸಂಪತ್ತು ಮನುಷ್ಯನ ಅಹಂಕಾರವನ್ನು ಹೆಚ್ಚಿಸಿ, ಅವನನ್ನು ಅಧೋಗತಿಗೆ ಎಳೆಯುತ್ತದೆ. ಅಂತಹ ಸಂಪತ್ತನ್ನು ನೀನಾಗಿಯೇ ನಿವಾರಿಸುತ್ತಿರುವುದು ಒಂದು ದೊಡ್ಡ ಅನುಗ್ರಹ’ ಎಂದನು. ವಿಂಧ್ಯಾವಳಿಯೂ ಶ್ರೀಹರಿಗೆ ಅಡ್ಡಬಿದ್ದು ‘ಸ್ವಾಮಿ, ನಿಮ್ಮ ಪಾದವನ್ನು ತೊಳೆದು ಮೂರು ಲೋಕಗಳನ್ನೂ ನಿಮಗೆ ಅರ್ಪಿಸಿರುವೆವಲ್ಲವೆ ? ಅಂತಹ ನಮಗೆ ದುಃಖ ಹೇಗೆ ಬಂದೀತು? ನಮ್ಮನ್ನು ಉದ್ಧರಿಸಿ ಕಾಪಾಡು’ ಎಂದು ಹೇಳಿದಳು. ಆಗ ಶ್ರೀಹರಿಯು ಗುಡಿಗಿನಂತಹ ಗಂಭೀರ ಧ್ವನಿಯಿಂದ ಅಲ್ಲಿದ್ದವರನ್ನೆಲ್ಲ ಕುರಿತು ‘ಅಯ್ಯಾ, ನಾನು ಯಾರನ್ನು ಉದ್ಧಾರಮಾಡಬೇಕೆಂದಿರುವೆನೊ ಅವನ ಸರ್ವಸ್ವವನ್ನೂ ಮೊದಲು ಕಿತ್ತು ಕೊಳ್ಳುತ್ತೇನೆ. ನನ್ನ ಅನುಗ್ರಹಕ್ಕೆ ಪಾತ್ರನಾದನೆಂದರೆ ಅವನಲ್ಲಿ ಕುಲ, ರೂಪ, ವಿದ್ಯೆ ಅಧಿಕಾರ, ಧನ ಮೊದಲಾದವುಗಳ ಮದವೊಂದೂ ಅಂಕುರಿಸದು. ಈ ಬಲೀಂದ್ರನು ನಾನು ಒಡ್ಡಿದ ಪರೀಕ್ಷೆಯಲ್ಲಿ ಗೆದ್ದು ನನ್ನ ಪರಮಭಕ್ತನಾಗಿದ್ದಾನೆ. ಯಾರೂ ಗೆಲ್ಲಲಾಗದ ಮಾಯೆಯನ್ನು ಈತ ಗೆದ್ದು ಮಹಾನುಭಾವನಾಗಿದ್ದಾನೆ. ಸತ್ಯವನ್ನು ವ್ರತವಾಗಿ ಪಡೆ ದಿರುವ ಈತನಿಗೆ ನಾನು ಸಾಲೋಕ್ಯಪದವಿಯನ್ನು ಕೊಟ್ಟಿದ್ದೇನೆ. ಮುಂದೆ ಸಾವರ್ಣಿ ಮನ್ವಂತರದಲ್ಲಿ ಈತನು ದೇವೇಂದ್ರನಾಗುತ್ತಾನೆ. ಅಲ್ಲಿಯವರೆಗೆ ಈತನು ಸುತಲ ಲೋಕದ ಪ್ರಭುವಾಗಿರುವನು’ ಎಂದು ಹೇಳಿದನು. ಅನಂತರ ಆತನು ಬಲಿಯಕಡೆ ನೋಡುತ್ತಾ ‘ಅಯ್ಯಾ, ಬಲೀಂದ್ರ, ನೀನು ಇಂದಿನಿಂದ ಸುತಲ ಲೋಕದ ಸ್ವಾಮಿ, ನಿನ್ನ ಬಂಧು ಬಾಂಧವರೊಡನೆ ನೀನು ಅಲ್ಲಿ ನೆಲಸು. ನಾನು ಅಲ್ಲಿ ನಿನಗೆ ಸದಾ ದರ್ಶನವನ್ನು ಕೊಡುತ್ತಿರುವೆನು’ ಎಂದು ಹೇಳಿದನು. ಬಲಿಯು ಶ್ರೀಹರಿಗೆ ನಮಸ್ಕರಿಸಿ, ಆತನ ಅಪ್ಪಣೆ ಯಂತೆ ಸುತಲಲೋಕಕ್ಕೆ ಹೊರಟುಹೋದನು. ದೇವೇಂದ್ರನು ಮತ್ತೆ ಮೂರುಲೋಕಗಳ ಸಾಮ್ರಾಜ್ಯವನ್ನು ಪಡೆದು ಸುಖವಾಗಿದ್ದನು.</p>
  <div>34. ಶ್ರೀಹರಿಯು ಮೀನಾದನೇಕೆ?</div>
  <p>ಬಲೀಂದ್ರನ ಕಥೆಯನ್ನು ಕೇಳಿ ಸಂತೋಷಗೊಂಡು ಪರೀಕ್ಷಿದ್ರಾಜನು ಶುಕಮುನಿ ಯನ್ನು ಕುರಿತು ‘ಸ್ವಾಮಿ, ಶ್ರೀಹರಿಯು ಹಲವು ಅವತಾರಗಳನ್ನು ಎತ್ತಿದನೆಂದು ಹೇಳು ತ್ತಾರೆ. ಆ ಅವತಾರಗಳ ಸಾಲಿನಲ್ಲಿ ಆತನು ಮೀನಾಗಿ ಹುಟ್ಟಿದುದೂ ಒಂದಂತೆ! ಪ್ರಾಣಿ ಗಳಲ್ಲೆಲ್ಲ ಅತ್ಯಂತ ಕೀಳಾದ ಮೀನಿನ ಅವತಾರವನ್ನು ಆತ ಏಕೆ ಎತ್ತಿದ?’ ಎಂದು ಪ್ರಶ್ನಿಸಿದನು. ಆಗ ಶುಕಮುನಿಯು ಗಹಗಹಿಸಿ ನಗುತ್ತಾ ‘ಅಯ್ಯಾ, ನಿನಗೆ ಕೀಳಾಗಿದ್ದ ಮಾತ್ರಕ್ಕೆ ಭಗವಂತನಿಗೂ ಅದು ಕೀಳೆಂದು ಹೇಳಬಹುದೆ ? ಜ್ಞಾನಿಗಳ ದೃಷ್ಟಿಯಲ್ಲಿ ನೀನೂ ಒಂದೆ, ಮೀನೂ ಒಂದೆ. ಸಾಧುಸಜ್ಜನರಿಗೆ ಸಂಕಟವೊದಗಿದಾಗ ಧರ್ಮಕ್ಕೆ ಲೋಪ ಬಂದಾಗ ಭಗವಂತನು ಆಯಾ ಸಂದರ್ಭಕ್ಕೆ ಅಗತ್ಯವಾದಂತಹ ರೂಪವನ್ನು ಧರಿಸಿ ಅವತರಿಸುತ್ತಾನೆ. ಅದರಂತೆ, ಆತನು ಅಗತ್ಯವೆಂದು ತೋರಿಬಂದಾಗ ಮತ್ಸ್ಯಾವತಾರ ವನ್ನೂ ತಾಳಿದನು. ಅದರ ಕಥೆಯನ್ನು ಹೇಳುತ್ತೇನೆ ಕೇಳು. </p>
  <p>ಹಿಂದೆ, ಬಹು ಹಿಂದೆ, ಈ ಕಲ್ಪಕ್ಕೂ ಹಿಂದೆ, ಹಿಂದಿನ ಕಲ್ಪ ಕೊನೆಯಾಗುವ ಮುನ್ನ, ಬ್ರಹ್ಮನ ಒಂದು ಹಗಲು ಮುಗಿದು ರಾತ್ರಿಯಾದಾಗ, ಮಹಾಪ್ರಳಯವೊಂದು ಸಂಭವಿ ಸಿತು. ಬ್ರಹ್ಮನು ಗಾಢನಿದ್ರೆಯಲ್ಲಿ ಮುಳುಗಿಹೋದನು. ಮಲಗಿದ್ದ ಬ್ರಹ್ಮನು ಉಸಿ ರಾಡುತ್ತಿರುವಾಗ ಆತನ ಉಸಿರಿನಿಂದ ಹೊರಬಂದ ವೇದಗಳನ್ನು ಹಯಗ್ರೀವನೆಂಬ ರಾಕ್ಷಸನು ಹೊತ್ತುಕೊಂಡು ಹೋದನು. ಆ ರಕ್ಕಸನನ್ನು ಕೊಂದು ವೇದಗಳನ್ನು ಉದ್ಧರಿಸುವುದಕ್ಕಾಗಿ ಶ್ರೀಹರಿಯು ಮೀನಿನ ಅವತಾರವನ್ನು ಎತ್ತಬೇಕಾಯಿತು. ಆ ವೇಳೆಗೆ ಸರಿಯಾಗಿ ಸತ್ಯವ್ರತನೆಂಬ ರಾಜಪುಷಿಯೊಬ್ಬನು ಶ್ರೀಹರಿಯನ್ನು ಕುರಿತು ತಪಸ್ಸು ಮಾಡುತ್ತಿದ್ದನು. ಆತನು ನೀರಿನಿಂದ ತರ್ಪಣ ಕೊಡುತ್ತಿದ್ದಾಗ ಆತನ ಬೊಗಸೆಯಲ್ಲಿದ್ದ ನೀರಿನಲ್ಲಿ ಸಣ್ಣದೊಂದು ಮೀನು ಕಾಣಿಸಿತು. ಆತನು ಅದನ್ನು ನೀರೊಳಕ್ಕೆಸೆದನು. ಅದು ರಾಜನನ್ನು ಕುರಿತು ‘ಅಯ್ಯಾ, ಸಣ್ಣ ಮೀನನ್ನು ಕಂಡರೆ ದೊಡ್ಡಮೀನು ನುಂಗಿಹಾಕುತ್ತದೆ. ಇದು ನಿನಗೆ ಗೊತ್ತಿಲ್ಲದ ವಿಷಯವೇನೂ ಅಲ್ಲ. ಆದ್ದರಿಂದ ನನ್ನ ಜೀವಭಯ ನೀಗುವಂತೆ ನನ್ನನ್ನು ಈ ಜಲರಾಶಿಯಿಂದ ಹೊರಕ್ಕೊಯ್ದು ಕಾಪಾಡು, ಎಂದು ಬೇಡಿ ಕೊಂಡಿತು. ಕರುಣಾಳುವಾದ ಆ ರಾಜಪುಷಿ ಅದನ್ನು ತನ್ನ ಕಲಶದಲ್ಲಿ ಇಟ್ಟುಕೊಂಡು ತನ್ನ ಆಶ್ರಮಕ್ಕೆ ಕೊಂಡೊಯ್ದನು.</p>
  <p>ಸತ್ಯವ್ರತನು ಕೊಂಡೊಯ್ದ ಮೀನು ಸಾಮಾನ್ಯವಾದ ಮೀನಲ್ಲ. ಮರುದಿನ ಬೆಳ ಗಾಗುವ ಹೊತ್ತಿಗೆ ಅದು ರಾಜನ ಕಲಶದ ತುಂಬ ಬೆಳೆದಿತ್ತು. ಇನ್ನು ಅದರೊಳಗಿರುವುದು ಅದಕ್ಕೆ ಸಾಧ್ಯವಿರಲಿಲ್ಲ. ಆದ್ದರಿಂದ ‘ಪುಣ್ಯಾತ್ಮ, ನಾನು ಸುಖವಾಗಿ ವಾಸಮಾಡಲು ಸಾಧ್ಯವಾಗುವಂತಹ ವಿಸ್ತಾರವಾದ ಒಂದು ನೀರಿನ ಸ್ಥಳದಲ್ಲಿ ನನ್ನನ್ನು ಇಡು’ ಎಂದು ಸತ್ಯವ್ರತನನ್ನು ಬೇಡಿಕೊಂಡಿತು. ಆತನು ಅದನ್ನು ಎತ್ತಿ ದೊಡ್ಡದೊಂದು ನೀರಿನ ಹಂಡೆಯಲ್ಲಿ ಇಟ್ಟ. ಅದು ಕ್ಷಣಮಾತ್ರದಲ್ಲಿ ಹಂಡೆಯ ತುಂಬ ಬೆಳೆಯಿತು. ಅದರ ಅಪೇಕ್ಷೆಯಂತೆ ಅದನ್ನು ಒಂದು ಬಾವಿಯಲ್ಲಿ ಇಟ್ಟುದಾಯಿತು. ಮರುನಿಮಿಷ ಅದು ಸಾಲದೆ, ಆ ಮೀನನ್ನು ನದಿಯಲ್ಲಿ, ಅನಂತರ ಒಂದು ಸರೋವರದಲ್ಲಿ ಇಟ್ಟು, ಅದರ ಗಾತ್ರಕ್ಕೆ ಆ ನದಿ, ಸರೋವರಗಳೂ ಸಾಲದೆ ಹೋದುದರಿಂದ ಅದನ್ನು ಸಮುದ್ರಕ್ಕೆ ಒಯ್ದು ಮುಟ್ಟಿಸಿದುದಾಯಿತು. ಅದು ಅಲ್ಲಿಯೂ ಕೊನೆಮೊದಲಿಲ್ಲದೆ ಬೆಳೆಯುತ್ತಾ ಇತ್ತು. ಅದನ್ನು ಕಂಡು ಸತ್ಯವ್ರತನು ಅತ್ಯಂತ ಆಶ್ಚರ್ಯದಿಂದ ‘ಹೇ ಮೀನಿನ ರೂಪದಲ್ಲಿರುವ ಮಹಾನುಭಾವ, ನೀನು ಯಾರು? ಹಿಂದೆ ಎಂದೂ ಕಂಡು ಕೇಳದ ನಿನ್ನ ಪವಾಡವನ್ನು ನೋಡಿ ನಾನು ಮರುಳಾಗಿದ್ದೇನೆ. ಸೃಷ್ಟಿ ಸ್ಥಿತಿ ಲಯಗಳಿಗೆ ಕಾರಣನಾದ ಭಗವಂತನೇ ನೀನೆಂದು ನನಗನಿಸುತ್ತಿದೆ. ಮೀನಿನ ರೂಪದಿಂದ ಕಾಣಿಸಿಕೊಂಡು ನನ್ನನ್ನು ಉದ್ಧರಿಸಹೊರಟಿರುವೆಯೋ ಏನೊ!’ ಎಂದನು.</p>
  <p>ಸತ್ಯವ್ರತನ ನುಡಿಗಳಿಂದ ಸಂತಸಗೊಂಡ ಆ ಮೀನು ‘ಅಯ್ಯಾ, ಭಕ್ತ, ಇಂದಿಗೆ ಏಳು ದಿನಕ್ಕೆ ಮೂರು ಲೋಕಗಳೂ ಪ್ರಳಯದ ನೀರಿನಲ್ಲಿ ಮುಳುಗಿಹೋಗುತ್ತವೆ. ಆಗ ಒಂದು ದೊಡ್ಡ ಹಡಗು ನಿನ್ನ ಬಳಿಗೆ ಬರುತ್ತದೆ. ನೀನು ಜಗತ್ತಿನಲ್ಲಿರುವ ಎಲ್ಲ ಪ್ರಾಣಿವರ್ಗ ಗಳನ್ನೂ ಸಸ್ಯಗಳ ಬೀಜಗಳನ್ನೂ ಸಿದ್ಧವಾಗಿ ಇಟ್ಟುಕೊಂಡಿದ್ದು, ಆ ಹಡಗು ನಿನ್ನ ಸಮೀಪಕ್ಕೆ ಬರುತ್ತಲೆ ಅವನ್ನೆಲ್ಲ ಅದರಲ್ಲಿ ತುಂಬಿ, ಸಪ್ತಪುಷಿಗಳೊಡನೆ ನೀನೂ ಅದರಲ್ಲಿ ಕುಳಿತು ಪ್ರಯಾಣಮಾಡು. ಆಗ ಕಗ್ಗತ್ತಲೆ ಕವಿದಿದ್ದರೂ ಸಪ್ತಪುಷಿಗಳ ದೇಹಕಾಂತಿಯಿಂದ ನೀನು ನಿರಾತಂಕವಾಗಿ ಸಂಚರಿಸಬಹುದು. ಪ್ರಳಯದ ಬಿರುಗಾಳಿಗೆ ಸಿಕ್ಕಿ ಹಡಗು ತಲೆಕೆಳಕಾಗುವಂತಾಗುತ್ತದೆ. ಆದರೂ ನೀನು ಭಯಪಡಬೇಡ. ಆ ವೇಳೆಗೆ ಸರಿಯಾಗಿ ನಾನು ಅಲ್ಲಿ ಕಾಣಿಸಿಕೊಳ್ಳುತ್ತೇನೆ. ಆಗ ನೀನು ಹಡಗನ್ನು ಒಂದು ಹೆಬ್ಬಾವಿನಿಂದ ನನ್ನ ಮುಖದ ಮೇಲಿನ ಕೊಂಬಿಗೆ ಕಟ್ಟಿಹಾಕು. ಹಾಗೆ ಮಾಡಿದರೆ ಹಡಗು ಅಲುಗಾಡದೆ ನಿಲ್ಲುತ್ತದೆ. ನಾನು ಅದನ್ನು ಬ್ರಹ್ಮನು ನಿದ್ದೆಯಿಂದ ಮೇಲಕ್ಕೇಳುವವರೆಗೆ ಸಮುದ್ರದಲ್ಲಿ ಸುತ್ತಿಸುತ್ತಿರುತ್ತೇನೆ. ಆ ಸಮಯದಲ್ಲಿ ನಾನು ನನ್ನ ಸ್ವರೂಪವನ್ನೂ ಮಹಿಮೆಯನ್ನೂ ನಿನಗೆ ವಿಶದವಾಗಿ ಉಪದೇಶಿಸುತ್ತೇನೆ’ ಎಂದು ಹೇಳಿ, ಆ ಮೀನು ಮಾಯವಾಗಿಹೋಯಿತು.</p>
  <p>ಮೀನುರೂಪಿಯಾದ ಭಗವಂತನು ಹೇಳಿದ ಕಾಲವನ್ನು ನಿರೀಕ್ಷಿಸುತ್ತಾ ಸತ್ಯವ್ರತನು ಆ ಭಗವಂತನ ಧ್ಯಾನದಲ್ಲಿಯೇ ಮಗ್ನನಾಗಿ ಕುಳಿತಿರಲು, ಏಳು ದಿನಗಳಿಗೆ ಸರಿಯಾಗಿ ಭಯಂಕರವಾದ ಮಳೆ ಬಂದು, ಜಗತ್ತೆಲ್ಲವೂ ಒಂದು ದೊಡ್ಡ ಸಮುದ್ರವಾಗಿ ಹೋಯಿತು. ಅಷ್ಟರಲ್ಲಿ ದೊಡ್ಡ ದೊಂದು ಹಡಗು ಸತ್ಯವ್ರತನ ಬಳಿಗೆ ಬಂದಿತು. ಆತನು ತಾನು ಸಂಗ್ರಹಿಸಿಟ್ಟುಕೊಂಡಿದ್ದ ಸಸ್ಯ ಬೀಜಗಳನ್ನು ಹಡಗಿಗೆ ತುಂಬಿ, ಸಪ್ತರ್ಷಿಗಳೊಡನೆ ತಾನೂ ಹಡಗನ್ನೇರಿದನು. ಆ ವೇಳೆಗೆ ಸರಿಯಾಗಿ ಮೀನಿನಾಕಾರದ ಜಗದೀಶ್ವರನು ಅಲ್ಲಿ ಕಾಣಿಸಿಕೊಂಡನು. ಆ ಮಹಾಮೀನಿಗೆ ಖಡ್ಗಮೃಗದಂತೆ ಮೂತಿಯಮೇಲೆ ದೊಡ್ಡ ದೊಂದು ಕೊಂಬಿತ್ತು. ಸತ್ಯವ್ರತನು ಅದಕ್ಕೆ ಹಡಗನ್ನು ಭದ್ರವಾಗಿ ಕಟ್ಟಿ, ನಿರಾತಂಕವಾದ ಮನಸ್ಸಿನಿಂದ ಭಗವಂತನನ್ನು ಪರಿಪರಿಯಾಗಿ ಸ್ತೋತ್ರಮಾಡಿದನು. ಸುಪ್ರೀತನಾದ ಭಗವಂತನು ಆತನಿಗೆ ಆತ್ಮತತ್ವವನ್ನು ವಿವರಿಸಿ ಹೇಳಿದನು. ಬ್ರಹ್ಮನು ನಿದ್ರೆ ತಿಳಿದು ಮೇಲಕ್ಕೆ ಏಳುವವರೆಗೂ ಸತ್ಯವ್ರತನು ಮಹಾಮತ್ಸ್ಯದ ಸಹಾಯದಿಂದ ಸಮುದ್ರದಲ್ಲಿ ವಿಹರಿಸುತ್ತಲೆ ಇದ್ದನು. ಪ್ರಳಯದ ಕೊನೆಯಲ್ಲಿ ಬ್ರಹ್ಮನು ನಿದ್ರೆಯಿಂದ ಮೇಲಕ್ಕೆದ್ದನು. ಒಡನೆಯೆ ಮತ್ಸ್ಯಮೂರ್ತಿಯು ಹಯಗ್ರೀವ ರಾಕ್ಷಸನನ್ನು ಕೊಂದು ವೇದಗಳನ್ನು ಬ್ರಹ್ಮ ನಿಗೆ ಕೊಟ್ಟನು. ಆ ದೇವದೇವನ ಅನುಗ್ರಹದಿಂದ ಸತ್ಯವ್ರತನು ಆ ಕಲ್ಪದ ಮನುವಾದನು.</p>
  <div>35. ವೈವಸ್ವತನ ಪೀಳಿಗೆ</div>
  <div>(1) ಸುದ್ಯುಮ್ನ</div>
  <p>ರಾಜರ್ಷಿಯಾದ ಸತ್ಯವ್ರತನು ಶ್ರೀಹರಿಯ ಕೃಪೆಯಿಂದ ವೈವಸ್ವತ ಮನುವಾದುದನ್ನು ಕೇಳಿ, ಪರೀಕ್ಷಿತನ ಕುತೂಹಲ ಕೆರಳಿತು; ಆ ಮನುವಿನ ವಂಶದವರ ಕಥೆಯನ್ನು ಕೇಳ ಬಯಸಿದ. ಶುಕಮುನಿಯು ಅವನ ಕುತೂಹಲದಷ್ಟೆ ಉತ್ಸಾಹದಿಂದ ಅವರ ಕಥೆಯನ್ನು ಹೇಳತೊಡಗಿದ.</p>
  <p>ಪ್ರಳಯಕಾಲದಲ್ಲಿ ಪರಮೇಶ್ವರನು ಜಗತ್ತನ್ನೆಲ್ಲ ತನ್ನಲ್ಲಿ ಅಡಗಿಸಿಕೊಂಡು ತಾನೊಬ್ಬನೇ ತನ್ನ ಲೀಲೆಯಲ್ಲಿ ಮಗ್ನನಾಗಿರಲು, ಅವನ ಹೊಕ್ಕಳಿನಿಂದ ಬಂಗಾರದ ಕಮಲವೊಂದು ಹುಟ್ಟಿ ಅರಳಿತು. ಅದರಲ್ಲಿ ಬ್ರಹ್ಮನು ಹುಟ್ಟಿದ. ಆ ಬ್ರಹ್ಮನ ಮನಸ್ಸಿ ನಿಂದ ಮರೀಚಿ ಹುಟ್ಟಿದ. ಆ ಮರೀಚಿಗೆ ಕಶ್ಯಪನೆಂಬ ಮಗನಾದ. ಆ ಕಶ್ಯಪನು ದಕ್ಷನ ಮಗಳಾದ ಅದಿತಿಯನ್ನು ಮದುವೆಯಾಗಿ ಅವಳಲ್ಲಿ ವಿವಸ್ವತನೆಂಬ ಮಗನನ್ನು ಪಡೆದ. ಇವನ ಮಗನೇ ವೈವಸ್ವತಮನು. ರಾಜನಾದ ಈತನಿಗೆ ಬಹುಕಾಲವಾದರೂ ಮಕ್ಕಳಾಗ ಲಿಲ್ಲ. ಆದ್ದರಿಂದ ಆತನು ತನ್ನ ಗುರುವಾದ ವಸಿಷ್ಠರಲ್ಲಿ ತನ್ನ ದುಃಖವನ್ನು ತೋಡಿ ಕೊಂಡನು. ವಸಿಷ್ಠರು ಪುತ್ರಸಂತಾನಕ್ಕಾಗಿ ಆತನಿಂದ  ‘ಮಿತ್ರಾವರುಣ’ವೆಂಬ ಒಂದು ಯಾಗವನ್ನು ಮಾಡಿಸಿದರು. ವೈವಸ್ವತನಿಗೆ ಮಗನಾಗಬೇಕೆಂಬ ಆಸೆಯಾದರೆ ಆತನ ಮಡದಿಯಾದ ಶ್ರದ್ಧೆಗೆ ಮಗಳಾಗಬೇಕೆಂಬ ಬಯಕೆ. ಆಕೆ ಹೋಮ ಮಾಡುವವನಲ್ಲಿ ತನ್ನ ಬಯಕೆಯನ್ನು ಹೇಳಿಕೊಂಡಳು. ಆತನು ಹೋಮ ಮಾಡುವಾಗ ಹೆಣ್ಣುಮಗಳಾಗ ಲೆಂದು ಮಂತ್ರ ಹೇಳುತ್ತಾ ಹೋಮಮಾಡಿದ. ಇದರ ಫಲವಾಗಿ ಶ್ರದ್ಧೆಯ ಹೊಟ್ಟೆಯಲ್ಲಿ ಇಳೆಯೆಂಬ ಮಗಳು ಹುಟ್ಟಿದಳು. ಇದನ್ನು ಕಂಡು ವೈವಸ್ವತನಿಗೆ ನಿರಾಶೆಯಾಯಿತು. ಆತ ಗುರುಗಳಾದ ವಸಿಷ್ಠರನ್ನು ಕುರಿತು ‘ಏನು ಸ್ವಾಮಿ, ನೀವು ಮಂತ್ರಗಳನ್ನು ತಿಳಿದವರಲ್ಲಿ ಅಗ್ರಗಣ್ಯರು, ಮಹಾತಪಸ್ವಿಗಳು ಆದರೂ ಗಂಡಾಗಲೆಂದು ನೀವು ಮಾಡಿದ ಯಜ್ಞದಿಂದ ಹೆಣ್ಣೇಕೆ ಹುಟ್ಟಿತು? ಎಂದು ಪ್ರಶ್ನಿಸಿದ. ವಸಿಷ್ಠರು ಕ್ಷಣಕಾಲ ಕಣ್ಣು ಮುಚ್ಚಿ ಧ್ಯಾನ ಮಗ್ನರಾಗುತ್ತಲೆ ಅವರಿಗೆ ಹೆಣ್ಣು ಹುಟ್ಟಿದುದರ ಕಾರಣ ಗೊತ್ತಾಯಿತು. ಅವರು ವೈವಸ್ವತನಿಗೆ ಅದನ್ನು ತಿಳಿಸಿ, ‘ಅಯ್ಯಾ, ಚಿಂತೆಮಾಡಬೇಡ, ನನ್ನ ತಪಸ್ಸಿನ ಬಲದಿಂದ ಈ ಹೆಣ್ಣನ್ನೆ ಗಂಡಾಗಿ ಮಾಡುತ್ತೇನೆ’ ಎಂದು ಹೇಳಿ, ಆ ಹೆಣ್ಣನ್ನು ಗಂಡಾಗಿ ಮಾಡುವಂತೆ ಭಗವಂತನನ್ನು ಪ್ರಾರ್ಥಿಸಿದರು. ಅದರ ಫಲವಾಗಿ ಇಳೆಯು ಗಂಡಾದಳು. ಆ ಗಂಡಿನ ಹೆಸರು ಸುದ್ಯುಮ್ನ.</p>
  <p>ಸುದ್ಯುಮ್ನನು ಬೆಳೆದು ದೊಡ್ಡವನಾದ. ಅವನಿಗೆ ಬೇಟೆಯಲ್ಲಿ ತುಂಬ ಆಸಕ್ತಿ. ಒಮ್ಮೆ ಬಿಲ್ಲು ಬಾಣಗಳನ್ನು ಧರಿಸಿ, ತನ್ನ ಪರಿವಾರದೊಡನೆ ಬೇಟೆಗಾಗಿ ಕಾಡಿಗೆ ಹೋದ. ಅಲ್ಲಿ ಆತನು ಮೃಗಗಳನ್ನು ಅಟ್ಟಿಕೊಂಡು ಉತ್ತರದಿಕ್ಕಿನಲ್ಲಿ ಬಹುದೂರ ಹೋದ ಮೇಲೆ, ಮೇರು ಪರ್ವತದ ತಪ್ಪಲಿನಲ್ಲಿದ್ದ ಒಂದು ಉದ್ಯಾನವನ ಕಣ್ಣಿಗೆ ಬಿತ್ತು. ಸುಂದರವಾದ ಆ ವನದಲ್ಲಿ ಅವನು ಕಾಲಿಡುತ್ತಿದ್ದಂತೆಯೇ ಅವನು ಹೆಣ್ಣಾಗಿ ಹೋದ! ಅವನ ಪರಿವಾರ ದವರೂ–ಕುದುರೆ ಕೂಡ–ಹೆಣ್ಣಾದರು. ಅದಕ್ಕೆ ಕಾರಣವಿಲ್ಲದೆ ಇಲ್ಲ. ಅದು ಶಿವ-ಪಾರ್ವತಿಯರ ವಿಹಾರಸ್ಥಾನ. ಒಮ್ಮೆ ಅವರು ಗುಟ್ಟಾಗಿ ವಿಹರಿಸುತ್ತಿರುವಾಗ, ಹಲವು ಪುಷಿಗಳು ಶಿವನನ್ನು ನೋಡಲೆಂದು ಆ ವನಕ್ಕೆ ಹೋದರು. ಆಗ ಪಾರ್ವತಿ ಬೆತ್ತಲೆಯಾಗಿ ಶಿವನ ತೊಡೆಯ ಮೇಲೆ ಕುಳಿತಿದ್ದಳು. ಪುಷಿಗಳನ್ನು ಕಂಡು ಆಕೆಗೆ ನಾಚಿಕೆಯಾಯಿತು, ಅದಕ್ಕೂ ಹೆಚ್ಚಾಗಿ ಅವಮಾನವಾದಂತಾಯಿತು. ಆಕೆ ತಲೆ ತಗ್ಗಿಸಿದಳು. ಆ ಕ್ಷಣವೇ ಅಲ್ಲಿಂದ ಪುಷಿಗಳೇನೋ ಹೊರಟುಹೋದರು. ಆದರೆ ಪಾರ್ವತಿಯ ಮನಸ್ಸಿಗೆ ಮಾತ್ರ ತುಂಬ ಅಸಮಾಧಾನವಾಗಿತ್ತು. ಆಕೆಗೆ ಸಮಾಧಾನವಾಗಲೆಂದು ಶಿವನು ಅಂದು ಶಾಪವಿತ್ತ–‘ಈ ವನವನ್ನು ಹೊಕ್ಕವರು ಹೆಣ್ಣಾಗಲಿ’ ಎಂದು. ಪಾಪ! ಸುದ್ಯುಮ್ನ ಇಂದು ಆ ಶಾಪಕ್ಕೆ ಬಲಿಯಾದ.</p>
  <p>ಹೆಣ್ಣಾದ ಸುದ್ಯುಮ್ನ, ಹೆಣ್ಣಾದ ತನ್ನ ಪರಿವಾರದೊಡನೆ ಆ ವನದಲ್ಲಿ ಸುತ್ತುತ್ತ ಸುತ್ತುತ್ತ ಆ ವನವನ್ನು ಬಿಟ್ಟು ಅದರ ಸಮೀಪದಲ್ಲಿದ್ದ ಬುಧನ ಉದ್ಯಾನವನಕ್ಕೆ ಬಂದನು. ಚಂದ್ರನ ಮಗನಾದ ಬುಧನು ಆ ಮೋಹನಾಂಗಿಯನ್ನು ಕಂಡು ಮೋಹಿಸಿದ. ಅವಳೂ ಅವನ ಲಾವಣ್ಯಕ್ಕೆ ಬೆರಗಾಗಿ ಅವನನ್ನು ವರಿಸಿದಳು. ಅವರಿಬ್ಬರ ಪ್ರೇಮದ ಫಲವಾಗಿ ಪುರೂರವಸ್ ಎಂಬ ಮಗ ಹುಟ್ಟಿದ. ಆ ಮಗನನ್ನು ಹೆತ್ತಮೇಲೆ ಆ ಹೆಣ್ಣಿಗೆ ಹೆಣ್ಣುಜನ್ಮ ಸಾಕೆನಿಸಿತು. ಆಕೆ ಗುರುಗಳಾದ ವಸಿಷ್ಠರನ್ನು ನೆನೆದಳು. ‘ನೆನೆದವರ ಮನದಲ್ಲಿ’ ಎಂಬಂತೆ ವಸಿಷ್ಠರು ಆ ಕ್ಷಣವೇ ಅಲ್ಲಿ ಕಾಣಿಸಿಕೊಂಡರು. ಸುದ್ಯುಮ್ನನ ದುರವಸ್ಥೆಯನ್ನು ಕಂಡು ಅವರ ಕರುಳು ಕರಗಿತು. ಅವರು ಪರಶಿವನನ್ನು ಧ್ಯಾನ ಮಾಡಿದರು. ಆಗ ಶಿವನು ಪ್ರತ್ಯಕ್ಷನಾಗಿ ‘ಅಯ್ಯಾ, ಮಹರ್ಷಿ, ನನ್ನ ನುಡಿ ಸಟೆಯಾಗುವುದು ಸಾಧ್ಯವಿಲ್ಲ. ಆದರೂ ನಿನ್ನ ಶಿಷ್ಯನು ಇನ್ನು ಮುಂದೆ ಒಂದು ತಿಂಗಳು ಹೆಣ್ಣು, ಒಂದು ತಿಂಗಳು ಗಂಡು ಆಗಿ ತನ್ನ ರಾಜ್ಯಭಾರವನ್ನು ನಡೆಸಲಿ’ ಎಂದನು. ಸುದ್ಯುಮ್ನನು ಅದೇ ಕ್ರಮದಲ್ಲಿಯೇ ರಾಜ್ಯಭಾರ ಮಾಡುತ್ತಿದ್ದನು. ಹೆಣ್ಣಾಗಿ ಪುರೂರವನನ್ನು ಪಡೆದಂತೆ ಆತನು ಗಂಡಾಗಿದ್ದಾಗ ಆತನಿಗೆ ಉತ್ಕಲ, ಗಯ, ವಿಮಲ–ಎಂಬ ಮೂವರು ಮಕ್ಕಳಾದರು. ಸುದ್ಯುಮ್ನನು ಬಹುಕಾಲ ರಾಜ್ಯಭಾರ ಮಾಡುತ್ತಿದ್ದು, ಮುಪ್ಪು ಬಂದೊಡನೆಯೆ ಹಿರಿಯ ಮಗನಾದ ಪುರೂರವನಿಗೆ ಪಟ್ಟಗಟ್ಟಿ, ತಾನು ತಪಸ್ಸಿಗೆ ಹೊರಟುಹೋದನು.</p>
</html>
