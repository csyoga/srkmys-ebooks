<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ತಂದೆಯನ್ನು ಕೊಂದ ಶ್ರೀಕೃಷ್ಣನ ಮೇಲೆ ಸೇಡು ತೀರಿಸಿಕೊಳ್ಳಬೇಕೆಂದು, ರುದ್ರನನ್ನು ಕುರಿತು ತಪಸ್ಸು ಮಾಡಿದನು. ಆತನ ಭಕ್ತಿಗೆ ಮೆಚ್ಚಿದ ರುದ್ರದೇವನು ಪ್ರತ್ಯಕ್ಷನಾಗಿ ‘ಅಯ್ಯಾ ಸುದಕ್ಷಿಣ, ಶ್ರೀಕೃಷ್ಣನನ್ನು ಕೊಲ್ಲುವುದಕ್ಕೆ ಯಾವ ಆಯುಧಕ್ಕೂ ಸಾಧ್ಯವಿಲ್ಲ. ನೀನು ದಕ್ಷಿಣಾಗ್ನಿಯಲ್ಲಿ ಮಾರಣಹೋಮ ಮಾಡಿ, ಅದರಿಂದ ಹುಟ್ಟುವ ಭೂತದಿಂದ ಅವನನ್ನು ಕೊಲ್ಲಿಸಬೇಕು. ಆದರೆ ಆ ಕೆಲಸವನ್ನು ಮಾಡುವಾಗ ತುಂಬ ಎಚ್ಚರಿಕೆಯಿರಲಿ. ಇದನ್ನು ನಾಸ್ತಿಕನ ಮೇಲೆ ಮಾತ್ರ ಪ್ರಯೋಗಿಸಬೇಕು’ ಎಂದು ಹೇಳಿ ಮಾಯವಾದನು. ಸುದಕ್ಷಿಣನು ರುದ್ರನು ಹೇಳಿದಂತೆ ಮಂತ್ರವಿದರಾದ ಬ್ರಾಹ್ಮಣರ ಸಹಾಯದಿಂದ ಮಾರಣಹೋಮವನ್ನು ಮಾಡಿಸಿದನು. ಒಡನೆಯೆ ಅಗ್ನಿಯಿಂದ ಕರಾಳರೂಪದ ಒಂದು ಭೂತ ಹೊರಕ್ಕೆದ್ದು ಬಂದಿತು. ತಾಮ್ರದ ತಂತಿಯಂತಿರುವ ತಲೆಗೂದಲು, ಗಡ್ಡಮೀಸೆ ಗಳು; ಕೆಂಡದುಂಡೆಯಂತಿರುವ ಕಣ್ಣುಗಳು; ಗಡಾರಿಯಂತಿರುವ ಹುಬ್ಬುಗಳು, ಕೋರೆ ದಾಡೆ, ಜೋಲುನಾಲಗೆ; ತಾಳೆಯ ಮರದಂತೆ ಎತ್ತರವಾದ ಕಾಲುಗಳು. ಭಯಂಕರಾ ಕಾರದ ಈ ಭೂತ ಕೈಲಿ ತ್ರಿಶೂಲವನ್ನು ಹಿಡಿದು, ನೆಲ ನಡುಗುವಂತೆ ಹೆಜ್ಜೆ ಹಾಕುತ್ತಾ, ದ್ವಾರಕಾ ನಗರಿಯತ್ತ ನಡೆಯಿತು. ಅದರಿಂದ ಹೊರಟ ಬೆಂಕಿ ದಿಕ್ಕುಗಳನ್ನೆಲ್ಲ ಸುಟ್ಟು ಹಾಕುತ್ತಿತ್ತು. ಇದನ್ನು ಕಂಡ ದ್ವಾರಕಾನಗರದ ಜನ ಕಾಡುಕಿಚ್ಚಿಗೆ ಸಿಕ್ಕ ಹುಲ್ಲೆಯಂತೆ ಹೆದರಿ ನಡುಗುತ್ತಾ ‘ಶ್ರೀಕೃಷ್ಣ, ಕಾಪಾಡು, ಕಾಪಾಡು’ ಎಂದು ಕಿರಿಚಿಕೊಂಡು ಅರಮನೆಯ ಹತ್ತಿರಕ್ಕೆ ಓಡಿಬಂದರು. ರುಕ್ಮಿಣಿಯೊಡನೆ ಪಗಡೆಯಾಡುತ್ತಾ ಕುಳಿತಿದ್ದ ಶ್ರೀಕೃಷ್ಣನು ಅವರ ಹುಯಲನ್ನು ಕೇಳಿ ಹೊರಕ್ಕೆ ಬಂದನು. ಆತನು ಅವರನ್ನೆಲ್ಲ ಸಮಾಧಾನ ಮಾಡಿ, ಈ ಭೂತವನ್ನು ಬಡಿದೋಡಿಸುವಂತೆ ತನ್ನ ಚಕ್ರಕ್ಕೆ ಅಪ್ಪಣೆ ಮಾಡಿದನು. ಬೆಂಕಿಗೆ ಬೆಂಕಿ ಯಂತಿರುವ ಆ ಚಕ್ರ ಕೋಟಿ ಸೂರ್ಯರ ಬೆಳಕನ್ನು ಚೆಲ್ಲುತ್ತಾ ಆ ಭೂತವನ್ನು ಅಟ್ಟಿಕೊಂಡು ಬಂದಿತು. ಅದನ್ನು ಕಾಣುತ್ತಲೆ ಆ ಭೂತ ಹೆದರಿ ಕಿರುಚುತ್ತಾ ಹಿಂದಕ್ಕೆ ಓಡಿಬಂದು, ತನ್ನನ್ನು ಮೂಡಿಸಿದ ಆ ಬ್ರಾಹ್ಮಣರನ್ನೂ ಸುದಕ್ಷಿಣನನ್ನೂ ಏಕಕಾಲಕ್ಕೆ ಸುಟ್ಟುಹಾಕಿತು.</p>
  <p>ಪೌಂಡ್ರಕನು ವಾಸುದೇವನಾದ ಕಥೆ ಬಹುಕಾಲದವರೆಗೆ ದ್ವಾರಕಿಯ ಜನರಿಗೆ ವಿನೋದದ ವಸ್ತುವಾಗಿತ್ತು. ‘ಕೆಂಬೂತಿಯ ಪುಕ್ಕಗಳನ್ನೆಲ್ಲ ತರಿದ ನಮ್ಮ ಶ್ರೀಕೃಷ್ಣ’ ಎಂದು ಹೆಣ್ಣುಮಕ್ಕಳೆಲ್ಲ ಹಾಡಿಕೊಂಡು ನಗುತ್ತಿದ್ದರು.</p>
  <div>೭೬. ಬಲರಾಮನ ಸಾಹಸ</div>
  <p>ಚೆಲುವ ಚನ್ನಿಗನಾದ ಬಲರಾಮನು ಕೊರಳಲ್ಲಿ ಕಮಲದ ಹಾರವನ್ನು ಧರಿಸಿ, ಗೆಳತಿಯ ರಾದ ಗೋಪಿಯರೊಡನೆ ರೈವತಗಿರಿಯಮೇಲೆ ವಿಹರಿಸುತ್ತಿದ್ದ. ವಾರುಣಿಯನ್ನು ಕುಡಿದು ಮೈಮರೆತಿದ್ದ ಆ ಗಂಡು ಹೆಣ್ಣುಗಳು ಪ್ರಕೃತಿಯ ಏಕಾಂತವನ್ನು ಭಂಗಿಸಿ, ಉಚ್ಚಕಂಠ ದಿಂದ ಹಾಡುತ್ತಿದ್ದರು. ಅವರ ಸಂಗೀತ ಅಲೆಅಲೆಯಾಗಿ ಮೇಲೆದ್ದು, ಗಾಳಿಯನ್ನೇರಿ, ದಿಕ್ಕುದಿಕ್ಕಿಗೆ ಹರಿದುಹೋಗುತ್ತಿತ್ತು. ಆ ಪರ್ವತ ಪ್ರಾಂತದಲ್ಲಿ ವಿಶ್ರಾಂತಿಗಾಗಿ ಮಲಗಿದ್ದ ದ್ವಿವಿದನೆಂಬ ವಾನರನನ್ನು ಈ ಸಂಗೀತ ಬಡಿದೆಬ್ಬಿಸಿತು. ಅವನು ಒಂದೆ ನೆಗೆತಕ್ಕೆ ಆ ಪರ್ವತದ ನೆತ್ತಿಗೆ ಹಾರಿ ನೋಡುತ್ತಾನೆ, ಹೆಣ್ಣಾನೆಗಳ ಮಧ್ಯದ ಸಲಗನಂತೆ ಬಲರಾಮನು ಗೋಪಿಯರ ಮಧ್ಯದಲ್ಲಿ ವಿಹರಿಸುತ್ತಿದ್ದಾನೆ! ದ್ವಿವಿದನೆಂದರೆ ಸಾಮಾನ್ಯನಾದ ಕಪಿಯಲ್ಲ. ಅವನು ತ್ರೇತಾಯುಗದಲ್ಲಿ ಸುಗ್ರೀವನ ಮಂತ್ರಿಯಾಗಿದ್ದವನು! ನರಕಾಸುರನೂ ಅವನೂ ಜೀವದ ಗೆಳೆಯರು. ಶ್ರೀಕೃಷ್ಣನು ನರಕಾಸುರನನ್ನು ಕೊಂದಮೇಲೆ ದ್ವಿವಿದನು ಶ್ರೀಕೃಷ್ಣನ ಪರಮವೈರಿಯಾದನು. ಅವನು ಶ್ರೀಕೃಷ್ಣನ ಪ್ರಜೆಗಳಿಗೆಲ್ಲ ಬಗೆಬಗೆಯ ಕಷ್ಟಗಳನ್ನು ಕೊಡುತ್ತಿದ್ದನು. ಹತ್ತುಸಾವಿರ ಆನೆಗಳ ಬಲವುಳ್ಳ ಈ ವಾನರ ಬೆಟ್ಟಗಳನ್ನು ಎತ್ತಿತಂದು ಮನೆಗಳ ಮೇಲೆ ಹಾಕಿ, ಅವುಗಳನ್ನು ನೆಲಸಮ ಮಾಡುತ್ತಿದ್ದನು; ಊರುಗಳನ್ನು ಕೊಳ್ಳೆ ಹೊಡೆದು ಸುಟ್ಟುಹಾಕುತ್ತಿದ್ದನು; ಜನಗಳನ್ನು ಎತ್ತಿಕೊಂಡು ಹೋಗಿ ಬೆಟ್ಟದ ಗವಿಗಳಲ್ಲಿ ಕೂಡಿಹಾಕಿ, ಪರ್ವತ ಶಿಖರಗಳಿಂದ ಈ ಗವಿಯನ್ನು ಮುಚ್ಚಿಹಾಕುತ್ತಿದ್ದನು; ಪುಷಿಗಳ ಆಶ್ರಮಗಳಿಗೆ ನುಗ್ಗಿ, ಅಲ್ಲಿನ ಗಿಡಮರಗಳನ್ನೆಲ್ಲ ಕಿತ್ತುಹಾಕಿ, ಅವರ ಯಾಗದ ಬೆಂಕಿ ಯನ್ನು ಆರಿಸುತ್ತಿದ್ದನು; ಸಮುದ್ರಮಧ್ಯದಲ್ಲಿ ನಿಂತು ತನ್ನ ತೋಳುಗಳಿಂದ ನೀರನ್ನೆರಚಿ, ದಡದಲ್ಲಿರುವ ಊರುಗಳೆಲ್ಲ ಕೊಚ್ಚಿಹೋಗುವಂತೆ ಮಾಡುತ್ತಿದ್ದನು; ಹೆಣ್ಣುಮಕ್ಕಳನ್ನು ಹಿಡಿದು, ಅವರ ಮಾನಭಂಗಮಾಡಿ, ಕಚ್ಚಿಹಾಕುತ್ತಿದ್ದನು. ಇಂತಹ ಈ ಕೆಟ್ಟ ವಾನರ ಬಲರಾಮನನ್ನು ಕಾಣುತ್ತಲೆ ಹತ್ತಿರದಲ್ಲಿದ್ದ ಒಂದು ಮರವನ್ನೇರಿ, ಕೊಂಬೆಗಳನ್ನು ಅಲ್ಲಾಡಿಸುತ್ತಾ, ಗೋಪಿಯರ ಸಂಗೀತಕ್ಕೆ ಸವಾಲೆಂಬುವಂತೆ ಗಟ್ಟಿಯಾಗಿ ಕಿರಿಚಲು ಆರಂಭಿಸಿದನು. ಹಾಸ್ಯಪ್ರಿಯರಾದ ಗೋಪಿಯರು ಅದನ್ನು ಕೇಳಿ ಗಟ್ಟಿಯಾಗಿ ನಕ್ಕರು. ಇದನ್ನು ಕಂಡು ಉತ್ಸಾಹಗೊಂಡ ಆ ಕೋತಿ ಹಲ್ಲು ಕಿರಿದು, ಹುಬ್ಬು ಕುಣಿಸಿ, ಪೃಷ್ಠವನ್ನು ತೋರಿಸುತ್ತಾ ಕೊಂಬೆಯಿಂದ ಕೊಂಬೆಗೆ ಹಾರಾಡಿತು. </p>
  <p>ಕೋತಿಯ ಚೇಷ್ಟೆಗಳನ್ನು ಕಂಡು ಅಸಹ್ಯಗೊಂಡ ಬಲರಾಮನು ಅದನ್ನು ಕಲ್ಲಿನಿಂದ ಹೊಡೆದನು. ಅದರಿಂದ ತಪ್ಪಿಸಿಕೊಂಡ ದ್ವಿವಿದ ಬಲರಾಮನ ಸಮೀಪದಲ್ಲಿದ್ದ ಮದ್ಯ ಪಾತ್ರೆಯನ್ನು ಹೊತ್ತುಕೊಂಡು ಹೋಗಿ, ಅದನ್ನು ಒಡೆದುಹಾಕಿದನು. ಗೋಪಿಯರ ಸೀರೆ ಗಳನ್ನು ಹಿಡಿದು ಹರಿದುಹಾಕಿದನು. ಇದನ್ನು ಕಂಡು ಬಲರಾಮನು ಕಿಡಿಕಿಡಿಯಾದನು. ಬಹುಕಾಲದಿಂದಲೂ ಅವನನ್ನು ಹಿಡಿದು ಶಿಕ್ಷಿಸಬೇಕೆಂದು ಬಲರಾಮಕೃಷ್ಣರು ಹೊಂಚು ಹಾಕಿದ್ದರು. ಈಗ ಅನಾಯಾಸವಾಗಿ ತನ್ನ ಕೈಗೆ ಸಿಕ್ಕಿರುವುದರಿಂದ ಅವನನ್ನು ತೀರಿಸಿ ಬಿಡಬೇಕೆಂದು ಬಲರಾಮನು ನಿಶ್ಚಯಿಸಿದನು. ಆತನು ತನ್ನ ಆಯುಧವಾದ ನೇಗಿಲನ್ನು ಕೈಗೆ ತೆಗೆದುಕೊಳ್ಳುವಷ್ಟರಲ್ಲಿ ದ್ವಿವಿದನು ದೊಡ್ಡದೊಂದು ಮರವನ್ನು ಕಿತ್ತು ತಂದು ಬಲರಾಮನ ತಲೆಯಮೇಲೆ ಅಪ್ಪಳಿಸಿದನು. ಬಲರಾಮನು ತನ್ನ ಎಡಗೈಯಿಂದ ಅದನ್ನು ನಿವಾರಿಸಿ ಬಲಗೈಯಿಂದ ಅವನನ್ನು ಗುದ್ದಿದನು. ಆ ಪೆಟ್ಟಿಗೆ ಅವನ ತಲೆಯೊಡೆದು ಮೈ ಯೆಲ್ಲ ನೆತ್ತರಿಂದ ನೆನೆದು ಹೋದರೂ ಆ ದ್ವಿವಿದ ಹಟವನ್ನು ಬಿಡದೆ, ಮತ್ತೊಂದು ದೊಡ್ಡ ಮರವನ್ನು ಕಿತ್ತು, ಅದರಿಂದ ಬಲರಾಮನನ್ನು ಹೊಡೆದನು. ಅದರ ಹಿಂದೆಯೆ ಕಲ್ಲಿನ ಮಳೆಯನ್ನೂ ಕರೆದನು. ಇಷ್ಟು ಸಾಲದೆಂದು ಹಾರಿ ಅವನ ಎದೆಯ ಮೇಲೆ ಗುದ್ದಿದನು. ಇದರಿಂದ ಆತನ ಸೈರಣೆ ತಪ್ಪಿತು. ತನ್ನ ನೇಗಿಲಿನಿಂದ ಅವನನ್ನು ಹತ್ತಿರಕ್ಕೆ ಎಳೆದುಕೊಂಡು, ತನ್ನ ಶಕ್ತಿಯನ್ನೆಲ್ಲ ಬಿಟ್ಟು ಅವನ ಪಕ್ಕೆಗೆ ಗುದ್ದಿದನು, ಒಡನೆಯೆ ದ್ವಿವಿದ ನೆತ್ತರನ್ನು ಕಾರುತ್ತಾ ನೆಲಕ್ಕೆ ಬಿದ್ದು ಸತ್ತುಹೋದನು. ಇದನ್ನು ಕಂಡು ದೇವಲೋಕದವ ರೆಲ್ಲ ‘ಅಬ್ಬಾ, ಬಲರಾಮನ ಸಾಹಸವೇ!’ ಎಂದು ಉದ್ಗಾರಮಾಡಿದರು.</p>
  <p>ಬಲರಾಮನ ಎಣೆಯಿಲ್ಲದ ಸಾಹಸಕ್ಕೆ ಮತ್ತೊಂದು ದೃಷ್ಟಾಂತವೆಂದರೆ ಆತನು ಇಡೀ ಹಸ್ತಿನಾವತೀಪಟ್ಟಣವನ್ನೆ ತನ್ನ ನೇಗಿಲಿನಿಂದ ಎಳೆದು ಗಂಗೆಗೆ ನೂಕಿದುದು. ಅದು ನಡೆದ ಸಂದರ್ಭ ಹೀಗೆ. ದುರ್ಯೋಧನನ ಮಗಳಾದ ಲಕ್ಷಣೆಗೆ ವಿವಾಹ ಮಾಡಬೇಕೆಂದು ಸ್ವಯಂವರಕ್ಕೆ ಏರ್ಪಡಿಸಿದ್ದರು. ದೇಶದೇಶಗಳಿಂದ ಅನೇಕ ರಾಜರು ಬಂದು ಸ್ವಯಂವರ ಮಂಟಪದಲ್ಲಿ ನೆರೆದಿದ್ದರು. ಆಗ ಜಾಂಬವತಿಯ ಮಗನಾದ ಸಾಂಬನು ಸ್ವಯಂವರ ಮಂಟಪಕ್ಕೆ ನುಗ್ಗಿ ಅವಳನ್ನು ಹೊತ್ತುಕೊಂಡು ಹೋದನು. ಇದನ್ನು ಕಂಡು ಕೌರವರಿ ಗೆಲ್ಲ ಕೋಪಬಂದಿತು. ಕರ್ಣ, ಶಲ್ಯ ಮೊದಲಾದ ಆರು ಜನ ಮಹಾರಥರು ಅವನ ಬೆನ್ನಟ್ಟಿಹೋದರು. ಸಾಂಬನೇನು ಸಾಮಾನ್ಯನೇ? ಅವನು ಶ್ರೀಕೃಷ್ಣನ ಮಗ; ಸಿಂಹದ ಮರಿಯಂತೆ ಧೈರ್ಯದಿಂದ ಆ ಆರು ಜನರನ್ನೂ ಇದಿರಿಸಿ, ಅವರ ರಥ, ಕುದುರೆ, ಸಾರಥಿ ಗಳನ್ನು ಹೊಡೆದುಹಾಕಿದನು. ಹುಡುಗನಾದರೂ ಮಹಾಪರಾಕ್ರಮಿಯಾದ ಆ ಸಾಂಬ ನನ್ನು ಸೋಲಿಸಲು ಸಾಧ್ಯವಿಲ್ಲದೆ, ಆ ಆರು ಜನರೂ ಒಟ್ಟಾಗಿ ಸೇರಿ, ಅವರಲ್ಲಿ ನಾಲ್ಕು ಜನ ಅವನ ರಥದ ನಾಲ್ಕು ಕುದುರೆಗಳನ್ನು ಕೊಂದರು; ಇನ್ನೊಬ್ಬ ಅವನ ಸಾರಥಿಯನ್ನು ಹೊಡೆದ; ಮತ್ತೊಬ್ಬ ಅವನ ಬಿಲ್ಲನ್ನು ಕತ್ತರಿಸಿದ. ಅನಂತರ ಆರು ಜನರೂ ಸೇರಿಕೊಂಡು ಬಹು ಕಷ್ಟದಿಂದ ಅವನನ್ನು ರಥದಿಂದ ಕೆಳಕ್ಕೆಳೆದು, ಕೈಕಾಲು ಕಟ್ಟಿ, ಉತ್ತರೆಯೊಡನೆ ಅವನನ್ನು ಹಸ್ತಿನಾವತಿಗೆ ಎಳೆದೊಯ್ದು ಸೆರೆಯಲ್ಲಿ ಇಟ್ಟರು. ಈ ಸುದ್ದಿ ನಾರದರಿಂದ ಶ್ರೀಕೃಷ್ಣನಿಗೆ ಗೊತ್ತಾಯಿತು. ಆತ ಕೋಪದಿಂದ ಕೌರವರ ಮೇಲೆ ಯುದ್ಧಕ್ಕೆ ಹೊರಡಲು ಸಿದ್ಧನಾದ. ಆದರೆ ಬಲರಾಮನು ಆತನನ್ನು ತಡೆದು, ತಾನು ಸಾಂಬನನ್ನು ಬಿಡಿಸಿಕೊಂಡು ಬರುವುದಾಗಿ ಹೇಳಿ, ಕೆಲವು ಕುಲವೃದ್ಧರನ್ನೂ ಜ್ಞಾನವೃದ್ಧರನ್ನೂ ಕರೆದುಕೊಂಡು ಹಸ್ತಿನಾ ವತಿಗೆ ಹೊರಟನು. </p>
  <p>ಪ್ರಯಾಣ ಹೊರಟ ಬಲರಾಮನು ಹಸ್ತಿನಾವತಿಯ ಹೊರಗಿರುವ ಉದ್ಯಾನವನದಲ್ಲಿ ಇಳಿದುಕೊಂಡು, ತಾನು ಬಂದಿರುವ ಸುದ್ದಿಯನ್ನು ಧೃತರಾಷ್ಟ್ರನಿಗೆ ತಿಳಿಸುವಂತೆ ಉದ್ಧವ ನನ್ನು ಕಳುಹಿಸಿದನು. ಆತನು ಊರೊಳಗೆ ಹೋಗಿ ಧೃತರಾಷ್ಟ್ರ, ಭೀಷ್ಮ, ದುರ್ಯೋಧನ ಮೊದಲಾದ ಮುಖ್ಯರಿಗೆ ಆ ಸುದ್ದಿಯನ್ನು ತಿಳಿಸಿದ. ಅವರೆಲ್ಲರಿಗೂ ಬಲರಾಮನೆಂದರೆ ಪಂಚಪ್ರಾಣ. ಆದ್ದರಿಂದ ಅವರೆಲ್ಲರೂ ಆತನನ್ನು ಊರಿಗೆ ಕರೆತರಬೇಕೆಂದು ಅತ್ಯಂತ ಸಂಭ್ರಮದಿಂದ ಹೊರಟುಬಂದರು. ಪರಸ್ಪರ ಕುಶಲಪ್ರಶ್ನೆಗಳಾದ ಮೇಲೆ ಬಲರಾಮನು ಅವರನ್ನು ಕುರಿತು ‘ಅಯ್ಯಾ, ಮಹಾವೀರರೆ, ನೀವು ಹಲವಾರು ಜನ ಸೇರಿಕೊಂಡು ನಮ್ಮ ಹುಡುಗನನ್ನು ಮೋಸದಿಂದ ಸೆರೆ ಹಿಡಿದಿರುವಿರಂತೆ. ನಮ್ಮ ಮಹಾರಾಜನಾದ ಉಗ್ರ ಸೇನನು ಬಂಧುಗಳಾದ ನಿಮ್ಮೊಡನೆ ಯುದ್ಧಮಾಡಲು ಇಷ್ಟವಿಲ್ಲದೆ, ತಕ್ಷಣವೇ ಆ ಹುಡುಗನನ್ನು ಬಿಟ್ಟು ಕಳುಹಿಸುವಂತೆ ನಿಮಗೆ ಹೇಳಿಕಳುಹಿಸಿದ್ದಾನೆ. ಇದಕ್ಕೆ ತಪ್ಪಿದರೆ ಪರಸ್ಪರ ದ್ವೇಷಕ್ಕೆ ಕಾರಣವಾಗುತ್ತದೆ’ ಎಂದನು. ಇದನ್ನು ಕೇಳಿ ಕೌರವರಿಗೆಲ್ಲ ಕೆಂಡ ದಂತಹ ಕೋಪಬಂತು. ಅವರು ತಮ್ಮಲ್ಲಿಯೇ ‘ಅಬ್ಬ, ಈ ಯಾದವರ ಗರ್ವವೇ! ಕಾಲಿನ ಲ್ಲಿರಬೇಕಾದ ಪಾದರಕ್ಷೆ ಕಿರೀಟವಾಗುತ್ತೇನೆನ್ನುವುದಲ್ಲ! ಇವರು ಎಷ್ಟು ಮಾತ್ರದವರು? ನೆರೆಹೊರೆಯ ಸಂಬಂಧದಿಂದ ಇವರನ್ನು ಬಂಧುಗಳೆಂದು ನಾವು ಸಲಿಗೆಯನ್ನಿತ್ತುದೆ ತಪ್ಪಾಯಿತಲ್ಲ! ನಾವು ಉದಾಸೀನರಾಗಿದ್ದುದರಿಂದ ಇವರಿಗೆ ಛತ್ರ, ಚಾಮರ, ಸಿಂಹಾಸನ ಇತ್ಯಾದಿ ಬಿರುದು ಬಾವಲಿಗಳು, ರಾಜಭೋಗ! ಇವರಿಗೆ ನಾವು ಮಾಡಿದ ಉಪಕಾರವೆಲ್ಲ ಹಾವಿಗೆ ಹಾಲೆರೆದಂತಾಯಿತು! ನಮ್ಮಿಂದ ಮುಂದೆ ಬಂದು, ನಮ್ಮ ಮೇಲೆಯೆ ಅಧಿಕಾರ ಮಾಡುವ ಇವರ ಸೊಕ್ಕನ್ನು ಮುರಿಯಬೇಕು. ಸಿಂಹದ ಬಾಯಲ್ಲಿರುವ ಆಹಾರವನ್ನು ಮೇಕೆಯ ಮರಿ ಕಿತ್ತುಕೊಳ್ಳುತ್ತದೆಯೆ? ಭೀಷ್ಮ ದ್ರೋಣರ ರಕ್ಷಣೆಯಲ್ಲಿರುವ ಸಾಂಬ ನನ್ನು ಇವರು ಬಿಡಿಸಿಕೊಂಡು ಹೋಗುತ್ತಾರೆಯೆ? ಸಾಕು ಇವರ ಬಡಿವಾರ. ಅಹಂಕಾರ ದಿಂದ ಪೊಳ್ಳು ಮಾತಾಡುವ ಆ ಉಗ್ರಸೇನನನ್ನು ಸಿಂಹಾಸನದಿಂದ ಕಿತ್ತುಹಾಕೋಣ’ ಎಂದುಕೊಂಡರು. </p>
  <p>ಕೌರವರು ತಮ್ಮತಮ್ಮಲ್ಲಿಯೆ ಮಾಡಿಕೊಂಡ ನಿಶ್ಚಯವನ್ನು ಬಲರಾಮನಿಗೆ ಸ್ಪಷ್ಟ ವಾಗಿಯೆ ತಿಳಿಸಿದರು. ಅದನ್ನು ಕೇಳುತ್ತಲೆ ಬಲರಾಮನಿಗೆ ಅಂಗಾಲಿನಿಂದ ನಡುನೆತ್ತಿಯ ವರೆಗೂ ಕೋಪ ಉಕ್ಕಿತು; ಆತನ ಕಣ್ಣುಗಳಿಂದ ಕಿಡಿಗಳುದುರಿದವು. ರೋಷಭೀಷಣನಾದ ಆತನು ರುದ್ರನಂತೆ ಅಟ್ಟಹಾಸದಿಂದ ಗಹಗಹಿಸಿ ನುಗುತ್ತಾ, ‘ಎಲಾ, ತೊಂಡುದನಗಳಿಗೆ ದಂಡಪ್ರಹಾರವೇ ಬೇಕು. ಕೋಪಗೊಂಡಿದ್ದ ಶ್ರೀಕೃಷ್ಣನನ್ನು ಸಮಾಧಾನಮಾಡಿ, ಎರಡು ವಂಶಗಳಿಗೂ ಒಳ್ಳೆಯದಾಗಲೆಂದು ನಾನು ಬಂದರೆ, ನನ್ನ ಮುಖಕ್ಕೆ ಮಸಿ ಬಳಿಯುವುದೆ? ಅಬ್ಬ, ನಿಮ್ಮ ಅಹಂಕಾರವೆ! ಮೂರು ಲೋಕಗಳಿಗೂ ಸ್ವಾಮಿಯಾಗಿ, ಮಹಾಲಕ್ಷ್ಮಿ ಯಿಂದ ಪೂಜೆಗೊಳ್ಳುವ ಶ್ರೀಕೃಷ್ಣನನ್ನು ನೀವೇನೆಂದು ತಿಳಿದಿರುವಿರಿ! ದೇವೇಂದ್ರನೆ ಬಂದು ಅಡ್ಡಬೀಳುವ ಉಗ್ರಸೇನನನ್ನು ಸಿಂಹಾಸನದಿಂದ ಉರುಳಿಸುವಿರಾ? ನೀವೆಲ್ಲ ಕಿರೀಟಗಳು, ನಾವು ಪಾದುಕೆಗಳು; ಎಲಾ, ಅಧಿಕಾರ ಐಶ್ವರ್ಯಗಳ ಸೊಕ್ಕು ತಲೆಗೇರಿ, ಹೆಂಡ ಗುಡುಕರಂತೆ ಹರಟುವ ಕೌರವ ಕುನ್ನಿಗಳೆ, ಈಗಲೆ ನಿಮ್ಮ ಹುಟ್ಟನ್ನು ಅಡಗಿಸಿಬಿಡುತ್ತೇನೆ’ ಎಂದು ಅಬ್ಬರಿಸಿದನು. ಆತನು ವಚನಶೂರನೇನೂ ಅಲ್ಲ, ನುಡಿದಂತೆ ನಡೆಯುವವನು. ತನ್ನ ಆಯುಧವಾದ ನೇಗಿಲನ್ನು ಹಸ್ತಿನಾವತಿಯ ದಕ್ಷಿಣದ ಕೊನೆಗೆ ನಾಟಿ ಬಲವಾಗಿ ಎಳೆದನು. ಒಡನೆಯೆ ಆ ನಗರವೆಲ್ಲ ಕಿತ್ತುಬಂದು, ಗಂಗಾಪ್ರವಾಹದಲ್ಲಿ ತೆಪ್ಪದಂತೆ ತೇಲುವುದಕ್ಕೆ ಆರಂಭವಾಯಿತು. ಆ ನದಿಯ ವೇಗಕ್ಕೆ ಆ ಪಟ್ಟಣವೆಲ್ಲಿ ಮುಳುಗಿಹೋಗು ವುದೋ ಎಂದು ಕೌರವರೆಲ್ಲ ನಡುಗಿದರು. ಅವರು ಬಲರಾಮನಿಗೆ ಶರಣಾಗತರಾಗಿ, ಅತ್ಯಂತ ಭಕ್ತಿಯಿಂದ  ‘ಪ್ರಭು, ನೀನು ಸಾಮಾನ್ಯನಲ್ಲ; ಸಾಕ್ಷಾತ್ ಆದಿಶೇಷ. ಈ ಭೂಮಿ ಯನ್ನೆಲ್ಲ ತಲೆಯಲ್ಲಿ ಹೊತ್ತಿರುವ ನಿನಗೆ ನಾವಾಗಲಿ, ಈ ಹಸ್ತಿನಾವತಿಯಾಗಲಿ ಒಂದು ಲೆಕ್ಕವೆ? ನಮ್ಮ ತಪ್ಪುಗಳನ್ನು ಮನ್ನಿಸಿ, ನಮ್ಮನ್ನು ರಕ್ಷಿಸು’ ಎಂದು ಬೇಡಿಕೊಂಡರು. ಅವರ ಪ್ರಾರ್ಥನೆಯಿಂದ ಶಾಂತನಾದ ಬಲರಾಮನು ಅವರಿಗೆ ಅಭಯವನ್ನು ನೀಡಿ, ನಗರಿಯನ್ನು ಅದರ ಸ್ವಸ್ಥಾನಕ್ಕೆ ಎಳೆದು ನಿಲ್ಲಿಸಿದನು. ದುರ್ಯೋಧನನು ತನ್ನ ಮಗಳಿಗೆ ಅಮೂಲ್ಯವಾದ ಅನೇಕ ಬಳುವಳಿಗಳನ್ನಿತ್ತು ಆಕೆಯನ್ನೂ ಸಾಂಬನನ್ನೂ ಬಲರಾಮನಿಗೆ ತಂದೊಪ್ಪಿಸಿದನು. ಅನಂತರ ಬಲರಾಮನು ಮಗ ಸೊಸೆಯರೊಡನೆ ದ್ವಾರಕಿಗೆ ಬಂದು ತಾನು ನಡೆಸಿದುದೆಲ್ಲವನ್ನೂ ರಾಜಸಭೆಗೆ ತಿಳಿಸಿದನು. ಅವರೆಲ್ಲರೂ ಒಕ್ಕೊರಲಿನಿಂದ ಬಲರಾಮನ ಸಾಹಸವನ್ನು ಮೆಚ್ಚಿ, ಆತನನ್ನು ಕೊಂಡಾಡಿದರು. </p>
  <div>೭೭. ಶ್ರೀಕೃಷ್ಣಮಾಯೆಯ ವೈಭವ</div>
  <p>ಶ್ರೀಕೃಷ್ಣನು ನರಕಾಸುರನನ್ನು ಕೊಂದು, ಅವನ ಬಂಧನದಲ್ಲಿದ್ದ ಹದಿನಾರು ಸಾವಿರ ರಾಜಪುತ್ರಿಯರನ್ನು ಮದುವೆಯಾದನೆಂಬ ಸುದ್ದಿಯನ್ನು ಕೇಳಿ, ಮಹರ್ಷಿಯಾದ ನಾರದರು ಆ ಕಪಟನಾಟಕ ಸೂತ್ರಧಾರಿಯ ಕುಟುಂಬಲೀಲೆಯನ್ನು ನೋಡಬೇಕೆಂಬ ಕುತೂಹಲದಿಂದ ದ್ವಾರಕಾನಗರಕ್ಕೆ ಬಂದರು. ಅದರ ಸುತ್ತಲಿದ್ದ ಉಪವನ, ಹಕ್ಕಿಗಳ ಗಾಯನ, ಸರೋವರಗಳ ಸಿಂಗಾರಗಳಿಂದ ಕಣ್ಣು ಕಿವಿಗಳನ್ನು ತಣಿಸುತ್ತಾ ಅವರು ನಗರ ವನ್ನು ಪ್ರವೇಶಿಸಿದರು. ಅಲ್ಲದೆ ರಸ್ತೆಗಳು, ಮನೆಗಳು, ಅಂಗಡಿಗಳು, ದೇವಾಲಯಗಳು– ಇವೆಲ್ಲ ಸ್ವರ್ಗದ ಸೌಂದರ್ಯವನ್ನೂ ನಗುವಂತಿದ್ದವು. ಬಿಡುಗಣ್ಣುಗಳಿಂದ ಅವುಗಳನ್ನು ನೋಡುತ್ತಾ ನಾರದರು ಶ್ರೀಕೃಷ್ಣನ ಅಂತಃಪುರಕ್ಕೆ ಬಂದರು. ದ್ವಾರಕಿಯನ್ನು ನಿರ್ಮಿಸಿದ ವಿಶ್ವಕರ್ಮನು ತನ್ನ ಕಲಾಕೌಶಲ್ಯವನ್ನೆಲ್ಲ ಇಲ್ಲಿ ವೆಚ್ಚಮಾಡಿದ್ದನು. ಆ ಅಂತಃಪುರದಲ್ಲಿ ಹದಿನಾರು ಸಾವಿರ ಉಪ್ಪರಿಗೆಯ ಮನೆಗಳು. ನಾರದರು ನೇರವಾಗಿ ಒಂದು ಮನೆಯನ್ನು ಹೊಕ್ಕರು. ಅದೇನು ವೈಭವ ಅಲ್ಲಿ! ಕಂಬಗಳೆಲ್ಲ ಹವಳ, ಬೋದಿಗೆಗಳೆಲ್ಲ ವಜ್ರ ವೈಡೂರ್ಯ, ಗೋಡೆಗಳೆಲ್ಲ ಇಂದ್ರನೀಲಮಣಿ, ಮುತ್ತಿನ ಕುಚ್ಚುಗಳುಳ್ಳ ಮೇಲ್ಕಟ್ಟುಗಳು, ಅಲ್ಲಲ್ಲಿ ರತ್ನಖಚಿತವಾದ ಬಂಗಾರದ ಮಂಚಗಳು; ಅಲ್ಲಿನ ದಾಸಿಯರೆಲ್ಲ ರಾಣಿಯರಂತೆ ರತ್ನಾಭರಣಗಳಿಂದ ಅಲಂಕೃತರಾಗಿದ್ದಾರೆ, ಅವರ ಬಟ್ಟೆಗಳೆಲ್ಲ ಹಾಲಿನ ನೊರೆಯಂತೆ ಬೆಳ್ಳಗಿರುವ ಮಗುಟಗಳು. ಅಲ್ಲಿನ ರತ್ನದ ದೀಪಗಳಿಂದ ಸದಾ ಬೆಳ್ಳಂಬೆಳಗು, ಅಲ್ಲ ಲ್ಲಿಯೆ ಹೊತ್ತಿ ಉರಿಯುತ್ತಿರುವ ಅಗರು ಧೂಪಗಳು. ನಾರದರು ಈ ಐಶ್ವರ್ಯ ವೈಭವ ಗಳನ್ನು ಅಚ್ಚರಿಯಿಂದ ನೋಡುತ್ತಾ ಒಳಗೆ ಪ್ರವೇಶಿಸಿದರು. ಅಗೋ, ಇದಿರಿನ ಮಂಚದ ಮೇಲೆ ಶ್ರೀಕೃಷ್ಣ ಕುಳಿತಿದ್ದಾನೆ. ಸಹಸ್ರಾರು ದಾಸಿಯರಿದ್ದರೂ ರುಕ್ಮಿಣಿ ತಾನೆ ಕೈಲಿ ಚಾಮರ ವನ್ನು ಹಿಡಿದು ಆತನಿಗೆ ಗಾಳಿ ಹಾಕುತ್ತಿದ್ದಾಳೆ. ಅದನ್ನು ಕಂಡು ಆನಂದಪರವಶರಾದರು ನಾರದರು.</p>
  <p> ಶ್ರೀಕೃಷ್ಣನು ನಾರದರನ್ನು ಕಾಣುತ್ತಲೆ ದಿಗ್ಗನೆ ಮಂಚದಿಂದ ಧುಮ್ಮಿಕ್ಕಿ ಆತನಿಗೆ ಅಡ್ಡ ಬಿದ್ದನು; ಅನಂತರ ಆತನನ್ನು ಕರೆತಂದು ತನ್ನ ಮಂಚದ ಮೇಲೆ ಕುಳ್ಳಿರಿಸಿ, ಬಂಗಾರದ ತಟ್ಟೆಯಲ್ಲಿ ಆತನ ಪಾದಗಳನ್ನಿಟ್ಟು ತೊಳೆದನು. ಆ ತೀರ್ಥವನ್ನು ತಲೆಯ ಮೇಲೆ ಪ್ರೋಕ್ಷಿಸಿಕೊಂಡು ‘ಸ್ವಾಮಿ, ತಮ್ಮ ಆಗಮನದಿಂದ ಧನ್ಯನಾದೆ. ತಮಗೆ ನನ್ನಿಂದ ಆಗ ಬೇಕಾದ ಕಾರ್ಯವೇನಾದರೂ ಇದೆಯೆ?’ ಎಂದು ಕೇಳಿದನು. ಅಮೃತದಂತಿರುವ ಆತನ ಮಾತುಗಳಿಂದ ಮುಗ್ಧರಾದ ನಾರದರು ‘ಹೇ ಲೋಕೇಶ್ವರ, ನನಗೆ ಬೇಕಾಗಿರುವುದು ನಿನ್ನ ಪಾದದರ್ಶನ. ಅದನ್ನು ಅನುಗ್ರಹಿಸಿರುವೆ. ನಾನು ಧನ್ಯನಾದೆ. ಆ ಪಾದಗಳನ್ನು ಸದಾ ಧ್ಯಾನಮಾಡುತ್ತಿರುವಂತೆ ನನ್ನನ್ನು ಹರಸು. ಇಷ್ಟೆ ನನ್ನ ಕೋರಿಕೆ’ ಎಂದು ಹೇಳಿ, ಆತನಿಂದ ಬೀಳ್ಕೊಂಡು, ಅಂತಃಪುರದ ಮತ್ತೊಂದು ಮನೆಗೆ ಬಂದರು. ಅಲ್ಲಿ ಶ್ರೀಕೃಷ್ಣನು ತನ್ನ ಮಡದಿಯೊಡನೆ ಪಗಡೆಯಾಟದಲ್ಲಿ ಮಗ್ನನಾಗಿದ್ದಾನೆ. ಆತನು ನಾರದರನ್ನು ಕಾಣುತ್ತಲೆ, ಆಗತಾನೆ ಆತನನ್ನು ಕಾಣುವವನಂತೆ ಭಕ್ತಿಯಿಂದ ಆತನನ್ನು ಇದಿರುಗೊಂಡು ನಮ ಸ್ಕರಿಸಿ, ‘ಪೂಜ್ಯರೆ, ಯಾವಾಗ ಬಂದಿರಿ? ನನ್ನಿಂದೇನಾಗಬೇಕು?’ ಎಂದನು. ನಾರದರು ಮುಗುಳ್ನಗುವನ್ನು ಪ್ರತ್ಯುತ್ತರವಾಗಿತ್ತು ಮತ್ತೊಂದು ಮನೆಗೆ ಹೋದರು. ಅಲ್ಲಿ ಶ್ರೀಕೃಷ್ಣ ತನ್ನ ಮುದ್ದು ಮಕ್ಕಳೊಡನೆ ಆಟವಾಡುತ್ತಿದ್ದ. ಅಲ್ಲಿಯೂ ಅವರಿಗೆ  ‘ಪೂಜ್ಯರೆ, ಯಾವಾಗ ಬಂದಿರಿ? ನನ್ನಿಂದೇನಾಗಬೇಕು?’ ಎಂಬ ಪ್ರಶ್ನೆ! ಇನ್ನೊಂದು ಮನೆಗೆ ಹೋದರೆ ಅಲ್ಲಿ ಶ್ರೀಕೃಷ್ಣನು ನೀರೆರೆದುಕೊಳ್ಳುತ್ತಿದ್ದಾನೆ, ಮತ್ತೊಂದು ಮನೆಯಲ್ಲಿ ದೇವರಪೂಜೆ ಮಾಡು ತ್ತಿದ್ದಾನೆ, ಮಗುದೊಂದರಲ್ಲಿ ಸಂಧ್ಯಾವಂದನೆಗೆ ಕುಳಿತಿದ್ದಾನೆ. ಹೀಗೆಯೆ ಊಟಕ್ಕೆ, ಧ್ಯಾನಕ್ಕೆ, ಮಂತ್ರಾಲೋಚನೆಗೆ, ಮತ್ತಾವುದೊ ಕಾರ್ಯಕ್ಕೆ! ಮನೆಮನೆಯಲ್ಲಿಯೂ ಬೇರೆ ಬೇರೆ ಕಾರ್ಯಗಳಲ್ಲಿ ಮಗ್ನನಾಗಿ ಕುಳಿತಿರುವ ಶ್ರೀಕೃಷ್ಣನನ್ನು ಕಂಡು ನಾರದರು ಆಶ್ಚರ್ಯ ಗೊಂಡರು.</p>
  <p>ಹದಿನಾರು ಸಾವಿರ ಹೆಂಡಿರಲ್ಲಿ ಹದಿನಾರು ಸಾವಿರ ಶ್ರೀಕೃಷ್ಣರೂಪದಿಂದ ಕಾಣಿಸಿ ಕೊಂಡು, ಅವರೆಲ್ಲರನ್ನೂ ಏಕಕಾಲದಲ್ಲಿಯೆ ಸಂತೋಷಪಡಿಸುತ್ತಾ, ಮಾನವರೂಪದಲ್ಲಿ ಇರುವಾಗಲೂ ಈ ಅದ್ಭುತಲೀಲೆಯನ್ನು ತೋರುತ್ತಿರುವ ಈ ಶ್ರೀಕೃಷ್ಣಮಾಯೆಯ ವೈಭವವನ್ನು ಕಣ್ಣಾರೆ ಕಂಡು ಧನ್ಯರಾದ ನಾರದರು ಅಂತಃಪುರದಿಂದ ಹೊರಕ್ಕೆ ಬರು ವಷ್ಟರಲ್ಲಿ ಶ್ರೀಕೃಷ್ಣನೂ ಅವರನ್ನು ಬೀಳ್ಕೊಳ್ಳಲೆಂದು ಹೊರಗೆ ಬಂದನು. ಆಗ ನಾರದರು ‘ಯೋಗೀಶ್ವರ, ಯೋಗಿಗಳಿಗೂ ಅಗೋಚರವಾದ ನಿನ್ನ ಲೀಲೆಯನ್ನು ಕಣ್ಣಾರೆ ಕಂಡು ನಾನಿಂದು ಧನ್ಯನಾದೆ’ ಎಂದರು. ಶ್ರೀಕೃಷ್ಣನು ‘ನಾರದ, ಕಾಲಕ್ಕೆ ತಕ್ಕಂತೆ ಧರ್ಮವನ್ನು ಉಪದೇಶಿಸುವವನೂ ನಾನೆ, ಅದನ್ನು ಮಾಡಿ ತೋರಿಸುವವನೂ ನಾನೆ. ಹಾಗೆ ಮಾಡಿ ತೋರಿಸುವುದಕ್ಕಾಗಿಯೆ ನಾನೀಗ ಮನುಷ್ಯನಾಗಿ ಅವತರಿಸಿದ್ದೇನೆ. ಇದನ್ನು ಕಂಡು ನೀನು ಅಚ್ಚರಿಪಡಬೇಕಾದುದಿಲ್ಲ’ ಎಂದ. ಆ ಮಾತು ಆತನ ಬಾಯಿಂದ ಬರುತ್ತಿದ್ದಂತೆಯೆ ನಾರದರಿಗೆ ಜ್ಞಾನದೃಷ್ಟಿ ಮೂಡಿತು. ಸಮಸ್ತ ಜೀವ ದೇಹಗಳಲ್ಲಿಯೂ ಆತ್ಮರೂಪಿನಿಂದ ಇರುವ ಆತ ಕಾಣಿಸಿದ. ಆಗ ನಾರದರು ‘ಆಹಾ, ಶ್ರೀಕೃಷ್ಣ ಮಾಯೆಯ ವೈಭವವೆ!’ ಎಂದು ಕೊಂಡು ಅಲ್ಲಿಂದ ಹೊರಟರು. </p>
  <div>೭೮. ಜರಾಸಂಧನನ್ನು ಕೊಲ್ಲಿಸಿದ</div>
  <p>ಸಾಕ್ಷಾತ್ ನಾರಾಯಣನೆ ತಾನಾದರೂ ಶ್ರೀಕೃಷ್ಣನು ಲೋಕಕ್ಕೆ ಮಾದರಿಯಾಗುವಂತೆ ತನ್ನ ಬಾಳನ್ನು ಅಳವಡಿಸಿಕೊಂಡಿದ್ದನು. ಆತನು ಬೆಳಗಿನ ಜಾವ ಮೊದಲ ಕೋಳಿ ಕೂಗು ತ್ತಲೆ ಹಾಸಿಗೆಯಿಂದೆದ್ದು, ಮುಖ ತೊಳೆದು, ತನ್ನ ಸಚ್ಚಿದಾನಂದಮೂರ್ತಿಯನ್ನು ತಾನೆ ಧ್ಯಾನ ಮಾಡುವನು. ಸೂರ್ಯೋದಯಕ್ಕೆ ಮುಂಚೆಯೇ ಸ್ನಾನಮಾಡಿ, ಸಂಧ್ಯಾವಂದನೆ ಮೊದಲಾದ ನಿತ್ಯಕರ್ಮಗಳನ್ನು ಶ್ರದ್ಧೆಯಿಂದ ಆಚರಿಸುವನು. ಅನಂತರ ಉತ್ತಮರಾದ ಬ್ರಾಹ್ಮಣರಿಗೆ ದಾನಧರ್ಮಗಳನ್ನಿತ್ತು, ವಸ್ತ್ರಭೂಷಣಗಳಿಂದ ಅಲಂಕೃತನಾಗಿ ತನ್ನ ಸಭಾ ಮಂಟಪಕ್ಕೆ ಹೋಗಿ, ರಾಜಕಾರ್ಯಗಳಲ್ಲಿ ಮಗ್ನನಾಗುವನು. ಒಂದು ದಿನ ಎಂದಿನಂತೆ ಆತನು ಸುಧರ್ಮೆಯೆಂಬ ಸಭಾಮಂಟಪದಲ್ಲಿ ನಕ್ಷತ್ರಗಳ ಮಧ್ಯದ ಚಂದ್ರನಂತೆ ಯಾದವವೀರರ ಮಧ್ಯದಲ್ಲಿ ಕುಳಿತಿರಲು, ದ್ವಾರಪಾಲಕರು ಯಾರೋ ಒಬ್ಬ ಮಹಾ ಪುರುಷನು ಶ್ರೀಕೃಷ್ಣದರ್ಶನಕ್ಕಾಗಿ ಬಂದು ಬಾಗಿಲಲ್ಲಿ ನಿಂತಿರುವುದಾಗಿ ತಿಳಿಸಿದರು. ಶ್ರೀಕೃಷ್ಣನು ಆತನನ್ನು ಸಭೆಗೆ ಬರುವಂತೆ ಕರೆಸಿದನು. ಕೈಕಟ್ಟಿಕೊಂಡು ಭಯಭಕ್ತಿಯಿಂದ ಸಭೆಯನ್ನು ಪ್ರವೇಶಿಸಿದ ಆ ಮನುಷ್ಯ ಶ್ರೀಕೃಷ್ಣನಿಗೆ ಅಡ್ಡಬಿದ್ದು, ಭಕ್ತಿಯಿಂದ ಕೈ ಮುಗಿದುಕೊಂಡು “ಭಕ್ತವತ್ಸಲನಾದ ಶ್ರೀಕೃಷ್ಣ ಪರಮಾತ್ಮ, ಜರಾಸಂಧನೆಂಬ ದುಷ್ಟ ರಾಜನು ನಿನ್ನ ಭಕ್ತರಾದ ಇಪ್ಪತ್ತು ಸಾವಿರ ರಾಜರನ್ನು ಗಿರಿವ್ರಜವೆಂಬ ಕೋಟೆಯಲ್ಲಿ ಸೆರೆ ಹಾಕಿದ್ದಾನೆ. ಹತ್ತುಸಾವಿರ ಆನೆಗಳ ಬಲವುಳ್ಳ ಜರಾಸಂಧನ ದೆಸೆಯಿಂದ ಆ ರಾಜರೆಲ್ಲ ಹುಲಿಯ ಕೈಗೆ ಸಿಕ್ಕ ಹುಲ್ಲೆಗಳಂತೆ ಪರಿತಪಿಸುತ್ತಿದ್ದಾರೆ. ದುಷ್ಟಶಿಕ್ಷಣ ಶಿಷ್ಟರಕ್ಷಣೆಗಾಗಿ ಅವತರಿಸಿರುವ ನಿನ್ನ ಬಳಿಗೆ ಅವರು ನನ್ನನ್ನು ಕಳಿಸಿದ್ದಾರೆ. ನಿನ್ನಲ್ಲಿ ಶರಣಾಗತರಾಗಿರುವ ಅವರನ್ನು ರಕ್ಷಿಸುವ ಹೊಣೆ ನಿನ್ನದು. ನಿನ್ನ ಪಾದದರ್ಶನವನ್ನೆ ಸದಾ ಬಯಸುತ್ತಿರುವ ಆ ರಾಜರಿಗೆ ನಿನ್ನ ದರ್ಶನವಿತ್ತು ಕಾಪಾಡು” ಎಂದು ಬೇಡಿದನು. </p>
  <p>ದೂತನು ತನ್ನ ಮಾತನ್ನು ಮುಗಿಸುತ್ತಿದ್ದಂತೆಯೆ ನಾರದ ಮಹರ್ಷಿಗಳು ಆಸ್ಥಾನವನ್ನು ಪ್ರವೇಶಿಸಿದರು. ಶ್ರೀಕೃಷ್ಣನೂ ಸಭೆಯಲ್ಲಿದ್ದವರೂ ತಟ್ಟನೆ ಮೇಲಕ್ಕೆದ್ದು ತಲೆಬಾಗಿ ಅವ ರಿಗೆ ನಮಸ್ಕರಿಸಿದರು. ಶ್ರೀಕೃಷ್ಣನು ಅವರನ್ನು ಪೀಠದ ಮೇಲೆ ಕುಳ್ಳಿರಿಸಿ, ಉಪಚರಿ ಸಿದಮೇಲೆ ‘ತ್ರಿಲೋಕಸಂಚಾರಿಯಾದ ಮುನೀಂದ್ರ, ವಿಶೇಷ ಸಮಾಚಾರವೇನು? ಈಚೆಗೆ ನಮ್ಮ ಪಾಂಡವರನ್ನೇನಾದರೂ ಕಂಡಿದ್ದೀರಾ? ಅವರು ಆರೋಗ್ಯವೆ?’ ಎಂದು ಕೇಳಿದ. ನಾರದರು ‘ಅಯ್ಯಾ, ಬ್ರಹ್ಮನಿಗೂ ಮರುಳು ಹಿಡಿಸುವ ಮಾಯೆ ನಿನ್ನದು! ನಿನಗೆ ನಮಸ್ಕಾರ. ನಾನು ಹೇಳಬೇಕೆಂದು ಬಂದಿರುವುದನ್ನೇ ನೀನು ಕೇಳುತ್ತಿದ್ದಿ. ನಾನೂ ಹೇಳು ತ್ತೇನೆ. ನಿನ್ನ ಪಾಂಡವರಲ್ಲಿ ಹಿರಿಯನಾಗಿ ನಿನ್ನ ಭಕ್ತನಾಗಿರುವ ಧರ್ಮರಾಯನು ರಾಜ ಸೂಯಯಾಗವನ್ನು ಮಾಡಿ, ರಾಜರಲ್ಲೆಲ್ಲ ಶ್ರೇಷ್ಠನಾಗಬೇಕೆಂದು ಬಯಸಿದ್ದಾನೆ. ಅನೇಕ ರಾಜರು ಆ ಯಾಗಕ್ಕೆ ಬರುವವರಾಗಿದ್ದಾರೆ. ನೀನು ಬಂದು, ಆ ಯಾಗವು ಸಾಂಗವಾಗಿ ನೆರವೇರುವಂತೆ ಅನುಗ್ರಹಿಸಿ, ಆತನನ್ನು ಕೃತಾರ್ಥನನ್ನಾಗಿ ಮಾಡಬೇಕು. ಪಾವನವಾದ ನಿನ್ನ ದರ್ಶನದಿಂದ ಯಾಗಕ್ಕೆ ಬಂದವರೆಲ್ಲ ಉದ್ಧಾರವಾಗಲಿ’ ಎಂದನು. </p>
  <p>ಈಗ ಎರಡು ಆಹ್ವಾನಗಳು ಏಕಕಾಲದಲ್ಲಿ ಬಂದಂತಾಯಿತು: ಒಂದು ಜರಾಸಂಧನ ವಧೆಗೆ, ಮತ್ತೊಂದು ಧರ್ಮರಾಯನ ರಾಜಸೂಯಯಾಗಕ್ಕೆ. ಯಾದವವೀರರಲ್ಲಿ ಬಹು ಮಂದಿ ಜರಾಸಂಧನ ವಧೆಯೆ ಮುಖ್ಯಕಾರ್ಯವೆಂದು ಭಾವಿಸಿದ್ದರು. ಆದರೆ ಶ್ರೀಕೃಷ್ಣನ ಅಭಿಪ್ರಾಯವೆ ಬೇರೆ ಯಾಗಿತ್ತು. ಆದ್ದರಿಂದ ಶ್ರೀಕೃಷ್ಣನು ತನ್ನ ಮಂತ್ರಿಯಾದ ಉದ್ಧವ ನನ್ನು ಕುರಿತು ‘ನಿನ್ನ ಸಲಹೆಯೇನು?’ ಎಂದು ಕೇಳಿದನು. ಆತನು ಶ್ರೀಕೃಷ್ಣನ ಮಂತ್ರಿ ಮಾತ್ರವೇ ಅಲ್ಲ, ಅಂತರಂಗದ ಭಕ್ತ; ಬೂದಿ ಮುಚ್ಚಿದ ಕೆಂಡದಂತಿರುವ ಆ ಮಾಯಾ ಮಯನ ಮನಸ್ಸಿನಲ್ಲಿರುವುದನ್ನೆ ಆತ ಹೇಳಿದ: “ಪ್ರಭು, ಈಗ ಒದಗಿರುವ ಎರಡು ಕಾರ್ಯ ಗಳೂ ಮುಖ್ಯವೆ; ಯಾವುದನ್ನೂ ಉಪೇಕ್ಷೆ ಮಾಡುವಂತಿಲ್ಲ. ಆದರೆ ಆ ರಾಜಸೂಯ ಯಾಗಕ್ಕೆ ಹೋಗುವುದರಿಂದ ಎರಡು ಕೆಲಸಗಳೂ ಏಕಕಾಲದಲ್ಲಿ ನಡೆದರೂ ನಡೆಯ ಬಹುದು. ರಾಜಸೂಯಯಾಗವನ್ನು ಮಾಡಬೇಕಾದರೆ ಜಗತ್ತಿನ ರಾಜರನ್ನೆಲ್ಲ ಗೆಲ್ಲಬೇಕು; ಇದೇ ನೆಪದಿಂದ ಜರಾಸಂಧನನ್ನು ಕೊಲ್ಲುವ ಕೆಲಸವೂ ನಡೆಯಬಹುದು. ಅವನನ್ನು ಕೊಲ್ಲುವುದೆಂದರೆ ಹುಡುಗಾಟವೇನೂ ಅಲ್ಲ. ಹತ್ತುಸಾವಿರ ಆನೆಯ ಬಲವುಳ್ಳ ಅವ ನೊಡನೆ ಹೋರಾಡುವುದೆಂದರೆ ಒಬ್ಬ ಭೀಮನಿಗೆ ಮಾತ್ರ ಸಾಧ್ಯ. ಅವನನ್ನು ಕೊಲ್ಲುವು ದಕ್ಕೆ ಶಕ್ತಿ ಮಾತ್ರವೇ ಅಲ್ಲ, ಯುಕ್ತಿಯೂ ಬೇಕು. ದ್ವಂದ್ವಯುದ್ಧವಾಗದ ಹೊರತು ಅವ ನಿಗೆ ಸಾವಿಲ್ಲ. ಹಾಗೆ ದ್ವಂದ್ವಯುದ್ಧಕ್ಕೆ ಎಳೆಯಬೇಕಾದರೆ ಬ್ರಾಹ್ಮಣವೇಷದಿಂದ ಅವನ ಬಳಿಗೆ ಹೋಗಿ, ಯುದ್ಧಭಿಕ್ಷೆಯನ್ನು ಬೇಡಬೇಕು. ಬ್ರಾಹ್ಮಣರು ಕೇಳಿದುದನ್ನು ಅವನು ‘ಇಲ್ಲ’ ಎನ್ನುವುದಿಲ್ಲ. ಆದ್ದರಿಂದ ಬ್ರಾಹ್ಮಣವೇಷದ ಭೀಮನಿಂದ ಅವನನ್ನು ಕೊಲ್ಲಿಸ ಬೇಕು” ಎಂದನು. ಈ ಮಾತನ್ನು ಅಲ್ಲಿದ್ದ ನಾರದರು, ಯಾದವರು–ಎಲ್ಲರೂ ಒಪ್ಪಿ ದರು. ಶ್ರೀಕೃಷ್ಣನು ರಾಜಸೂಯಯಾಗಕ್ಕೆ ಹೊರಡುವುದು ನಿಶ್ಚಯವಾಗುತ್ತಲೆ ನಾರದರು ಆತನಿಂದ ಬೀಳ್ಕೊಂಡು ತಮ್ಮ ಸಂಚಾರಕ್ಕೆ ಹೊರಟರು. ಶ್ರೀಕೃಷ್ಣನು ತನ್ನಲ್ಲಿಗೆ ಬಂದಿದ್ದ ರಾಜದೂತನನ್ನು ಕುರಿತು ‘ಅಯ್ಯಾ, ನೀನಿನ್ನು ಹಿಂದಕ್ಕೆ ಹೊರಡು. ಇಷ್ಟರಲ್ಲೆ ನಾನಲ್ಲಿಗೆ ಬಂದು ಜರಾಸಂಧನನ್ನು ಕೊಲ್ಲುತ್ತೇನೆ. ಇದನ್ನು ರಾಜರಿಗೆ ತಿಳಿಸು’ ಎಂದು ಹೇಳಿ ಅವನನ್ನು ಬೀಳ್ಕೊಟ್ಟನು.</p>
  <p>ಶ್ರೀಕೃಷ್ಣನು ತಕ್ಷಣವೇ ಇಂದ್ರಪ್ರಸ್ಥಕ್ಕೆ ಹೊರಡಲು ನಿಶ್ಚಯಿಸಿದುದರಿಂದ, ದಾರುಕನು ಆತನ ರಥವನ್ನು ತಂದು ನಿಲ್ಲಿಸಿದನು. ರುಕ್ಮಿಣಿಯೇ ಮೊದಲಾದ ರಾಣಿವಾಸದವರು ರಾಜಸೂಯ ಯಾಗವನ್ನು ನೋಡಬೇಕೆಂಬ ಕುತೂಹಲದಿಂದ ವಸ್ತ್ರಾಲಂಕಾರಭೂಷಿತ ರಾಗಿ ಹೊರಟು ನಿಂತರು. ಅವರಿಗಾಗಿ ಚಿನ್ನದ ಪಲ್ಲಕ್ಕಿಗಳೂ ರಥಗಳೂ ಪ್ರಯಾಣಸನ್ನದ್ಧ ವಾದುವು. ಅವರೆಲ್ಲರ ರಕ್ಷಣೆಗಾಗಿ ಸೇನೆಯೂ, ಸೇವೆಗಾಗಿ ದಾಸದಾಸಿಯರೂ ಹೊರಡ ಬೇಕಾಯಿತು. ಅವರೆಲ್ಲರ ಹಾಸಿಗೆ ಹೊದ್ದಿಕೆ ಗುಡಾರಗಳಿಗಾಗಿ ಅನೇಕ ವಾಹನಗಳು ಹೊರಟುನಿಂತವು. ಆ ದೊಡ್ಡ ಪರಿವಾರದೊಡನೆ ಪ್ರಯಾಣ ಹೊರಟ ಆ ವಿಶ್ವ ಕುಟುಂಬಿಯು ಅನೇಕ ನದಿ ಪರ್ವತಗಳನ್ನೂ ಹಳ್ಳಿ ಕಾಡು ಪಟ್ಟಣಗಳನ್ನೂ ದಾಟಿ ಇಂದ್ರ ಪ್ರಸ್ಥಪುರದ ಬಳಿಗೆ ಬಂದನು. ಆ ಸುದ್ದಿಯನ್ನು ಕೇಳಿದ ಧರ್ಮರಾಯನು ಸೋದರ ರನ್ನೂ, ಪುರೋಹಿತರನ್ನೂ, ಇಷ್ಟಮಿತ್ರರನ್ನೂ ಕರೆದುಕೊಂಡುಹೋಗಿ ಆತನನ್ನು ಇದಿರು ಗೊಂಡನು. ಪಂಚೇಂದ್ರಿಯಗಳು ಪ್ರಾಣದ ಬಳಿಗೆ ಹೋಗುವಂತೆ ಆ ಪಾಂಡವರೈವರೂ ಶ್ರೀಕೃಷ್ಣನ ಬಳಿಗೆ ಹೋಗಿ ಆತನನ್ನು ಆಲಿಂಗಿಸಿಕೊಂಡರು. ಆಗ ಅವರ ಮೈ ಪುಲಕಿತ ವಾಯಿತು, ಆನಂದಬಾಷ್ಪಗಳು ಸುರಿದವು, ಮನಸ್ಸು ಧನ್ಯತೆಯನ್ನು ಅನುಭವಿಸಿತು. ಶ್ರೀಕೃಷ್ಣನು ಅವರ ಕುಶಲವನ್ನು ವಿಚಾರಿಸಿ, ಅಲ್ಲಿದ್ದ ಪುರೋಹಿತರಿಗೂ ಹಿರಿಯರಿಗೂ ನಮಸ್ಕರಿಸಿದನು. ಪರಿಚಯದವರೆಲ್ಲರ ಕುಶಲವನ್ನು ವಿಚಾರಿಸಿದನು. ಅನಂತರ ವಂದಿ ಮಾಗಧರು ಶ್ರೀಕೃಷ್ಣನ ಗುಣಗಳನ್ನು ಹೊಗಳಿ ಪರಾಕು ಮಾಡಿದರು; ಮಂಗಳವಾದ್ಯಗಳು ಭೋರ್ಗರೆದವು; ವೇಶ್ಯೆಯರು ನರ್ತಿಸಿದರು; ಅತ್ಯಂತ ವೈಭವದಿಂದ ದಿಬ್ಬಣ ಹೊರಟು ಸಮಸ್ತ ಪರಿವಾರದೊಡನೆ ಶ್ರೀಕೃಷ್ಣನು ಇಂದ್ರಪ್ರಸ್ಥವನ್ನು ಪ್ರವೇಶಿಸಿದನು. ಇಕ್ಕಡೆಯ ಉಪ್ಪರಿಗೆಗಳಿಂದಲೂ ಪುರಸ್ತ್ರೀಯರು ಹೂಮಳೆಯನ್ನು ಕರೆಯುತ್ತಿರಲು ಶ್ರೀಕೃಷ್ಣನು ರಾಜಬೀದಿಯಲ್ಲಿ ಬಿಜಯಮಾಡಿ, ಅಲ್ಲಲ್ಲಿಯೆ ಪುರಜನರು ನೀಡುತ್ತಿದ್ದ ಕಾಣಿಕೆಗಳನ್ನು ಸ್ವೀಕರಿಸುತ್ತಾ ಅರಮನೆಯನ್ನು ಸೇರಿದನು. ಮನೆಯೊಳಗೆ ಕಾಲಿಡುತ್ತಿದ್ದಂತೆಯೇ ಕುಂತೀ ದೇವಿ ಕಾಣಿಸಿಕೊಂಡಳು. ಶ್ರೀಕೃಷ್ಣನು ಆಕೆಗೆ ಕಾಲ್ಮುಟ್ಟಿ ನಮಸ್ಕರಿಸಿದನು. ದ್ರೌಪದಿಯು ಆತನಿಗೆ ನಮಸ್ಕರಿಸಿ, ರುಕ್ಮಿಣಿಯೇ ಮೊದಲಾದ ಹೆಣ್ಣುಮಕ್ಕಳನ್ನು ಸತ್ಕರಿಸುವ ಕಾರ್ಯದಲ್ಲಿ ಮಗ್ನಳಾದಳು. ಬಂದವರಿಗೆಲ್ಲ ಸುಖವಸತಿಗಳನ್ನು ಕಲ್ಪಿಸಿ, ಅವರ ಷೋಡಶೋಪಚಾರ ಗಳಿಗೆ ಅಣಿ ಮಾಡಲಾಯಿತು. </p>
  <p>ಮರುದಿನ ಸುಖಭೋಜನ ವಿಶ್ರಾಂತಿಗಳಾದ ಮೇಲೆ ಧರ್ಮರಾಯನು ತನ್ನ ತಮ್ಮಂದಿ ರೊಡನೆಯೂ ಬಂಧುಬಾಂಧವರೊಡನೆಯೂ ಸಭಾಭವನದಲ್ಲಿ ಕುಳಿತು ಶ್ರೀಕೃಷ್ಣ ನೊಡನೆ ‘ಪ್ರಭು, ಗೋವಿಂದ, ಯಾಗಗಳಲ್ಲೆಲ್ಲ ಶ್ರೇಷ್ಠವಾದ ರಾಜಸೂಯಯಾಗವನ್ನು ಮಾಡಿ, ದೇವತೆಗಳನ್ನು ಆರಾಧಿಸಬೇಕೆಂದುಕೊಂಡಿದ್ದೇನೆ. ನಿನ್ನ ನೆರವಿಲ್ಲದೆ ಅದು ನೆರ ವೇರದು. ಇದನ್ನು ಆಗಮಾಡಿಸುವ ಹೊಣೆ ನಿನ್ನದು. ನಿನ್ನ ಭಕ್ತನಾದ ನನ್ನನ್ನು ಅನು ಗ್ರಹಿಸಬೇಕು’ ಎಂದು ಬೇಡಿದನು. ಶ್ರೀಕೃಷ್ಣನು ಆತನ ಅಭಿಪ್ರಾಯವನ್ನು ಮೆಚ್ಚಿ ಬಾಯ್ತುಂಬ ಹೊಗಳುತ್ತಾ, ‘ಅಯ್ಯಾ, ಧರ್ಮರಾಜ, ನಿನ್ನ ಉದ್ದೇಶ ಸ್ತೋತ್ರಾರ್ಹ ವಾದುದು. ಇದರಿಂದ ದೇವತೆಗಳು ಸುಪ್ರೀತರಾಗುತ್ತಾರೆ. ನಿನಗೆ ಮಂಗಳವಾಗುತ್ತದೆ. ನನಗೂ ತೃಪ್ತಿಯಾಗುತ್ತದೆ. ಈ ಕ್ಷಣವೇ ನೀನು ದಿಗ್ವಿಜಯಕ್ಕಾಗಿ ನಿನ್ನ ಸೇನೆಯನ್ನು ಕಳು ಹಿಸು’ ಎಂದನು. ಶ್ರೀಕೃಷ್ಣನ ನುಡಿಗಳಿಂದ ಧರ್ಮರಾಯನಿಗೆ ಧೈರ್ಯ ಬಂದಿತು. ಆತನು ತನ್ನ ನಾಲ್ವರು ತಮ್ಮಂದಿರನ್ನೂ ಅಂದೇ ದಿಗ್ವಿಜಯಕ್ಕೆ ಹೊರಡುವಂತೆ ನೇಮಿಸಿದನು. ಸಹದೇವನು ದಕ್ಷಿಣಕ್ಕೂ, ನಕುಲನು ಪಶ್ಚಿಮಕ್ಕೂ, ಅರ್ಜುನನು ಉತ್ತರ ದಿಕ್ಕಿಗೂ, ಭೀಮನು ಪೂರ್ವದಿಕ್ಕಿಗೂ ಹೊರಟರು. ದೇವಾಂಶಸಂಭೂತರಾದ ಅವರ ಕತ್ತಿಗೆ ಇದಿರು ನಿಲ್ಲಬಲ್ಲವರಾರು? ಅವರು ಜಗತ್ತಿನ ರಾಜರನ್ನೆಲ್ಲ ಗೆದ್ದು, ಅಪಾರ ಧನವನ್ನು ತಂದು ಅಣ್ಣನ ಪಾದಕ್ಕೊಪ್ಪಿಸಿದರು. ಅವರಿಗೆ ದುರ್ಜಯನಾಗಿದ್ದವನು ಮಗಧ ದೇಶದ ರಾಜ ನಾದ ಜರಾಸಂಧನೊಬ್ಬನು ಮಾತ್ರ. ಅವನನ್ನು ಗೆಲ್ಲದ ಹೊರತು ರಾಜಸೂಯ ಯಾಗ ವನ್ನು ಪ್ರಾರಂಭಿಸುವಂತಿಲ್ಲ. ಅವನನ್ನು ಗೆಲ್ಲುವ ಉಪಾಯವೇನೆಂದು ಧರ್ಮರಾಯನು ಚಿಂತಿಸುತ್ತಿರಲು, ಶ್ರೀಕೃಷ್ಣನು ‘ಅಯ್ಯಾ, ನೀನೇನೂ ಚಿಂತಿಸಬೇಡ. ನಾನು ಉಪಾಯ ದಿಂದ ಅವನನ್ನು ಕೊಲ್ಲಿಸುತ್ತೇನೆ’ ಎಂದು ಸಮಾಧಾನಮಾಡಿದನು. </p>
  <p>ಜರಾಸಂಧನನ್ನು ಕೊಲ್ಲಿಸುವ ಹೊಣೆ ಹೊತ್ತ ಶ್ರೀಕೃಷ್ಣನು ಭೀಮಾರ್ಜುನರೊಡನೆ ಬ್ರಾಹ್ಮಣ ವೇಷವನ್ನು ಧರಿಸಿ ಗಿರಿವ್ರಜಕ್ಕೆ ಹೋದನು. ಅಲ್ಲಿ ಜರಾಸಂಧನು ತನ್ನ ನಿತ್ಯ ಕರ್ಮಗಳನ್ನು ಮುಗಿಸಿ, ಭಕ್ತಿಯಿಂದ ಬ್ರಾಹ್ಮಣರಿಗೆ ದಾನ ನೀಡುತ್ತಿರುವ ಹೊತ್ತಿಗೆ ಸರಿ ಯಾಗಿ ಈ ಮೂವರೂ ಆತನಿಗೆ ಕಾಣಿಸಿಕೊಂಡು ‘ಅಯ್ಯಾ, ನಿನಗೆ ಮಂಗಳವಾಗಲಿ ; ನಾವು ಬಹು ದೂರದಿಂದ ಬಂದಿರುವ ಬ್ರಾಹ್ಮಣರು; ನಿನ್ನಲ್ಲಿ ಭಿಕ್ಷೆಯನ್ನು ಬೇಡಲು ಬಂದಿದ್ದೇವೆ. ನಮ್ಮ ಇಷ್ಟಾರ್ಥವನ್ನು ನಡೆಸಿಕೊಡುವುದಾಗಿ ನೀನು ಮಾತು ಕೊಟ್ಟರೆ, ನಾವು ನಮಗೆ ಬೇಕಾದುದನ್ನು ಬೇಡುತ್ತೇವೆ’ ಎಂದರು. ಆತ ಅವರ ಮುಖವನ್ನು ನೋಡಿದ, ಅವರ ಮಾತನ್ನು ಕೇಳಿದ; ಆ ರೂಪ, ಆ ದನಿ ಆತನಿಗೆ ಪರಿಚಿತವಾದುದೆನ್ನಿಸಿತು. ಅಲ್ಲದೆ ಅವರ ಮಣಿಕಟ್ಟಿನಲ್ಲಿ ಬಿಲ್ಲಿನ ಹಗ್ಗ ಒತ್ತಿ ಜಡ್ಡುಗಟ್ಟಿದ ಗುರುತೂ ಕಾಣಿಸುತ್ತಿದೆ. ಇವರು ಬ್ರಾಹ್ಮಣರಲ್ಲ, ಕ್ಷತ್ರಿಯರು ಎಂಬುದು ಆತನಿಗೆ ಮನದಟ್ಟಾಯಿತು. ‘ಇವರು ವೇಷಮಾತ್ರದಿಂದಲೇ ಪೂಜ್ಯರು’ ಎಂದುಕೊಂಡನಾದರೂ, ಅವರು ಬಾಗಿಲಿಗೆ ಬಂದು ಬೇಡುತ್ತಿರುವಾಗ, ಇಲ್ಲವೆನ್ನಬಾರದೆಂದುಕೊಂಡನು. ಆದ್ದರಿಂದಲೆ ಆತನು ‘ಅಯ್ಯಾ, ಬ್ರಾಹ್ಮಣರೆ, ನೀವು ಬೇಕಾದುದನ್ನು ಕೇಳಿರಿ; ನೀವು ನನ್ನ ತಲೆಯನ್ನೆ ಕೇಳಿದರೂ ನಾನು ಸಂತೋಷದಿಂದ ನಿಮಗದನ್ನು ಕೊಡುತ್ತೇನೆ’ ಎಂದನು. ಹಾಗೆ ಅವನು ಮಾತು ಕೊಡು ತ್ತಲೆ ಶ್ರೀಕೃಷ್ಣನು ಇದ್ದ ಸಂಗತಿಯನ್ನು ಇದ್ದಂತೆ ಆತನಿಗೆ ತಿಳಿಸಿದನು–‘ನೋಡಯ್ಯ ಜರಾಸಂಧ, ನಾವು ಬ್ರಾಹ್ಮಣರಲ್ಲ, ಕ್ಷತ್ರಿಯರು. ನಾನು ನಿನಗೆ ಚಿರಪರಿಚಿತನಾದ ಪರಮ ಶತ್ರು ಶ್ರೀಕೃಷ್ಣ; ಇವನು ಕುಂತಿಯ ಮಗನಾದ ಭೀಮ, ಆ ಇನ್ನೊಬ್ಬನು ಅವನ ತಮ್ಮ ಅರ್ಜುನ. ನಾವು ಬಂದುದು ಅನ್ನಭಿಕ್ಷೆಗಾಗಿ ಅಲ್ಲ, ಯುದ್ಧಭಿಕ್ಷೆಗೆ. ನೀನು ನಮ್ಮ ಮೂವರಲ್ಲಿ ಒಬ್ಬನೊಡನೆ ದ್ವಂದ್ವಯುದ್ಧ ಮಾಡು’ ಎಂದನು. </p>
  <p>ಶ್ರೀಕೃಷ್ಣನ ಮಾತುಗಳನ್ನು ಕೇಳಿ ಜರಾಸಂಧ ಗಹಗಹಿಸಿ ನಕ್ಕ. ‘ಎಲಾ ಕೃಷ್ಣ, ನೀನು ನನ್ನೊಡನೆ ಯುದ್ಧಮಾಡಲಾರದೆ ಓಡಿಹೋಗಿ ಸಮುದ್ರಮಧ್ಯದಲ್ಲಿ ಅವಿತುಕೊಂಡಿ ರುವೆ. ನಿನ್ನಂತಹ ಜೀವಗಳ್ಳನಾದ ಹೇಡಿಯೊಡನೆ ಯುದ್ಧಮಾಡುವುದು ನನಗೆ ಅವಮಾನ. ಈ ಅರ್ಜುನ ಇನ್ನೂ ಚಿಕ್ಕ ಮಗು, ಇವನೊಡನೆಯೂ ಬೇಡ. ಈ ಭೀಮ ನನಗೆ ಸಮನಾದ ಬಲಶಾಲಿ, ಆತನೊಡನೆ ಯುದ್ಧ ಮಾಡುತ್ತೇನೆ’ ಎಂದು ಹೇಳಿ ಆತ ತನ್ನ ಒಂದು ದೊಡ್ಡ ಗದೆಯನ್ನು ತಾನೆ ಭೀಮನ ಕೈಗೆ ತಂದುಕೊಟ್ಟು, ತಾನು ಮತ್ತೊಂದು ಗದೆಯನ್ನು ತೆಗೆದು ಕೊಂಡನು. ಅವರೆಲ್ಲರೂ ಊರ ಹೊರಗಿನ ಒಂದು ಮೈದಾನಕ್ಕೆ ಹೋದರು. ಅಲ್ಲಿ ಭೀಮ ಜರಾಸಂಧರ ಗದಾಯುದ್ಧ ಆರಂಭವಾಯಿತು. ಇಬ್ಬರೂ ಸೋಲದೆ ಬಹು ಹೊತ್ತು ಹೋರಾಡಿದರು. ಅವರ ಗದೆಗಳ ತಾಕಲಾಟವು ಸಿಡಿಲದನಿಯನ್ನೂ ಮೀರಿಸಿತ್ತು. ಎರಡು ಸಲಗಗಳಂತೆ ಹೋರಾಡುತ್ತಿದ್ದ ಅವರು ಪರಸ್ಪರ ಕೊಟ್ಟ ಪೆಟ್ಟಿನಿಂದ ಅವರ ಅವಯವ ಗಳೆಲ್ಲ ಜಜ್ಜಿ ಹೋಗಿದ್ದವು. ಆದರೂ ಅವರು ಅತ್ತ ಗಮನಿಸದೆ, ಯುದ್ಧೋತ್ಸಾಹದಿಂದ ವಿಜೃಂಭಿಸುತ್ತಿದ್ದರು. ಹೀಗಾದರೆ ಇವರ ಹೋರಾಟ ಮುಗಿಯದೆಂದುಕೊಂಡ ಶ್ರೀಕೃಷ್ಣನು ಭೀಮನಿಗೆ ಕಾಣುವಂತೆ ಹತ್ತಿರದಲ್ಲಿದ್ದ ಒಂದು ಮರದ ರೆಂಬೆಯನ್ನು ಸೀಳಿ, ಜರಾಸಂಧನನ್ನು ಸೀಳಿ ಹಾಕಬೇಕೆಂದು ಸೂಚಿಸಿದನು. ಇಷ್ಟೇ ಅಲ್ಲ, ತನ್ನ ತೇಜೋಬಲ ವನ್ನು ಭೀಮನಲ್ಲಿ ಆರೋಪಿಸಿದನು. ಇದರಿಂದ ಉತ್ಸಾಹಗೊಂಡ ಭೀಮನು ಜರಾಸಂಧ ನನ್ನು ನೆಲಕ್ಕುರುಳಿಸಿ, ಶ್ರೀಕೃಷ್ಣನ ಸೂಚನೆಯಂತೆ, ಅವನ ಒಂದು ಕಾಲನ್ನು ತನ್ನ ಕಾಲಿನಿಂದ ಮೆಟ್ಟಿಕೊಂಡು, ಮತ್ತೊಂದು ಕಾಲನ್ನು ತನ್ನ ಎರಡು ಕೈಗಳಿಂದಲೂ ಬಲವಾಗಿ ಹಿಡಿದು, ಆನೆಯು ಮರದ ಕೊಂಬೆಯನ್ನು ಸೀಳುವಂತೆ ಅವನನ್ನು ಎರಡು ಹೋಳಾಗಿ ಸೀಳಿಹಾಕಿದನು. ಒಡನೆಯೆ ಶ್ರೀಕೃಷ್ಣಾರ್ಜುನರು ಭೀಮನನ್ನು ಆಲಿಂಗಿಸಿಕೊಂಡು ‘ಭೇಷ್, ಭಲೆ’ ಎಂದು ಅವನನ್ನು ಕೊಂಡಾಡಿದರು. </p>
  <p>ಜರಾಸಂಧನು ಸಾಯುತ್ತಲೆ ಆತನ ಮಗನಾದ ಸಹದೇವನೆಂಬುವನು ಶ್ರೀಕೃಷ್ಣನಿಗೆ ಶರಣಾಗತನಾದನು. ಇದನ್ನು ಕಂಡು ಭಕ್ತವತ್ಸಲನಾದ ಶ್ರೀಕೃಷ್ಣನು ಅವನನ್ನು ಮಗಧ ಸಿಂಹಾಸನದ ಮೇಲೆ ಕೂಡಿಸಿ, ಆತನಿಗೆ ಪಟ್ಟಾಭಿಷೇಕ ಮಾಡಿದನು. ಜರಾಸಂಧನು ಸೆರೆಯ ಲ್ಲಿಟ್ಟಿದ್ದ ರಾಜರ ಸಂಖ್ಯೆ ಇಪ್ಪತ್ತು ಸಾವಿರದ ಎಂಟನೂರರಷ್ಟಿತ್ತು. ಅವರೆಲ್ಲ ಬಹುಕಾಲ ದಿಂದ ಸರಿಯಾದ ಅನ್ನಬಟ್ಟೆಗಳಿಲ್ಲದೆ ಬಡವಾಗಿ ಬತ್ತಿಹೋಗಿದ್ದರು. ಅವರೆಲ್ಲ ತಮ್ಮನ್ನು ಸೆರೆಯಿಂದ ಬಿಡಿಸಿದ ಶ್ರೀಕೃಷ್ಣನ ಬಳಿಗೆ ಓಡಿ ಬಂದು ಆತನ ಪಾದಗಳ ಮೇಲೆ ಅಡ್ಡ ಬಿದ್ದರು. ಆ ಮಹಾಮಹಿಮನ ದಿವ್ಯರೂಪವನ್ನು ಕಣ್ಣಿಂದಲೆ ಕುಡಿಯುವಂತೆ ನೋಡುತ್ತ, ಅವರು ತಮಗಾದ ಮಹದಾನಂದದಿಂದ ತಮ್ಮ ಕಷ್ಟಗಳನ್ನೆಲ್ಲ ಕ್ಷಣಮಾತ್ರದಲ್ಲಿ ಮರೆತರು. ಅವರೆಲ್ಲರೂ ಕೈಜೋಡಿಸಿ ನಿಂತು ‘ಹೇ ದೇವದೇವ, ಜರಾಸಂಧನ ಬಂಧನ ದಿಂದ ನಮ್ಮನ್ನು ಬಿಡಿಸಿದೆ, ಅದರಂತೆ ಸಂಸಾರಬಂಧನದಿಂದಲೂ ನಮ್ಮನ್ನು ಉದ್ಧರಿಸು. ಜರಾಸಂಧನು ನಮ್ಮಲ್ಲಿ ತೋರಿದ ಆಗ್ರಹ ನಮಗಿಂದು ಅನುಗ್ರಹವನ್ನು ತೋರಿದಂತಾಗಿದೆ. ಅದರಿಂದ ನಾವಿಂದು ನಿನ್ನ ದರ್ಶನಭಾಗ್ಯವನ್ನು ಪಡೆದೆವು. ಸ್ವಾಮಿ, ನಾವೆಲ್ಲ ನಿನ್ನ ಮಾಯೆಗೆ ಒಳಗಾದವರು. ಅರಿಯದ ಮಕ್ಕಳು ಬಿಸಿಲ್ದೊರೆಯನ್ನು ನೀರೆಂದು ಭ್ರಮಿಸುವಂತೆ ನಾವು ಭೋಗವಸ್ತುಗಳನ್ನು ಸುಖಕರಗಳೆಂದು ಭ್ರಮಿಸುತ್ತೇವೆ. ಆ ರೋಗಕ್ಕೆ ನಿನ್ನ ಕೃಪೆಯೊಂದೆ ಮದ್ದು. ನಾವು ಸಂಸಾರಿಗಳಾಗಿದ್ದೂ ನಿನ್ನ ಪಾದವನ್ನು ಮರೆಯದಂತಹ ವರವನ್ನು ನಮಗೆ ಕರುಣಿಸು’ ಎಂದು ಬೇಡಿಕೊಂಡರು. ಶ್ರೀಕೃಷ್ಣನು ಅವರನ್ನು ಕುರಿತು ಸಕ್ಕರೆಯಂತಹ ಸವಿಯಾದ ದನಿಯಲ್ಲಿ ‘ಅಯ್ಯಾ, ರಾಜರೆ, ನೀವು ಪುಣ್ಯಶಾಲಿಗಳು, ಆದ್ದರಿಂದಲೇ ನಿಮಗೀ ಸದ್ಬುದ್ಧಿ ಹುಟ್ಟಿದೆ. ತುಂಬ ಸಂತೋಷ. ನಿಮಗೆ ಭಗವಂತನಲ್ಲಿ ಸ್ಥಿರವಾದ ಭಕ್ತಿ ನೆಲಸಲಿ. ನೀವು ಈ ದೇಹ ಶಾಶ್ವತವಲ್ಲವೆಂಬುದನ್ನು ಮರೆಯದೆ, ಬದುಕಿರುವಷ್ಟು ಕಾಲ ಯಜ್ಞಯಾಗಾದಿಗಳಿಂದ ದೇವದೇವನನ್ನು ಆರಾಧಿ ಸುತ್ತಾ, ಧರ್ಮದಿಂದ ಪ್ರಜೆಗಳನ್ನು ಕಾಪಾಡುತ್ತಾ ಇರಿ. ನಿಮ್ಮ ಪ್ರಾರಬ್ಧಕರ್ಮ ಕಳೆಯು ತ್ತಲೆ ನೀವು ಪರಬ್ರಹ್ಮ ಸ್ವರೂಪಿಯಾದ ನನ್ನನ್ನು ಸೇರುವಿರಿ’ ಎಂದು ಹೇಳಿ, ಸಹದೇವ ರಾಜನಿಂದ ಅವರಿಗೆಲ್ಲ ಉತ್ತಮವಾದ ವಸ್ತ್ರಾಭರಣಗಳನ್ನೂ ಮೃಷ್ಟಾನ್ನವನ್ನೂ ಕೊಡಿಸಿ, ಸಕಲ ಸನ್ಮಾನಗಳೊಡನೆ ಅವರನ್ನು ಅವರವರ ರಾಜ್ಯಗಳಿಗೆ ಬೀಳ್ಕೊಟ್ಟನು. ಅನಂತರ ಆತನು ಭೀಮಾರ್ಜುನರೊಡನೆ ಇಂದ್ರಪ್ರಸ್ಥಕ್ಕೆ ಹಿಂದಿರುಗಿದನು. ಧರ್ಮರಾಜನು ಜರಾ ಸಂಧ ಮಡಿದುದನ್ನು ಕೇಳಿ, ಅತ್ಯಂತ ಸಂತೋಷದಿಂದ ಶ್ರೀಕೃಷ್ಣನನ್ನು ಆಲಿಂಗಿಸಿ ಕೊಂಡು ಆನಂದಬಾಷ್ಪವನ್ನು ಸುರಿಸಿದನು. </p>
  <div>೭೯. ಧರ್ಮರಾಯನ ರಾಜಸೂಯ</div>
  <p>ಜರಾಸಂಧನ ವಧೆಯಿಂದ ಧರ್ಮರಾಯನ ರಾಜಸೂಯಯಾಗಕ್ಕಿದ್ದ ಅಡ್ಡಿಆತಂಕ ಗಳೆಲ್ಲ ನಿವಾರಣೆಯಾದಂತಾಯಿತು. ಆದ್ದರಿಂದ ಧರ್ಮರಾಯನು ಶ್ರೀಕೃಷ್ಣನನ್ನು ಕುರಿತು “ಮಹಾತ್ಮಾ, ಮೂರು ಲೋಕಕ್ಕೂ ಗುರುಗಳಾದ ಸನಕ ಸನಂದಾದಿಗಳು ಕೂಡ ನಿನಗೆ ನಮಸ್ಕರಿಸುತ್ತಾರೆ, ಲೋಕಪಾಲಕರು ನಿನ್ನ ಆಜ್ಞೆಯನ್ನು ತಮ್ಮ ಭಾಗ್ಯವೆಂದು ತಲೆಯಲ್ಲಿ ಹೊತ್ತು ನಡೆಸುತ್ತಾರೆ. ಅಂತಹ ಸರ್ವೇಶ್ವರನಾದ ನೀನು, ನನ್ನಂತಹ ಅಲ್ಪನ ಮಾತನ್ನು ಚಾಚೂ ತಪ್ಪದೆ ನಡೆಸುತ್ತಿರುವೆಯಲ್ಲಾ! ಇದಕ್ಕೇನು ಹೇಳೋಣ? ಇದು ಕೇವಲ ನಿನ್ನ ಮಾಯಾನಟನೆ. ಸೂರ್ಯನು ಹುಟ್ಟಿ ಮುಳುಗಿದರೂ ಆತನ ತೇಜಸ್ಸು ಹೆಚ್ಚಾಯಿತೆಂದಾಗಲಿ, ಕಡಮೆಯಾಯಿತೆಂದಾಗಲಿ ಹೇಳುವುದಕ್ಕೆ ಸಾಧ್ಯವೆ? ಹಾಗೆಯೆ ನೀನು ಅರಸನಾಗಲಿ ಆಳಾ ಗಲಿ ನಿನ್ನ ಮಹತ್ತು ಹೆಚ್ಚುಕಡಮೆಯಾಗುವಂತಹುದಲ್ಲ. ಅಹಂಕಾರವಿದ್ದರಲ್ಲವೆ ಹೆಚ್ಚು ಕಡಮೆಯ ಪ್ರಶ್ನೆ? ಈ ಜಗತ್ತೆ ನೀನಾಗಿರುವಾಗ ‘ನೀನು, ತಾನು’ ಎಂಬುದು ನಿನಗೆಲ್ಲಿ ಯದು? ನೀನು ಸರ್ವಭೂತಸಮ. ರಾಜಸೂಯಯಾಗವನ್ನು ಆರಂಭಿಸಿ ಸಾಂಗವಾಗಿ ನಡೆಸುವಂತೆ ನನ್ನನ್ನು ಅನುಗ್ರಹಿಸು” ಎಂದು ಬೇಡಿಕೊಂಡನು. ಆತನ ಬಾಯಿಂದ ‘ಅಸ್ತು’ ಎಂದು ಹೇಳುತ್ತಲೆ ಧರ್ಮರಾಯನು ಭರದ್ವಾಜ, ವಸಿಷ್ಠ, ಗೌತಮ, ವಾಮ ದೇವ, ವಿಶ್ವಾಮಿತ್ರ, ಪರಾಶರ, ಅಗಸ್ತ್ಯ ಮೊದಲಾದ ಮಹರ್ಷಿಗಳನ್ನೆಲ್ಲ ಕರೆಸಿ, ಯಾಗ ಕಾರ್ಯವನ್ನು ಅವರಿಗೆ ವಹಿಸಿದನು. ಭೀಷ್ಮ, ದ್ರೋಣ, ಕೃಪ, ವಿದುರ, ಧೃತರಾಷ್ಟ್ರ, ದುರ್ಯೋಧನ ಮೊದಲಾದ ಬಂಧುಬಾಂಧವರೆಲ್ಲ ಹಸ್ತಿನಾವತಿಗೆ ಆಗಮಿಸಿದರು. ಅನೇಕ ರಾಜರೂ ಅವರ ಅಧಿಕಾರಿಗಳೂ, ಬ್ರಾಹ್ಮಣ, ಕ್ಷತ್ರಿಯ, ವೈಶ್ಯ, ಶೂದ್ರರೆಂಬ ನಾಲ್ಕು ವರ್ಣದವರೂ ಅಗಾಧವಾದ ಸಂಖ್ಯೆಯಲ್ಲಿ ಅಲ್ಲಿ ಬಂದು ನೆರೆದರು. ಯಾಗಭೂಮಿ ಯನ್ನು ಚಿನ್ನದ ನೇಗಿಲಿನಿಂದ ಉತ್ತು ಶುದ್ಧಿಮಾಡಿದರು. ಧರ್ಮರಾಜನು ಶಾಸ್ತ್ರೋಕ್ತವಾಗಿ ಯಾಗದೀಕ್ಷೆಯನ್ನು ವಹಿಸಿದನು. ದೇವಾನುದೇವತೆಗಳೆಲ್ಲರೂ ಶ್ರೀಕೃಷ್ಣನ ಅನುಗ್ರಹ ದಿಂದ ನಡೆದ ಆ ಯಾಗವನ್ನು ನೋಡುವುದಕ್ಕಾಗಿ ಯಾಗಮಂಟಪಕ್ಕಿಳಿದು ಬಂದರು.</p>
  <p>ಧರ್ಮರಾಯನು ಅಜಾತಶತ್ರು. ಆತನ ಮೇಲಿನ ಪ್ರೇಮದಿಂದ ಆತನ ಬಂಧುಗಳೆ ಲ್ಲರೂ ಯಾಗಕಾರ್ಯದಲ್ಲಿ ಭಾಗವಹಿಸಿ, ತಮ್ಮ ಪಾಲಿನ ಸೇವೆಯನ್ನು ಸಲ್ಲಿಸಿದರು. ಭೀಮನು ಅಡುಗೆಮನೆಯ ಅಧ್ಯಕ್ಷ; ದುರ್ಯೋಧನನು ಹಣಕಾಸಿನ ಅಧ್ಯಕ್ಷ; ಸಹದೇವನು ಯಾಗಕ್ಕೆ ಬಂದವರನ್ನು ಸನ್ಮಾನ ಮಾಡುವ ಕಾರ್ಯವನ್ನು ವಹಿಸಿಕೊಂಡ; ನಕುಲನು ಯಾಗಕ್ಕೆ ಬೇಕಾದ ಸಾಮಗ್ರಿಗಳನ್ನು ಒದಗಿಸುತ್ತಿದ್ದ; ಅರ್ಜುನನು ಬಂದವರಿಗೆಲ್ಲ ಗಂಧ ಪುಷ್ಪ ತಾಂಬೂಲಗಳನ್ನು ಕೊಡುವುದರಲ್ಲಿ ನಿರತನಾಗಿದ್ದ; ಶ್ರೀಕೃಷ್ಣನು ಯಾಗಕ್ಕೆ ಬಂದ ಸಾಧುಗಳ ಪಾದಗಳನ್ನು ತೊಳೆಯುವ ಕಾರ್ಯದಲ್ಲಿ ತೊಡಗಿದ್ದ; ಧೃಷ್ಟದ್ಯುಮ್ನ ಬಂದವರಿಗೆಲ್ಲ ಭಕ್ಷ್ಯಭೋಜ್ಯಗಳನ್ನು ನೀಡುತ್ತಿದ್ದ; ಕರ್ಣನು ದಾನದಕ್ಷಿಣೆಗಳನ್ನು ಕೊಡು ವವನಾಗಿದ್ದ; ಹೀಗೆಯೇ ವಿದುರ, ಸಾತ್ಯಕಿ, ಕೃತವರ್ಮ ಇತ್ಯಾದಿ ಪ್ರಮುಖರು ಒಂದೊಂದು ಕೆಲಸವನ್ನು ಕೈಕೊಂಡು ಧರ್ಮರಾಯನಲ್ಲಿ ತಮಗಿರುವ ಗೌರವಗಳನ್ನು ಸೂಚಿಸುತ್ತಿದ್ದರು. ಯಾವ ಕೊರತೆಯೂ ಇಲ್ಲದೆ ಯಾಗವು ಸಾಂಗವಾಗಿ ನೆರವೇರಿತು. ಯಾಗದಲ್ಲಿ ಭಾಗವಹಿಸಿದ ಪುತ್ವಿಕ್ಕುಗಳನ್ನೂ ಸಭಾಧ್ಯಕ್ಷರನ್ನು ಪೂಜಿಸಿ ಗೌರವಿಸಿದುದು ಆಯಿತು. ಇನ್ನು ಉಳಿದುದು ‘ಅಗ್ರಪೂಜೆ.’ ಆ ಸಭೆಯಲ್ಲಿ ಅನೇಕ ಮಹಾನುಭಾವರು ನೆರೆದಿದ್ದುದರಿಂದ ಯಾರನ್ನು ಅಗ್ರಪೂಜೆಯಿಂದ ಗೌರವಿಸಬೇಕೆಂಬುದೇ ಒಂದು ದೊಡ್ಡ ಸಮಸ್ಯೆಯಾಗಿತ್ತು. ಎಲ್ಲರೂ ಮೌನದಿಂದಿರಲು ಸಹದೇವನು ಮುಂದೆ ಬಂದು ‘ಅಣ್ಣ, ಇದರಲ್ಲಿ ಯೋಚಿಸುತ್ತಾ ಕೂಡುವಂತಹುದೇನಿದೆ? ಚರಾಚರ ಜಗತ್ತಿಗೆಲ್ಲ ಆತ್ಮಸ್ವರೂಪಿ ಯಾಗಿರುವ ಶ್ರೀಕೃಷ್ಣಪರಮಾತ್ಮನೆ ಅಗ್ರಪೂಜೆಗೆ ಅರ್ಹ. ಆತನನ್ನು ಪೂಜಿಸಿದರೆ ಲೋಕದ ಸಮಸ್ತ ಜೀವಿಗಳನ್ನೂ ಪೂಜಿಸಿದಂತಾಯಿತು. ಪೂರ್ಣಕಾಮನಾದ ಆತನನ್ನು ಪೂಜಿಸುವುದರಿಂದ ಆ ಪೂಜೆಗೆ ಅಪಾರವಾದ ಫಲವುಂಟು. ಕರ್ಮಸಾರ್ಥಕನಾಗ ಬೇಕೆನ್ನುವವನು ಆತನನ್ನೆ ಪೂಜಿಸಬೇಕು’ ಎಂದನು.</p>
  <p>ಸಹದೇವನ ಮಾತನ್ನು ಅಲ್ಲಿದ್ದ ಬ್ರಾಹ್ಮಣರೆಲ್ಲ ಅತ್ಯಂತ ಸಂತೋಷದಿಂದ ಸ್ವೀಕರಿ ಸಿದರು. ಒಡನೆಯೆ ಧರ್ಮರಾಯನು ಬಂಗಾರದ ತಟ್ಟೆಯಲ್ಲಿ ಶ್ರೀಕೃಷ್ಣನ ಪಾದಗಳನ್ನಿಟ್ಟು ತೊಳೆದು, ಆ ಪಾದತೀರ್ಥವನ್ನು ತನ್ನ ತಲೆಯಲ್ಲಿ ಧರಿಸಿದಮೇಲೆ ತನ್ನ ಮಡದಿ, ತಮ್ಮಂ ದಿರು, ಬಂಧುವರ್ಗದವರ ತಲೆಯಮೇಲೆಲ್ಲ ಅದನ್ನು ಪ್ರೋಕ್ಷಿಸಿದನು. ಅನಂತರ ದಿವ್ಯ ವಾದ ಪೀತಾಂಬರವನ್ನು ಆತನಿಗೆ ಹೊದಿಸಿ, ಅನೇಕ ಆಭರಣಗಳನ್ನು ಕಾಣಿಕೆಯಾಗಿ ಕೊಟ್ಟನು. ಆತನ ಪಾದಪೂಜೆಯನ್ನು ಕಂಡು ಅಲ್ಲಿ ನೆರೆದಿದ್ದವರೆಲ್ಲ ಶ್ರೀಕೃಷ್ಣನಿಗೆ ‘ನಮೋ, ನಮೋ’ ಎಂದು ವಂದಿಸುತ್ತಿದ್ದರು. ಈ ಪೂಜೆ, ಈ ಆಡಂಬರ, ಈ ವಂದನೆ– ಇವುಗಳನ್ನೆಲ್ಲ ನೋಡುತ್ತಾ ಅಲ್ಲಿಯೇ ರಾಜರ ಮಧ್ಯದಲ್ಲಿ ಕುಳಿತಿದ್ದ ಶಿಶುಪಾಲನಿಗೆ ಸಹನೆ ತಪ್ಪಿತು. ಅವನು ಪ್ರಳಯರುದ್ರನ ಕೋಪವನ್ನು ವಹಿಸಿ, ತನ್ನ ಪೀಠದಿಂದ ಸಿಡಿದೆದ್ದವನೆ ಎರಡೂ ಕೈಗಳನ್ನೂ ಮೇಲಕ್ಕೆತ್ತಿ ಗುಡುಗಿದನು–‘ಎಲಾ, ಇದೇನನ್ಯಾಯ! ಎಂತಹ ಕಾಲ ಬಂತು! ಎಳೆಯ ಹುಡುಗನೊಬ್ಬ ತಿಳಿಯದೆ ಹೇಳಿದ ಮಾತ್ರಕ್ಕೆ ವಯಸ್ಸಾದವರೆಲ್ಲರೂ ಆ ಮಾತಿಗೆ ತಲೆಬಾಗುವುದೆ ? ಬ್ರಹ್ಮಜ್ಞರಾದ ಮಹರ್ಷಿಗಳು ಎಷ್ಟೋ ಜನ ಈ ಸಭೆಯಲ್ಲಿ ಕುಳಿತಿದ್ದಾರೆ. ದೇವತೆಗಳೂ ಕೂಡ ಅವರನ್ನು ಪೂಜಿಸುತ್ತಾರೆ. ಅಂತಹ ಮಹಾಮಹಿಮ ರನ್ನೆಲ್ಲ ಬಿಟ್ಟು, ಹಚ್ಚ ಹಸಿಯ ಗೊಲ್ಲನಾದ ಈ ಕೃಷ್ಣನಿಗೆ ಅಗ್ರಪೂಜೆಯೆ? ಇವನಿಗೆ ವರ್ಣಾಶ್ರಮಧರ್ಮಗಳುಂಟೆ, ನೀತಿನಿಯಮಗಳುಂಟೆ? ಇವನೊಬ್ಬ ಧರ್ಮಬಾಹಿರ. ಪುಣ್ಯಕರವಾದ ಆರ್ಯಾವರ್ತವನ್ನು ಬಿಟ್ಟು ನೀರಿನ ಮಧ್ಯದಲ್ಲಿ ತಲೆಮರೆಸಿಕೊಂಡಿದ್ದಾನೆ. ಆಗಾಗ ಕಳ್ಳನಂತೆ ಬಂದು ಪ್ರಜೆಗಳನ್ನು ಹಿಂಸಿಸುತ್ತಾನೆ. ಇವನಿಗೆ ಅಗ್ರಪೂಜೆ!’</p>
  <p>ಶಿಶುಪಾಲನ ಕಿಡುನುಡಿಗಳನ್ನು ಕೇಳಿಯೂ ಶ್ರೀಕೃಷ್ಣನ ಮುಗುಳ್ನಗೆ ಬಾಡಲಿಲ್ಲ. ನರಿಯ ಕೂಗನ್ನು ಲಕ್ಷಿಸದ ಸಿಂಹದಂತಿದ್ದ, ಆತ. ಆದರೆ ಸಭೆಯಲ್ಲಿದ್ದ ಸಜ್ಜನರು ಆ ಕೃಷ್ಣನಿಂದೆಯನ್ನು ಕೇಳಲಾರದೆ ಅಲ್ಲಿಂದ ಎದ್ದುಹೋದರು. ಅಷ್ಟರಲ್ಲಿ ಪಾಂಡವಪಕ್ಷ ಪಾತಿಗಳಾದ ಕೆಲವು ರಾಜರು ಕೋಪವನ್ನು ತಡೆಯಲಾರದೆ, ಶಿಶುಪಾಲನನ್ನು ಕೊಂದುಬಿಡಬೇಕೆಂದು ಹಿರಿದ ಕತ್ತಿಗಳೊಡನೆ ಅವನತ್ತ ನುಗ್ಗಿದರು. ಇದನ್ನು ಕಂಡು ಶಿಶು ಪಾಲನೂ ಅವರೊಡನೆ ಯುದ್ಧಕ್ಕೆ ಸಿದ್ಧನಾದನು. ಹೀಗೆ ಯಾಗಭೂಮಿಯು ಯುದ್ಧ ಭೂಮಿಯಾಗುವುದನ್ನು ಕಂಡು, ಶ್ರೀಕೃಷ್ಣನು ತನ್ನ ಪೀಠದಿಂದ ಮೇಲಕ್ಕೆದ್ದನು. ಆತನು ಶಿಶುಪಾಲನೊಡನೆ ಯುದ್ಧಕ್ಕೆ ಸಿದ್ಧರಾಗಿದ್ದ ರಾಜರನ್ನೆಲ್ಲ ತಡೆದು, ತನ್ನ ಚಕ್ರಾಯುಧ ದಿಂದ ಶಿಶುಪಾಲನ ಕುತ್ತಿಗೆಯನ್ನು ಒಂದೆ ಪೆಟ್ಟಿಗೆ ಕತ್ತರಿಸಿಹಾಕಿದನು. ಒಡನೆಯೆ ಅವನ ದೇಹದಿಂದ ದಿವ್ಯವಾದ ಒಂದು ತೇಜಸ್ಸು ಹೊರಟು ಬಂದು ಶ್ರೀಕೃಷ್ಣನಲ್ಲಿ ಪ್ರವೇಶಿ ಸಿತು. ಶಿಶುಪಾಲವಧೆಯನ್ನು ಕಂಡು ಅಲ್ಲಿ ನೆರೆದಿದ್ದ ಅವನ ಗೆಳೆಯರೆಲ್ಲ ತಲೆಮರೆಸಿ ಕೊಂಡು ಅಲ್ಲಿಂದ ಹೊರಟುಹೋದರು. ಅನಂತರ ಧರ್ಮರಾಯನೊಡನೆ ಅಲ್ಲಿ ನೆರೆದಿ ದ್ದವರೆಲ್ಲ ಅವಭೃತಸ್ನಾನಕ್ಕೆಂದು ಗಂಗಾನದಿಗೆ ಹೊರಟರು. ದಾರಿಯಲ್ಲಿ ಗಂಡುಹೆಣ್ಣು ಗಳೆಲ್ಲ ಪರಸ್ಪರ ಓಕಳಿಯನ್ನು ಎರಚುತ್ತಾ ವಿನೋದದಿಂದ ನಲಿದರು. ಎಲ್ಲರೂ ಗಂಗೆ ಯಲ್ಲಿ ಮಿಂದು ಧನ್ಯರಾದರು. ಅಲ್ಲಿಂದ ಹಿಂದಿರುಗಿದಮೇಲೆ ಧರ್ಮರಾಯನು ರಾಜಸಭೆ ಯನ್ನು ನೆರಹಿ, ಆ ಯಾಗಕ್ಕೆ ಬಂದಿದ್ದವರಿಗೆಲ್ಲ ವಸ್ತ್ರಭೂಷಣಗಳನ್ನಿತ್ತು ಸತ್ಕರಿಸಿದನು. ಬ್ರಾಹ್ಮಣರೂ ದಾನದಕ್ಷಿಣೆಗಳಿಂದ ದಣಿದರು. ಎಲ್ಲರೂ ಧರ್ಮರಾಯನನ್ನು ಬಾಯ್ತುಂಬ ಹರಸಿ ಆತನಿಂದ ಬೀಳ್ಕೊಂಡು ಹಿಂದಿರುಗಿದರು. ಶ್ರೀಕೃಷ್ಣನೂ ಹಿಂದಿರುಗ ಬೇಕೆಂದುಕೊಂಡನು. ಆದರೆ ಧರ್ಮರಾಯನು ಅದಕ್ಕೆ ಒಪ್ಪಲಿಲ್ಲ. ಆದ್ದರಿಂದ ತನ್ನ ರಾಣಿ ವಾಸದವರೊಡನೆ ಆತನು ಅಲ್ಲಿಯೆ ಉಳಿದುಕೊಂಡನು. </p>
  <p>ರಾಜಸೂಯಯಾಗಕ್ಕೆ ಬಂದಿದ್ದವರೆಲ್ಲರೂ ಅತ್ಯಂತ ಸಂತೋಷದಿಂದ ಹಿಂದಿರುಗಿ ದರು. ಆದರೆ ದುರ್ಯೋಧನನೊಬ್ಬನು ಮಾತ್ರ ಅತ್ಯಂತ ಕೋಪದಿಂದ ಕುದಿಯುತ್ತಾ ಹಿಂದಿರುಗಬೇಕಾಯಿತು. ಆತನಿಗೆ ಧರ್ಮರಾಯನ ಐಶ್ವರ್ಯ, ಯಾಗವೈಭವಗಳನ್ನು ಕಂಡು ಹೊಟ್ಟೆಹಿಚಿಕಿಕೊಳ್ಳುವಷ್ಟು ಸಂಕಟವಾಯಿತು. ದ್ರೌಪದಿಯ ಆ ಹಾವಭಾವ ವಿಲಾಸ ವೈಭವಗಳು, ಅವಳ ರಾಣೀವಾಸದ ಸೌಭಾಗ್ಯ, ಗಂಡಂದಿರಲ್ಲಿ ಅವಳು ತೋರುತ್ತಿದ್ದ ಪ್ರೇಮ–ಇವುಗಳನ್ನು ಕಂಡರಂತೂ ಅವನಿಗೆ ಎಲ್ಲಿಲ್ಲದ ಅಸೂಯೆ. ಆ ದಿವ್ಯಸುಂದರಿ ಪಾಂಡವರ ಸ್ವತ್ತೆಂಬುದನ್ನೆ ಅವನು ಸಹಿಸಲಾರ. ಇದರಮೇಲೆ ಶ್ರೀಕೃಷ್ಣನ ಸಾವಿರಾರು ಜನ ಹೆಂಡಿರು ಅವಳ ಸುತ್ತ ಮುತ್ತಿಕೊಂಡು ಓಲೈಸುತ್ತಿದ್ದಾರೆ. ಅವರ ಮಧ್ಯದಲ್ಲಿ ಅವಳು ಕಾಲಂದಿಗೆಗಳ ಘಲಿಘಲಿಧ್ವನಿಯೊಡನೆ ಬಡನಡುವನ್ನು ಬಳುಕಿಸುತ್ತಾ ಗಂಭೀರವಾಗಿ ಹೆಜ್ಜೆ ಹಾಕುವುದು, ಅವಳ ಆ ನಗು, ಆ ಸರಸಸಲ್ಲಾಪ–ಇವು ಆತನ ಕಾಮಕ್ಕೆ ಹಾಕಿದ ಧೂಪವಾಗಿ ಆತನ ಕಳವಳ ಮತ್ತಷ್ಟು ಹೆಚ್ಚಾಯಿತು. ಹೀಗೆ ಒಳಗೊಳಗೇ ಲಾವಾರಸವನ್ನು ತುಂಬಿಕೊಂಡ ಆ ಅಗ್ನಿಪರ್ವತ ಒಮ್ಮೆ ಮಯನಿರ್ಮಿತವಾದ ಪಾಂಡವರ ಸಭಾಭವನಕ್ಕೆ ಹೋಯಿತು. ಅಲ್ಲಿ ಧರ್ಮರಾಯನು ತಮ್ಮಂದಿರೊಡನೆಯೂ ಶ್ರೀಕೃಷ್ಣನೇ ಮೊದಲಾದ ಬಂಧುಗಳೊಡನೆಯೂ ಸರಸಸಲ್ಲಾಪವಾಡುತ್ತಾ ಕುಳಿತಿದ್ದ. ರಾಣಿವಾಸದವರೂ ಅಲ್ಲಿ ನೆರೆದಿದ್ದರು. ಆ ಸಭಾಭವನದ ಶಿಲ್ಪಚಾತುರ್ಯವನ್ನು ಕಂಡು ದುರ್ಯೋಧನನು ಕಕ್ಕಾಬಿಕ್ಕಿ ಯಾದನು. ಅಲ್ಲಿನ ನೆಲ ನೀರಿನಂತೆ ಕಾಣಿಸಿತು. ಅವನು ಬಟ್ಟೆಯನ್ನೆತ್ತಿಕೊಂಡು ಮೆಲ್ಲನೆ ನೀರಿಗಿಳಿಯುವಂತೆ ಇಳಿದ. ಇದನ್ನು ಕಂಡು ಅಲ್ಲಿದ್ದ ಹೆಂಗಸರೆಲ್ಲ ಘೊಳ್ಳೆಂದು ನಕ್ಕರು. ಮಾನಧನನಾದ ದುರ್ಯೋಧನನು ನಾಚಿಕೆಯಿಂದ ತಲೆಬಾಗಿಸಿದ. ಮುಂದೆ ನಾಲ್ಕು ಹೆಜ್ಜೆ ಬರುತ್ತಲೆ ಅಲ್ಲಿ ನೀರಿತ್ತು. ದುರ್ಯೋಧನನು ಮತ್ತೆ ನಗೆಪಾಟಲಾದೀತೆಂದು ನೆಲದ ಮೇಲೆ ನಡೆವಂತೆ ನೇರವಾಗಿ ನಡೆದು, ನೀರಿನಲ್ಲಿ ಬಿದ್ದ; ಬಟ್ಟೆಗಳೆಲ್ಲ ತೊಯ್ದವು. ಮತ್ತೊಮ್ಮೆ ಹೆಂಗಸರೆಲ್ಲ ನಕ್ಕರು. ಧರ್ಮರಾಯ ಅದನ್ನು ತಡೆದ. ಆದರೆ ಕಪಟನಾಟಕಸೂತ್ರಧಾರಿ ಯಾದ ಶ್ರೀಕೃಷ್ಣ ಕಣ್​ಸನ್ನೆಯಿಂದ ಅವರನ್ನು ಪ್ರೋತ್ಸಾಹಿಸಿದ. ಹೆಣ್ಣುಗಳು ಮತ್ತಷ್ಟು ಗಟ್ಟಿಯಾಗಿ ನಕ್ಕವು. ಮಾನಭಂಗದಿಂದ ನೊಂದ ದುರ್ಯೋಧನನು ತಕ್ಷಣವೆ ಅಲ್ಲಿಂದ ಹಿಂದಿರುಗಿ, ಯಾರಿಗೂ ಹೇಳದೆ ಕೇಳದೆ ಹಸ್ತಿನಾವತಿಗೆ ಹೊರಟುಹೋದ. </p>
  <p>ದುರ್ಯೋಧನನು ಕೋಪಗೊಂಡು ಹೋದುದನ್ನು ಕಂಡು ಧರ್ಮರಾಯನು ಚಿಂತಾ ಕ್ರಾಂತನಾದನು. ಆದರೆ ಶ್ರೀಕೃಷ್ಣನು ತನ್ನ ಭೂಭಾರಹರಣಕಾರ್ಯಕ್ಕೆ ಒಳ್ಳೆಯ ಅಸ್ತಿಭಾರ ಬಿತ್ತೆಂದು ಮನದಲ್ಲಿಯೆ ಆನಂದಿಸಿದ. </p>
  <div>೮ಂ. ಶಿಶುಪಾಲನ ಗೆಳೆಯ ಸಾಲ್ವ</div>
  <p>ಸಾಲ್ವನು ಶಿಶುಪಾಲನ ಜೀವದ ಗೆಳೆಯ. ಹಿಂದೆ ರುಕ್ಮಿಣಿಯ ಸ್ವಯಂವರಕಾಲದಲ್ಲಿ ಆತನು ಸಾಲ್ವನಿಗಾದ ಅಪಮಾನವನ್ನು ಕಂಡು ರೋಷಾವೇಶದಿಂದ ‘ಮಿತ್ರ, ಆದಷ್ಟು ಬೇಗ ನಾನು ಈ ಯಾದವರ ಪೀಳಿಗೆಯನ್ನು ನಿರ್ಮೂಲಮಾಡುತ್ತೇನೆ’ ಎಂದು ಗೆಳೆಯನಿಗೆ ಮಾತು ಕೊಟ್ಟನು. ಹೀಗೆ ಕೊಟ್ಟ ಮಾತನ್ನು ಉಳಿಸಿಕೊಳ್ಳುವುದಕ್ಕಾಗಿ ಆತನು ಶಂಕರನನ್ನು ಕುರಿತು ತಪಸ್ಸು ಮಾಡಿದನು. ಇವನ ದುರುದ್ದೇಶವನ್ನರಿತ ಶಂಕರನು ಒಂದು ವರ್ಷದ ವರೆಗೆ ಅವನಿಗೆ ಪ್ರಸನ್ನನಾಗಲಿಲ್ಲ. ಆದರೆ, ದಿನಕ್ಕೊಂದು ಹಿಡಿ ಮಣ್ಣನ್ನು ಮಾತ್ರ ತಿನ್ನುತ್ತಾ ಒಂದೇ ಮನಸ್ಸಿನಿಂದ ಧ್ಯಾನಮಾಡುತ್ತಿರುವಾಗ, ಭಕ್ತವತ್ಸಲನಾದ ಶಂಕರನು ಅನಿವಾರ್ಯವಾಗಿ ಅವನಿಗೆ ಪ್ರತ್ಯಕ್ಷನಾಗಲೇಬೇಕಾಯಿತು. ಆತನು ಆ ಭಕ್ತನಿಗೆ ಗೋಚರ ನಾಗಿ, ಬೇಕಾದ ವರವನ್ನು ಬೇಡುವಂತೆ ಹೇಳಿದನು. ಸಾಲ್ವನು ‘ಹೇ ದೇವದೇವ, ಯಾದವ ರಿಗೆ ಭಯವನ್ನು ಹುಟ್ಟಿಸುವಂತಹ ಒಂದು ವಿಮಾನವನ್ನು ನನಗೆ ಕರುಣಿಸು; ನಾನು ಬಯಸಿದ ಕಡೆಗೆ ಅದು ಚಲಿಸಬೇಕು; ದೇವ ದಾನವ ಮಾನವರೆಲ್ಲರಿಗೂ ಅದು ಅಭೇದ್ಯ ವಾಗಿರಬೇಕು’ ಎಂದು ಬೇಡಿದನು. ಶಂಕರನು ದಾನವಶಿಲ್ಪಿಯಾದ ಮಯನನ್ನು ಕರೆದು, ಅವನಿಗೊಂದು ಉಕ್ಕಿನ ವಿಮಾನವನ್ನು ಮಾಡಿಕೊಡುವಂತೆ ಅಪ್ಪಣೆ ಮಾಡಿದನು. ಅದ ರಂತೆ ಮಯನು ‘ಸೌಭ’ವೆಂಬ ಒಂದು ವಿಮಾನವನ್ನು ನಿರ್ಮಾಣಮಾಡಿಕೊಟ್ಟನು. ಅದು ಕಗ್ಗತ್ತಲಿನಿಂದ ತುಂಬಿ ಯಾರ ಕಣ್ಣಿಗೂ ಕಾಣಿಸುತ್ತಿರಲಿಲ್ಲ. ಇದರ ಸಹಾಯದಿಂದ ಸಾಲ್ವನು ಯಾದವರನ್ನು ನಿರ್ನಾಮಮಾಡಲೆಂದು ಸಮಯ ಕಾಯುತ್ತಿರಲು, ಶ್ರೀಕೃಷ್ಣನು ಶಿಶುಪಾಲನನ್ನು ಕೊಂದ ಸುದ್ದಿ ಸಾಲ್ವನಿಗೆ ಗೊತ್ತಾಯಿತು. ಒಡನೆಯೆ ಆತನು ತನ್ನ ದೊಡ್ಡ ಸೇನೆಯೊಡನೆ ತನ್ನ ವಿಮಾನವನ್ನೇರಿ ದ್ವಾರಕಿಗೆ ಬಂದನು. ಅಲ್ಲಿನ ಪಿಳ್ಳೆಯೊಂದೂ ತಪ್ಪಿಸಿಕೊಳ್ಳದಂತೆ ಅವನ ಸೈನ್ಯ ದ್ವಾರಕಿಯ ಸುತ್ತ ಮುತ್ತಿತು. ಸಾಲ್ವನು ಆಕಾಶದಲ್ಲಿ ತನ್ನ ವಿಮಾನವನ್ನು ನಿಲ್ಲಿಸಿ, ಅಲ್ಲಿಂದ ದ್ವಾರಕಿಯ ಮೇಲೆ ಗಿಡಮರಗಳ, ಕಲ್ಲುಬಂಡೆಗಳ, ಶಸ್ತ್ರಾಸ್ತ್ರಗಳ ಮಳೆಗರೆದನು. ಅವನ ದಾಳಿಯಿಂದ ಆ ಸುಂದರ ನಗರದ ಉದ್ಯಾನ ವನಗಳೆಲ್ಲ ಹಾಳಾದವು, ಮನೆಮನೆಯ ಗೋಪುರಗಳೆಲ್ಲ ಮುರಿದುಬಿದ್ದವು, ಊರಿನ ಹೆಬ್ಬಾಗಿಲು ಮುರಿದುಬಿತ್ತು. ಇದು ಸಾಲದೆಂಬಂತೆ ದೊಡ್ಡ ಸುಂಟರಗಾಳಿಯೊಂದು ಮೂಡಿ, ದ್ವಾರಕಿಯನ್ನೆಲ್ಲ ಧೂಳಿನಿಂದ ತುಂಬಿತು, ಮರಳಿನ ಮಳೆ ಸುರಿಯುವುದಕ್ಕೆ ಆರಂಭವಾಯಿತು. ಶ್ರೀಕೃಷ್ಣನು ಊರಲ್ಲಿಲ್ಲದಿರುವಾಗ ಈ ಉತ್ಪಾತಗಳೆಲ್ಲ ಕಾಣಿಸಿ ಕೊಂಡುದನ್ನು ಕಂಡು, ದ್ವಾರಕಿಯ ಜನ ಭಯದಿಂದ ನಡುಗಿಹೋದರು.</p>
  <p>ಜನರ ಭಯ ಸಂಕಟಗಳನ್ನು ಕಂಡು ಶ್ರೀಕೃಷ್ಣನ ಮಗನಾದ ಪ್ರದ್ಯುಮ್ನನಿಗೆ ರೋಷ ಉಕ್ಕಿತು. ಆತನು ಜನರಿಗೆ ಅಭಯವಿತ್ತು, ಶತ್ರುವನ್ನು ಇದಿರಿಸುವುದಕ್ಕಾಗಿ ತನ್ನ ರಥವೇರಿ ಹೊರಟನು. ಒಡನೆಯೆ ಸಾಂಬ, ಸಾತ್ಯಕಿ ಮೊದಲಾದ ಯಾದವ ಸೇನಾಪತಿಗಳು ತಮ್ಮ ತಮ್ಮ ಸೇನೆಯೊಡನೆ ಆತನನ್ನು ಹಿಂಬಾಲಿಸಿದರು. ಯಾದವ ಸೈನ್ಯಕ್ಕೂ ಸಾಲ್ವನ ಸೈನ್ಯಕ್ಕೂ ಘೋರವಾದ ಯುದ್ಧ ಪ್ರಾರಂಭವಾಯಿತು. ಪ್ರದ್ಯುಮ್ನನು ತನ್ನ ಮಡದಿಯಾದ ಮಾಯಾ ವತಿಯಿಂದ ಮಹಾಮಾಯಾ ವಿದ್ಯೆಯನ್ನು ಕಲಿತವನಲ್ಲವೆ? ಆದ್ದರಿಂದ ಆತನು ಸಾಲ್ವನ ಮಾಯಾವಿದ್ಯೆಗಳನ್ನೆಲ್ಲ ಕ್ಷಣಮಾತ್ರದಲ್ಲಿ ನಾಶಮಾಡಿದನು. ಸೂರ್ಯ ಹುಟ್ಟುತ್ತಲೆ ಕತ್ತಲೆ ಹಾರಿ ಹೋದಂತಾಯಿತು. ಪ್ರದ್ಯುಮ್ನನು ಶತ್ರುವಿನ ಮೇಲೆ ಬಾಣಗಳ ಮಳೆಗರೆಯುತ್ತಾ ಅವನ ಉರುಬನ್ನು ತಗ್ಗಿಸಿದನು. ಆದರೆ ಈಶ್ವರನ ವರದಿಂದ ಬಂದಿರುವ ವಿಮಾನದ ಉಪಟಳವನ್ನು ನಿಲ್ಲಿಸುವುದು ಹೇಗೆ? ಅದು ಒಮ್ಮೆ ಹಲವು ವಿಮಾನಗಳಂತೆ ಕಾಣಿಸಿ ಕೊಳ್ಳುತ್ತದೆ, ನೋಡುನೋಡುತ್ತಿರುವಂತೆ ಒಂದಾಗಿ ಹೋಗುತ್ತದೆ! ಒಮ್ಮೆ ಕಾಣಿಸುತ್ತದೆ, ಮತ್ತೊಮ್ಮೆ ಮಾಯವಾಗುತ್ತದೆ! ಒಮ್ಮೆ ಆಕಾಶದಲ್ಲಿದ್ದರೆ ಮತ್ತೊಮ್ಮೆ ಸಮುದ್ರದಲ್ಲಿ, ಮರುಕ್ಷಣದಲ್ಲಿ ಬೆಟ್ಟದ ನೆತ್ತಿಯ ಮೇಲೆ! ಯಾದವಭಟರು ಅದು ಕಂಡ ಕಡೆಗೆ ಬಾಣಗಳ ಮಳೆ ಸುರಿಸುತ್ತಾರೆ. ಒಮ್ಮೊಮ್ಮೆ ಅವನ ಯೋಚನೆಗೂ ಮೀರಿದ ವೇಗದಿಂದ ಅವರ ಬಾಣಗಳು ವಿಮಾನಕ್ಕೆ ಬಡಿದು ಅದು ಮಂಕಾಗುವುದೂ ಉಂಟು, ಇದನ್ನು ಕಂಡು ಸಾಲ್ವನು ಮೆಟ್ಟಿಬೀಳುವನು. ಯಾದವವೀರರು ಜೀವದ ಹಂಗುದೊರೆದು ಯುದ್ಧಮಾಡು ತ್ತಿದ್ದರು. ಆದ್ದರಿಂದ ಸಾಲ್ವನ ಸೇನೆ ತತ್ತರಿಸಿ ಹೋಯಿತು. ಇದನ್ನು ಕಂಡು ಅದರ ಸೇನಾಪತಿಯಾದ ದ್ಯುಮಂತನೆಂಬುವನು ಪ್ರದ್ಯುಮ್ನನ ಬಳಿಗೆ ನುಗ್ಗಿಬಂದು, ತನ್ನ ಕೈಲಿದ್ದ ಉಕ್ಕಿನ ಗದೆಯಿಂದ ಆತನ ಎದೆಯ ಮೇಲೆ ಹೊಡೆದನು. ಆ ಪೆಟ್ಟಿಗೆ ಪ್ರದ್ಯು ಮ್ನನು ರಥದಲ್ಲಿ ಬಿದ್ದು ಮೂರ್ಛಿತನಾದನು. ಆತನ ಸಾರಥಿ ಉಪಾಯದಿಂದ ರಥವನ್ನು ಯುದ್ಧರಂಗದಿಂದ ದೂರವಾಗಿ ತೆಗೆದುಕೊಂಡು ಹೋದನು. </p>
  <p>ದ್ವಾರಕಿಯಲ್ಲಿ ಪ್ರದ್ಯುಮ್ನ ಮೂರ್ಛೆಹೋಗುತ್ತಲೆ ಇಂದ್ರಪ್ರಸ್ಥದಲ್ಲಿದ್ದ ಶ್ರೀಕೃಷ್ಣನಿಗೆ ಎಡಭುಜ ಅದುರಿತು, ಎಡಗಣ್ಣು ಹಾರಿತು. ಆತನು ಒಡನೆಯೆ ಧರ್ಮರಾಯನಿಂದ ಬೀಳ್ಕೊಂಡು ದ್ವಾರಕಿಗೆ ಹೊರಟನು. ಅಷ್ಟರಲ್ಲಿ ಮೂರ್ಛೆಬಿದ್ದ ಪ್ರದ್ಯುಮ್ನನು ಎಚ್ಚೆತ್ತು ತನ್ನ ಸಾರಥಿಯನ್ನು ಅವನ ಕಾರ್ಯಕ್ಕಾಗಿ ಛೀಗುಟ್ಟುತ್ತಾ ‘ಎಲಾ, ನೀನು ಅಂಜುಬುರಕ. ನಿನ್ನಿಂದ ನನಗೆ ಅಪಕೀರ್ತಿ ಬಂದಂತಾಯಿತು. ಯಾದವರು ಎಂದಾದರೂ ಯುದ್ಧಭೂಮಿ ಯಿಂದ ಓಡಿಹೋಗುತ್ತಾರೆಯೆ? ನಾನು ಹೀಗೆ ಓಡಿಬಂದುದುನ್ನು ಕೇಳಿದರೆ ಅರಮನೆಯ ಹೆಂಗಸರೆಲ್ಲ ಆಡಿಕೊಂಡು ನಗುವುದಿಲ್ಲವೆ? ನಾಳೆ ನಮ್ಮ ತಂದೆ ಬಂದು ಕೇಳಿದರೆ ನಾನು ಏನೆಂದು ಉತ್ತರ ಕೊಡಬೇಕು? ಮೊದಲು ರಥವನ್ನು ಯುದ್ಧ ಭೂಮಿಯತ್ತ ತಿರುಗಿಸು’ ಎಂದು ಹೇಳಿ, ರಣರಂಗಕ್ಕೆ ಹಿಂದಿರುಗಿದನು. ಆತನ ಅಪ್ಪಣೆಯಂತೆ ಆತನ ಸಾರಥಿ ತನ್ನ ರಥವನ್ನು ನೇರವಾಗಿ ದ್ಯುಮಂತನ ಇದಿರಿಗೆ ಕೊಂಡೊಯ್ದು ನಿಲ್ಲಿಸಿದನು. ಪ್ರದ್ಯುಮ್ನನು ಎಂಟು ಬಾಣಗಳನ್ನು ಏಕಕಾಲದಲ್ಲಿ ಪ್ರಯೋಗಿಸಿ, ತನ್ನ ಶತ್ರುವಿನ ಕುದುರೆಗಳು, ಸಾರಥಿ, ಧ್ವಜಗಳೊಡನೆ ದ್ಯುಮಂತನ ತಲೆಯನ್ನು ಕತ್ತರಿಸಿಹಾಕಿದನು. ಆ ವೇಳೆಗೆ ಯುದ್ಧ ಪ್ರಾರಂಭವಾಗಿ ಇಪ್ಪತ್ತೇಳು ದಿನಗಳಾಗಿತ್ತು. ಸಾಲ್ವನ ಸೇನೆ ಧೂಳೆದ್ದು ಹೋಗಿತ್ತಾದರೂ ಸಾಲ್ವನನ್ನು ಗೆಲ್ಲುವುದು ದುಸ್ತರವಾಗಿತ್ತು. ಆ ವೇಳೆಗೆ ಸರಿಯಾಗಿ ಶ್ರೀಕೃಷ್ಣನು ದ್ವಾರಕಿಗೆ ಬಂದನು. ಅಲ್ಲಿನ ಸ್ಥಿತಿಗತಿಗಳನ್ನು ನೋಡುತ್ತಲೆ ಆತನು ಅರಮನೆಯನ್ನು ಪ್ರವೇಶಿಸದೆ, ನೇರವಾಗಿ ಯುದ್ಧರಂಗಕ್ಕೆ ತನ್ನ ರಥವನ್ನು ಹರಿಸಿದನು. </p>
  <p>ತನ್ನ ಸೈನ್ಯವನ್ನೆಲ್ಲ ಕಳೆದುಕೊಂಡು ಕೋಪದಿಂದ ಹೊತ್ತಿ ಉರಿಯುತ್ತಿದ್ದ ಸಾಲ್ವನು ಶ್ರೀಕೃಷ್ಣನನ್ನು ರಣರಂಗದಲ್ಲಿ ಕಾಣುತ್ತಲೆ ಸಿಡಿಲಿನಂತೆ ಗರ್ಜಿಸಿ, ತನ್ನ ಭಯಂಕರವಾದ ಗದೆಯನ್ನು ಸಾರಥಿಯಾದ ದಾರುಕನಿಗೆ ಗುರಿಯಿಟ್ಟು ಬೀಸಿದನು. ಆದರೆ ಶ್ರೀಕೃಷ್ಣನ ಬಾಣ ಅದನ್ನು ಮಾರ್ಗಮಧ್ಯದಲ್ಲಿಯೇ ನುಚ್ಚುನೂರಾಗಿ ಮಾಡಿತು. ಇದನ್ನು ಕಂಡು ಕನಲಿದ ಸಾಲ್ವನು ಮಹಾಸ್ತ್ರವೊಂದನ್ನು ತನ್ನ ಬಿಲ್ಲಿಗೆ ಹೂಡಿ, ಶ್ರೀಕೃಷ್ಣನ ಎಡಗೈಗೆ ಅದನ್ನು ಗುರಿ ಯಿಟ್ಟು ಹೊಡೆದನು. ಅವನ ಗುರಿ ತಪ್ಪಲಿಲ್ಲ; ಅದು ಬಂದು ಬಡಿಯುತ್ತಲೆ ಶ್ರೀಕೃಷ್ಣನ ಕೈಲಿದ್ದ ಶಾರ್ಙ್ಗಧನು ಕೆಳಕ್ಕೆ ಬಿದ್ದು ಹೋಯಿತು. ಅತ್ಯಾಶ್ಚರ್ಯಕರವಾದ ಈ ಘಟನೆಯನ್ನು ಕಂಡು ಸುತ್ತಮುತ್ತಿನ ಸೈನಿಕರೆಲ್ಲ ಹಾಹಾಕಾರ ಮಾಡಿದರು. ಸಾಲ್ವನೂ ಸಿಂಹನಾದ ಮಾಡುತ್ತಾ ಶ್ರೀಕೃಷ್ಣನೊಡನೆ ‘ಎಲ ಮೂಢ, ನನ್ನ ಗೆಳೆಯನಾದ ಶಿಶುಪಾಲನ ಹೆಂಡತಿ ಯನ್ನು ಕದ್ದೋಡಿದ ಕಳ್ಳ, ನೀನು. ನಿಸ್ಸಹಾಯನಾಗಿ ಏಕಾಂಗಿಯಾಗಿದ್ದ ಆ ನನ್ನ ಗೆಳೆಯ ಶಿಶುಪಾಲನನ್ನು ಅನ್ಯಾಯವಾಗಿ ಕೊಂದ ಪಾಪಿ, ನೀನು. ಕೊಬ್ಬಿದ ಕುರಿಯನ್ನು ಮಾರಿಗೆ ಬಲಿಕೊಡುವಂತೆ ನಿನ್ನನ್ನು ಈಗ ಕತ್ತರಿಸಿ ಹಾಕುತ್ತೇನೆ’ ಎಂದನು. ಅವನ ಮಾತುಗಳನ್ನು ಕೇಳಿ ಮುಗುಳ್ನಗುತ್ತಾ ಶ್ರೀಕೃಷ್ಣನು  ‘ಎಲಾ ಅವಿವೇಕಿ, ಹೆಡತಲೆಯ ಮೃತ್ಯು ಗಹಗಹಿಸಿ ನಗುತ್ತಿರುವುದನ್ನು ಕಾಣದೆ ಒಣ ಗರ್ವದ ಮಾತುಗಳನ್ನಾಡುತ್ತಿರುವೆ. ಪರಾಕ್ರಮವನ್ನು ತೋರಿಸಬೇಕಾದುದು ಕಾರ್ಯದಿಂದಲೆ ಹೊರತು ಮಾತಿನಿಂದಲ್ಲ’ ಎಂದು ಹೇಳಿ, ತನ್ನ ಗದೆ ಯಿಂದ ಅವನ ಭುಜಕ್ಕೆ ಹೊಡೆದನು. ಆ ಪೆಟ್ಟಿಗೆ ಅವನು ತತ್ತರಿಸಿ, ಬಾಯಿಂದ ನೆತ್ತರನ್ನು ಕಾರಿದನು. ಮರುಕ್ಷಣದಲ್ಲಿ ಇದ್ದಕ್ಕಿದ್ದಂತೆ ಮಾಯವಾದನು. </p>
  <p>ಅತ್ತ ಸಾಲ್ವನು ಕಣ್ಮರೆಯಾಗುತ್ತಲೆ ಇತ್ತ ದೂತನೊಬ್ಬನು ಶ್ರೀಕೃಷ್ಣನ ಬಳಿಗೆ ಅಳುತ್ತಾ ಓಡಿಬಂದು ‘ಸ್ವಾಮಿ, ದೇವಕೀದೇವಿ ನನ್ನನ್ನು ತಮ್ಮ ಬಳಿಗೆ ಕಳುಹಿಸಿದಳು. ಕಟುಕನು ಆಕಳನ್ನು ಎಳೆದೊಯ್ಯುವಂತೆ, ಸಾಲ್ವನು ನಿನ್ನ ತಂದೆಯಾದ ವಸುದೇವನನ್ನು ಎಳೆದು ಕೊಂಡು ಹೋಗಿದ್ದಾನೆ. ನೀನು ಈಗಲೆ ಹೋಗಿ ಆತನನ್ನು ಬಿಡಿಸು’ ಎಂದನು. ಇದನ್ನು ಕೇಳಿ ಶ್ರೀಕೃಷ್ಣನಿಗೆ ಆಶ್ಚರ್ಯವಾಯಿತು. ‘ಮಹಾಬಲಶಾಲಿಯಾದ ಬಲರಾಮ ಅರಮನೆ ಯಲ್ಲಿಯೆ ಇದ್ದಾನೆ. ಈ ಸಾಲ್ವ ನಮ್ಮ ತಂದೆಯನ್ನು ಹೇಗೆ ಹಿಡಿದುಕೊಂಡು ಹೋದ?’ ಎಂದು ಆತನು ಚಿಂತಿಸುತ್ತಿರುವಾಗ, ಸಾಲ್ವನು ವಸುದೇವನನ್ನು ಹಿಡಿದುಕೊಂಡೆ ಅಲ್ಲಿ ಕಾಣಿಸಿದ. ಅವನು ಶ್ರೀಕೃಷ್ಣನು ನೋಡುತ್ತಿರುವಂತೆಯೆ ವಸುದೇವನ ತಲೆಯನ್ನು ಕತ್ತರಿಸಿ, ಆಕಾಶಕ್ಕೆ ನೆಗೆದವನೆ ತನ್ನ ವಿಮಾನವನ್ನು ಹೊಕ್ಕ. ಶ್ರೀಕೃಷ್ಣನು ಕ್ಷಣಕಾಲ ಮೋಹ ಪರವಶನಾಗಿ ಕಣ್ಣೀರನ್ನು ಕರೆದ. ಆದರೆ ಇದೇನಿದು? ತಾಯಿಯಿಂದ ತನ್ನ ಬಳಿಗೆ ಬಂದ ದೂತನೂ ಇಲ್ಲ, ಸಾಲ್ವನು ಕತ್ತರಿಸಿ ಹಾಕಿದ ತನ್ನ ತಂದೆಯ ದೇಹವೂ ಅಲ್ಲಿಲ್ಲ! ಶ್ರೀಕೃಷ್ಣ ನಿಗೆ ಅರ್ಥವಾಯಿತು, ಇದೆಲ್ಲ ಸಾಲ್ವನ ಮಾಯಾವಿದ್ಯೆಯೆಂದು. ಆತನು ಕೋಪದಿಂದ ತನ್ನ ಗದೆಯನ್ನು ವಿಮಾನದತ್ತ ಒಗೆಯಲು, ಆ ವಿಮಾನವು ಸಾವಿರ ತುಂಡುಗಳಾಗಿ ಒಡೆದು ಸಮುದ್ರದಲ್ಲಿ ಬಿತ್ತು. ಸಾಲ್ವನು ನೆಲಕ್ಕೆ ಹಾರಿ, ಗದಾಪಾಣಿಯಾಗಿ ಶ್ರೀಕೃಷ್ಣನ ಮೇಲೆ ಯುದ್ಧಕ್ಕೆ ನಿಂತನು. ಒಡನೆಯೆ ಶ್ರೀಕೃಷ್ಣನು ಸೂರ್ಯನನ್ನು ಧರಿಸಿರುವ ಪೂರ್ವ ದಿಕ್ಕಿನಂತೆ ಚಕ್ರವನ್ನು ಧರಿಸಿ, ಅದರಿಂದ ಆ ಸಾಲ್ವನ ತಲೆಯನ್ನು ಕತ್ತರಿಸಿ ಹಾಕಿದನು. ಅದನ್ನು ಕಂಡು ದೇವತೆಗಳು ಸಂತೋಷದಿಂದ ಹೂಮಳೆಗರೆದರು.</p>
  <p>ಸಾಲ್ವನು ಸತ್ತ ಸುದ್ದಿಯನ್ನು ಕೇಳುತ್ತಲೆ ಅವನ ಗೆಳೆಯನಾದ ದಂತವಕ್ತ್ರನು ಕೋಪದಿಂದ ಹಲ್ಲುಗಳನ್ನು ಕಡಿಯುತ್ತಾ, ಹೇಗಿದ್ದವನು ಹಾಗೆಯೆ ಗದೆಯೊಡನೆ ಶ್ರೀಕೃಷ್ಣನ ಮೇಲೆ ಯುದ್ಧಕ್ಕೆ ಬಂದನು. ಅವನ ನಡಗೆಗೆ ಭೂಮಿ ನಡುಗುತ್ತಿತ್ತು. ಅವನು ಶ್ರೀಕೃಷ್ಣನನ್ನು ಕುರಿತು ‘ಎಲ, ನೀನು ನನ್ನ ಮಾವನ ಮಗನಾದ ಬಂಧು. ಆದರೇನು? ದೇಹಕ್ಕೆ ಅಂಟಿದ ರೋಗವೂ ಒಂದೆ, ನಿನ್ನ ನಂಟತನವೂ ಒಂದೆ. ನಿನ್ನನ್ನು ಕೊಂದು, ನನ್ನ ಗೆಳೆಯನ ಪುಣವನ್ನು ತೀರಿಸುತ್ತೇನೆ’ ಎಂದು ಹೇಳಿ, ತನ್ನ ಗದೆಯನ್ನು ಆತನ ತಲೆಯ ಮೇಲೆ ಅಪ್ಪಳಿಸಿದನು. ಶ್ರೀಕೃಷ್ಣನು ಆ ಹೊಡೆತವನ್ನು ಸೊಳ್ಳೆಯ ಕಡಿತದಂತೆ ಬಗೆದು, ಕೌಮೋದಕಿಯೆಂಬ ತನ್ನ ಗದೆಯಿಂದ ದಂತವಕ್ತ್ರನ ಎದೆಗೆ ಹೊಡೆದನು. ತಕ್ಷಣವೇ ಅವನು ನೆತ್ತರನ್ನು ಕಾರುತ್ತಾ ಸತ್ತು ಉರುಳಿದನು. ಒಡನೆಯೆ ಅವನ ದೇಹದಿಂದ ದಿವ್ಯ ವಾದ ಒಂದು ತೇಜಸ್ಸು ಹೊರಹೊರಟು ಶ್ರೀಕೃಷ್ಣನ ದೇಹವನ್ನು ಪ್ರವೇಶಿಸಿತು. ದಂತ ವಕ್ತ್ರನು ಸತ್ತುದನ್ನು ಕಂಡು ಅವನ ತಮ್ಮನಾದ ವಿಡೂರಥನು ಶ್ರೀಕೃಷ್ಣನನ್ನು ಕೆಣಕಿ, ಅಣ್ಣನ ಹಿಂದೆಯೇ ಪರಲೋಕಕ್ಕೆ ಪ್ರಯಾಣಮಾಡಿದನು.</p>
  <div>೮೧. ಬಲರಾಮನ ತೀರ್ಥಯಾತ್ರೆ</div>
  <p>ಪಾಂಡವ ಕೌರವರು ದಾಯಾದಿಮಾತ್ಸರ್ಯದಿಂದ ಪರಸ್ಪರ ಯುದ್ಧಕ್ಕೆ ಸಿದ್ಧರಾಗು ತ್ತಿರುವರೆಂಬ ಸುದ್ದಿ ದ್ವಾರಕಿಯನ್ನು ಮುಟ್ಟಿತು. ಬಲರಾಮನಿಗೆ ಎರಡು ಪಕ್ಷದವ ರಲ್ಲಿಯೂ ಸಮಾನವಾದ ಪ್ರೇಮ. ಆ ಇತ್ತಂಡದಲ್ಲಿ ಯಾರೊಬ್ಬರೊಡನೆ ಸೇರಿಯೂ ಮತ್ತೊಬ್ಬರೊಡನೆ ಹೋರಾಡುವುದು ಆತನಿಗೆ ಇಷ್ಟವಿರಲಿಲ್ಲ. ಆದ್ದರಿಂದಲೆ ಅವನು ತೀರ್ಥಯಾತ್ರೆಯ ನೆಪದಿಂದ ತಲೆ ಮರೆಸಿಕೊಂಡು ಹೋದನು. ಮೊಟ್ಟಮೊದಲು ಆತನು ಪ್ರಭಾಸಕ್ಷೇತ್ರಕ್ಕೆ ಹೋಗಿ, ಅಲ್ಲಿನ ತೀರ್ಥಕುಂಡದಲ್ಲಿ ಸ್ನಾನ ಮಾಡಿ, ದೇವ ಪುಷಿ ಪಿತೃ ಗಳ ತರ್ಪಣಕಾರ್ಯವನ್ನು ಮಾಡಿ ಮುಗಿಸಿದನು. ಅನಂತರ ಆತನು ಉತ್ತರಭಾರತದ ಲ್ಲಿರುವ ಗಂಗಾ, ಯಮುನಾ, ಸರಸ್ವತೀ ಮೊದಲಾದ ಪುಣ್ಯನದಿಗಳಲ್ಲಿ ಸ್ನಾನಾದಿ ಸಕಲ ಕರ್ಮಗಳನ್ನೂ ನಿರ್ವಹಿಸಿ, ಪುಣ್ಯಕ್ಷೇತ್ರಗಳಲ್ಲಿನ ದೇವರುಗಳನ್ನು ಸಂದರ್ಶಿಸಿ ಯಾತ್ರೆ ಮಾಡುತ್ತಾ ನೈಮಿಶಾರಣ್ಯಕ್ಕೆ ಬಂದನು. ಅಲ್ಲಿ ಪುಷಿಗಳೆಲ್ಲ ಸತ್ರಯಾಗವನ್ನು ಮಾಡುತ್ತಿ ದ್ದರು. ಮಹಾನುಭಾವನಾದ ಬಲರಾಮನನ್ನು ಕಾಣುತ್ತಲೆ ಅವರೆಲ್ಲ ಸಂತೋಷದಿಂದ ಮೇಲಕ್ಕೆದ್ದು, ಇದಿರುಗೊಂಡು ಉಚಿತಾಸನವನ್ನಿತ್ತು ಆತನನ್ನು ಸತ್ಕರಿಸಿದರು. ಆದರೆ ಪುರಾಣವನ್ನು ಹೇಳುತ್ತಾ ಕುಳಿತಿದ್ದ ಸೂತಮಹರ್ಷಿ ತಾನು ಕೂತಲ್ಲಿಂದ ಮೇಲಕ್ಕೇಳಲಿಲ್ಲ; ಬಲರಾಮನನ್ನು ಕಣ್ಣೆತ್ತಿಯೂ ನೋಡಲಿಲ್ಲ. ಇದನ್ನು ಕಂಡ ಬಲರಾಮನು ಕೋಪದಿಂದ ಕಿಡಿಕಿಡಿಯಾಗಿ ‘ಎಲೆ ಮಹರ್ಷಿಗಳೆ, ಇವನು ಸೂತ ಕುಲದವನು. ಬ್ರಾಹ್ಮಣರಾದ ನಿಮ ಗೆಲ್ಲರಿಗಿಂತಲೂ ಎತ್ತರವಾದ ಪೀಠದಲ್ಲಿ ಕುಳಿತಿದ್ದಾನೆ; ಧರ್ಮರಕ್ಷಕನಾದ ನಾನು ಬಂದರೆ ಮೇಲಕ್ಕೇಳುವಷ್ಟು ಮರ್ಯಾದೆ ಕೂಡ ಇವನಿಗೆ ಗೊತ್ತಿಲ್ಲ. ವ್ಯಾಸರಿಗೆ ಶಿಷ್ಯನಾಗಿ, ಧರ್ಮ ಶಾಸ್ತ್ರವನ್ನು ಸಾಂಗವಾಗಿ ತಿಳಿದವನಾದರೂ ಇವನಿಗೆ ಲೋಕ ಮರ್ಯಾದೆ ತಿಳಿದಿಲ್ಲ. ಇವನಿಗೆ ತಾನೇ ಪಂಡಿತನೆಂಬ ಗರ್ವ ನೆತ್ತಿಗೇರಿದೆ. ಧಾರ್ಮಿಕರಂತೆ ವೇಷ ಹಾಕಿಕೊಂಡು, ಅಹಂಕಾರ ದಿಂದ ಮೆರೆಯುವವರನ್ನು ಮುರಿಯುವುದಕ್ಕಾಯೆ ನಾನು ಅವತರಿಸಿರುವುದು’ ಎಂದು ಹೇಳಿ, ಅಲ್ಲಿಯೆ ಇದ್ದ ಒಂದು ದರ್ಭೆಯನ್ನು ತೆಗೆದುಕೊಂಡು, ಅದರಿಂದ ಆತ ನನ್ನು ಸಂಹರಿಸಿದನು.</p>
  <p>ಬಲರಾಮನ ಅಕಾರ್ಯವನ್ನು ಕಂಡು ಅಲ್ಲಿದ್ದ ಪುಷಿಗಳೆಲ್ಲ ಹಾಹಾಕಾರ ಮಾಡಿದರು. ಅವರು ಆತನನ್ನು ಕುರಿತು ‘ಬಲದೇವ, ನೀನು ಅನ್ಯಾಯ ಮಾಡಿದೆ. ನಾವೇ ಆತನನ್ನು ಬ್ರಹ್ಮಾಸನದಲ್ಲಿ ಕೂಡಿಸಿದ್ದೆವು. ಅಲ್ಲಿ ಕೂತವರು ಯಾರು ಬಂದರೂ ಮೇಲಕ್ಕೇಳಬೇಕಾ ದುದಿಲ್ಲ. ಇದನ್ನು ಅರಿಯದೆ ನೀನು ಆತನನ್ನು ಕೊಂದು ಬ್ರಹ್ಮಹತ್ಯೆಯನ್ನು ಮಾಡಿದೆ. ನೀನು ಭಗವಂತನ ಅವತಾರವೇ ನಿಜವಾದರೂ ಬ್ರಹ್ಮಹತ್ಯೆಗೆ ಪ್ರಾಯಶ್ಚಿತ್ತ ಮಾಡಿ ಕೊಳ್ಳಲೇಬೇಕು. ಏಕೆಂದರೆ ದೊಡ್ಡವರು ಅನುಸರಿಸಿದ ಮಾರ್ಗವನ್ನೆ ಇತರರು ಅನುಸರಿಸು ತ್ತಾರೆ’ ಎಂದರು. ಬಲರಾಮನು ಕೃತಕಾರ್ಯಕ್ಕಾಗಿ ಪಶ್ಚಾತ್ತಾಪ ಪಟ್ಟು, ಪ್ರಾಯಶ್ಚಿತ್ತ ಮಾಡಿ ಕೊಳ್ಳಲು ಒಪ್ಪಿದನು. ಪುಷಿಗಳು ‘ಸತ್ರಯಾಗ ಮುಗಿಯುವವರೆಗೆ ಧೀರ್ಘಾಯುಷಿ ಯಾಗಿರುವಂತೆ ನಾವು ಈತನಿಗೆ ಮಾತು ಕೊಟ್ಟಿದ್ದೆವು. ಆ ಮಾತು ಉಳಿಯಬೇಕು. ಮೊದಲು ಇದನ್ನು ನಡೆಸಿಕೊಟ್ಟರೆ ಆಮೇಲೆ ನಿನ್ನ ಪ್ರಾಯಶ್ಚಿತ್ತದ ವಿಚಾರ’ ಎಂದರು. ಬಲರಾಮ ಹೇಳಿದ–“ತಂದೆಯೆ ಪುತ್ರನಾಗುತ್ತಾನೆ. ‘ಆತ್ಮಾ ವೈ ಪುತ್ರನಾಮಸಿ’ ಎಂದು ವೇದಗಳು ಹೇಳುತ್ತವೆ. ಆದ್ದರಿಂದ ಈ ಸೂತನ ಮಗನಾದ ಉಗ್ರಶ್ರವನು ಇದೇ ಬ್ರಹ್ಮಾ ಸನದಲ್ಲಿ ಕುಳಿತು ನಿಮಗೆ ಪುರಾಣ ಹೇಳಲಿ. ತಂದೆಯ ಶಕ್ತಿಯೆಲ್ಲವೂ ಅವನಲ್ಲಿ ಕಾಣಿಸಿ ಕೊಳ್ಳುವಂತೆ ನಾನು ವರ ಕೊಡುತ್ತೇನೆ” ಎಂದನು. ಪುಷಿಗಳು ಆತನ ಮಾತನ್ನು ಸ್ವೀಕರಿಸಿ ‘ಅಯ್ಯಾ, ನೀನು ಬ್ರಹ್ಮಚರ್ಯವ್ರತದಿಂದ ಹನ್ನೆರಡುವರ್ಷ ತೀರ್ಥಯಾತ್ರೆ ಮಾಡ ಬೇಕು. ಇದೇ ನಿನ್ನ ಪಾಪಕ್ಕೆ ಪ್ರಾಯಶ್ಚಿತ್ತ. ನೀನು ಯಾತ್ರೆ ಹೊರಡುವ ಮುನ್ನ ನಮ್ಮ ಯಾಗದಲ್ಲಿ ಮಲಮೂತ್ರಗಳನ್ನು ತಂದು ಚೆಲ್ಲಿ ಹಿಂಸೆ ಮಾಡುತ್ತಿರುವ ಪಲ್ವಲನೆಂಬ ರಕ್ಕಸನನ್ನು ಕೊಂದುಹಾಕು’ ಎಂದು ಕೇಳಿಕೊಂಡರು. ಬಲರಾಮನು ಅದಕ್ಕೊಪ್ಪಿ ಅಲ್ಲಿಯೆ ನಿಂತನು.</p>
  <p>ಇದಾದ ಕೆಲವು ದಿನಗಳ ಮೇಲೆ ಒಂದು ಅಮಾವಾಸ್ಯೆಯ ದಿನ ಇದ್ದಕ್ಕಿದ್ದಂತೆಯೆ ಆಶ್ರಮದಲ್ಲೆಲ್ಲ ಬಿರುಗಾಳಿ ಎದ್ದಿತು. ಅದರ ಜೊತೆಯಲ್ಲಿಯೆ ಮೂಗು ಮುಚ್ಚಿಕೊಳ್ಳು ವಂತಹ ಕೆಟ್ಟವಾಸನೆ ಎಲ್ಲೆಲ್ಲಿಯೂ ಹಬ್ಬಿತು. ಇದಾದ ಒಂದೆರಡು ಗಳಿಗೆಗಳಲ್ಲಿಯೇ ಮಲಮೂತ್ರಗಳ ಮಳೆ ಸುರಿಯಲು ಪ್ರಾರಂಭವಾಯಿತು. ಅದರ ಹಿಂದೆಯೇ ಕಾಣಿಸಿ ಕೊಂಡ, ಪಲ್ವಲರಾಕ್ಷಸ. ಇದ್ದಲಿನಂತೆ ಕಪ್ಪಾಗಿರುವ ಅವನ ಬೆಟ್ಟದಂತಹ ದೊಡ್ಡದೇಹ, ಕಾಸಿದ ತಾಮ್ರದ ತಂತಿಯಂತೆ ಕೆಂಪಾದ ಕೂದಲು, ನೇಗಿಲಿನಂತಹ ಉದ್ದವಾದ ಕೋರೆ ದಾಡೆ–ಈ ಭಯಂಕರನಾದ ರಕ್ಕಸನನ್ನು ಕಂಡು ಪುಷಿಗಳೆಲ್ಲ ನಡುಗಿದರು. ಬಲ ರಾಮನು ತನ್ನ ನೇಗಿಲಿನಿಂದ ಅವನನ್ನು ಹತ್ತಿರಕ್ಕೆ ಎಳೆದುಕೊಂಡು, ತನ್ನ ಒನಕೆಯಿಂದ ಅವನ ತಲೆಯ ಮೇಲೆ ಅಪ್ಪಳಿಸಿದನು. ಒಡನೆಯೆ ಅವನ ತಲೆ ಹೋಳಾಗಿ, ಅವನು ಸತ್ತು ಬಿದ್ದನು. ಪುಷಿಗಳಿಗೆ ಆ ಪೀಡೆ ತೊಲಗಿದುದಕ್ಕಾಗಿ ಅತ್ಯಂತ ಸಂತೋಷವಾಯಿತು. ಅವರು ಹೊಗಳಿ ಆಶೀರ್ವದಿಸಿದ ಮೇಲೆ ಬಲರಾಮನಿಗೆ ಮಂಗಳಸ್ನಾನವನ್ನು ಮಾಡಿಸಿ, ವೈಜಯಂತಿಮಾಲೆಯನ್ನೂ, ದಿವ್ಯವಸ್ತ್ರಗಳನ್ನೂ ಕಾಣಿಕೆಯಾಗಿ ಕೊಟ್ಟರು. ಬಲರಾಮನು ಅವರಿಗೆ ನಮಸ್ಕರಿಸಿ, ಅವರಿಂದ ಬೀಳ್ಕೊಂಡು ತನ್ನ ಹನ್ನೆರಡು ವರ್ಷಗಳ ತೀರ್ಥಯಾತ್ರೆ ಯನ್ನು ಆರಂಭಿಸಿದನು.</p>
  <p>ಯಾತ್ರೆಯನ್ನು ಕೈಕೊಂಡ ಬಲರಾಮನು ಪ್ರಯಾಗ, ಗಯೆ ಮೊದಲಾದ ಉತ್ತರ ಭಾರತದ ಪುಣ್ಯ ಕ್ಷೇತ್ರಗಳಲ್ಲಿ ಸಂಚರಿಸಿ, ದಕ್ಷಿಣ ಭಾರತದ ಶ್ರೀಶೈಲಕ್ಕೆ ಬಂದನು. ಅಲ್ಲಿ ಪರಶಿವನನ್ನು ಪೂಜಿಸಿ, ತಿರುಪತಿ, ಕಾಮಕೋಟಿ, ಕಾಂಚಿ, ಶ್ರೀರಂಗ, ಮಧುರೆಗಳ ಮಾರ್ಗವಾಗಿ ರಾಮಸೇತುವೆಗೆ ಬಂದು, ಅಲ್ಲಿ ತೀರ್ಥಸ್ನಾನ ಮಾಡಿ ಸಹಸ್ರ ಗೋದಾನ ಮಾಡಿದನು. ಕುಲಪರ್ವತಗಳಲ್ಲಿ ಒಂದಾದ ಮಲಯ ಪರ್ವತಕ್ಕೆ ಬಂದು ಅಲ್ಲಿದ್ದ ಅಗಸ್ತ್ಯಮಹರ್ಷಿಗಳಿಗೆ ನಮಸ್ಕರಿಸಿ, ಕನ್ಯಾಕುಮಾರಿಗೆ ಬಂದು ಅಲ್ಲಿ ಪಾರ್ವತೀದೇವಿಗೆ ಭಕ್ತಿಯಿಂದ ನಮಸ್ಕರಿಸಿದ; ಗೋಕರ್ಣಕ್ಷೇತ್ರದಲ್ಲಿ ಪರಶಿವನ ದರ್ಶನ ತೆಗೆದುಕೊಂಡು ದಕ್ಷಿಣದೇಶದ ಎಲ್ಲ ಪುಣ್ಯಕ್ಷೇತ್ರಗಳಲ್ಲಿಯೂ ಸಂಚರಿಸಿ, ಇಲ್ಲಿನ ಕಾವೇರಿ ಕಪಿಲೆ ಮುಂತಾದ ಪುಣ್ಯತೀರ್ಥಗಳಲ್ಲಿ ಮಿಂದು ಪುನೀತನಾದ. </p>
</html>
