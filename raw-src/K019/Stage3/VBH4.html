<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಆದ್ದರಿಂದಲೇ ಇವನ್ನು ಪ್ರಾಕೃತಸೃಷ್ಟಿಯೆಂದು ಕರೆಯುತ್ತಾರೆ. ಇನ್ನು ಚತುರ್ಮುಖ ಬ್ರಹ್ಮನಿಂದ ಸೃಷ್ಟಿಯಾದ ವೈಕೃತಸೃಷ್ಟಿಯಲ್ಲಿ ಸ್ಥಾವರ, ತಿರ್ಯಕ್, ಮಾನವ ಎಂದು ಮೂರು ವಿಧ. ತರುಲತೆ ಗುಲ್ಮಾದಿ ಸಸ್ಯವರ್ಗಕ್ಕೆ ಸೇರಿದವುಗಳು ಸ್ಥಾವರಗಳು. ಇವು ಚಲಿಸಲಾರವು. ತಮ್ಮ ಅಂತರಂಗದಲ್ಲಿ ಶೀತೋಷ್ಣ ಸ್ಪರ್ಶಾದಿಗಳನ್ನು ಅನುಭವಿಸಬಲ್ಲ ವಾದರೂ ತಮ್ಮ ಚೈತನ್ಯವನ್ನು ಹೊರಪಡಿಸಲಾರವು. ತಿರ್ಯಕ್ ಜಾತಿಗೆ ಸೇರಿದವುಗಳು ಚಲಿಸಬಲ್ಲವಾದರೂ ಪೂರ್ವಾಪರ ಜ್ಞಾನವುಳ್ಳವುಗಳಲ್ಲ; ಕೇವಲ ಮೂಗಿನಿಂದ ತಮ್ಮ ಇಷ್ಟಾನಿಷ್ಟಗಳನ್ನು ತಿಳಿದುಕೊಳ್ಳುತ್ತವೆ; ‘ಆಹಾರನಿದ್ರಾಭಯಮೈಥುನ’ಗಳನ್ನು ಮಾತ್ರ ಅವು ಬಲ್ಲವು; ಇವುಗಳನ್ನು ಇಪ್ಪತ್ತೆಂಟು ಜಾತಿಗಳಾಗಿ ವಿಭಾಗಿಸುತ್ತಾರೆ.* ಇನ್ನು ಮಾನವ ವರ್ಗ. ಇವರು ರಜೋಗುಣಪ್ರಧಾನರಾಗಿ ಕರ್ಮನಿರತರಾಗಿರುವರು; ಕಾಮಕ್ರೋಧ ಗಳಿಂದ ತುಂಬಿದವರು; ದುಃಖವನ್ನೇ ಸುಖವೆಂದು ಭಾವಿಸಿ ದುಡಿಯುವವರು. ದೇವತೆ ಗಳು ಪ್ರಾಕೃತಸೃಷ್ಟಿಗೆ ಸೇರಿದವರೆಂದು ಮೇಲೆ ಹೇಳಿದೆಯಾದರೂ, ಅವರೂ ವೈಕೃತಸೃಷ್ಟಿ ಯಲ್ಲಿಯೇ ಸೇರಿಕೊಳ್ಳುತ್ತಾರೆ. ಇವರಲ್ಲಿ ವಿಬುಧ, ಪಿತೃ, ಅಸುರ, ಗಂಧರ್ವ, ಅಪ್ಸರ, ಯಕ್ಷ ರಾಕ್ಷಸ, ಸಿದ್ಧ ಚಾರಣ ವಿದ್ಯಾಧರ, ಕಿನ್ನರ ಕಿಂಪುರುಷ, ಭೂತ, ಪ್ರೇತ, ಪಿಶಾಚ –ಎಂದು ಎಂಟು ವಿಧ.</p>
  <p>ನದಿಯಲ್ಲಿ ಹರಿಯುವ ನೀರಿನಲ್ಲಿ ಸುಳಿ, ನೊರೆ, ಗುಳ್ಳೆಗಳು ಹುಟ್ಟಿ ಅಲ್ಲಿಯೇ ಅಡಗು ವಂತೆ ಭಗವಂತನ ಮಹಿಮೆಯಿಂದ ಈ ಸೃಷ್ಟಿಯು ತೋರಿ ಮತ್ತೆ ಆತನಲ್ಲಿಯೇ ಅಡಗು ತ್ತದೆ.</p>
  <p>ಅಯ್ಯಾ ವಿದುರ, ಇನ್ನು ಚತುರ್ಮುಖ ಬ್ರಹ್ಮನಿಂದ ಲೋಕಸೃಷ್ಟಿಯಾದ ರೀತಿಯನ್ನು ಹೇಳುತ್ತೇನೆ, ಕೇಳು. ಆತನು ಸೃಷ್ಟಿಗೆಂದು ಕೈ ಹಾಕಿ ಮೊಟ್ಟಮೊದಲಲ್ಲಿಯೇ ಅಂಧತಾ ಮಿಸ್ರ, ತಾಮಿಸ್ರ, ಮಹಾಮೋಹ, ಮೋಹ, ತಮಸ್ಸು–ಎಂಬ ಐದು ಅಜ್ಞಾನ ವೃತ್ತಿ ಗಳನ್ನು ನಿರ್ಮಿಸಿದನು. ತಾನು ಮಾಡಿದ ಈ ಅಕಾರ್ಯವನ್ನು ಕಂಡು ಅಸಹ್ಯಗೊಂಡ ಬ್ರಹ್ಮನು ತಮೋಗುಣದಿಂದ ತುಂಬಿದ ತನ್ನ ದೇಹವನ್ನು ಆ ಕ್ಷಣದಲ್ಲಿಯೇ ತ್ಯಜಿಸಿದನು. ಆ ದೇಹದಿಂದ ಯಕ್ಷ ರಾಕ್ಷಸರು ಹುಟ್ಟಿದರು. ಹುಟ್ಟುತ್ತಲೆ ಅವರಿಗೆ ತಡೆಯಲಾರದಷ್ಟು ಹಸಿವು ಬಾಯಾರಿಕೆಗಳು; ಅವರು ತಮ್ಮ ಹಸಿವನ್ನು ಅಡಗಿಸಲು ಬ್ರಹ್ಮನ ದೇಹವನ್ನೇ ಭಕ್ಷಿಸಹೊರಟರು. ಹಾಗೆ ಹೊರಟವರಲ್ಲಿ ‘ಮಾ ರಕ್ಷತ’ (ರಕ್ಷಿಸಬೇಡಿ) ಎಂದವರು ರಾಕ್ಷಸ ರಾದರು; ‘ಜಕ್ಷಧ್ವಂ’ (ತಿಂದು ಹಾಕಿರಿ) ಎಂದವರು ಯಕ್ಷರಾದರು. ಹೀಗೆ ಅವರು ತನ್ನ ದೇಹವನ್ನೇ ತಿನ್ನ ಹೊರಟುದನ್ನು ಕಂಡ ಬ್ರಹ್ಮನು ಭಯದಿಂದ ‘ಅಯ್ಯಾ, ನೀವು ನನ್ನ ಮಕ್ಕಳು; ನನ್ನನ್ನು ರಕ್ಷಿಸಬೇಕೇ ಹೊರತು ಭಕ್ಷಿಸಬಾರದು’ಎಂದು ಹೇಳಿ, ತಮೋಗುಣ ವನ್ನು ಹೋಗಲಾಡಿಸುವ ತೇಜಸ್ಸನ್ನು ಹೊರಹೊಮ್ಮಿ, ದೇವತೆಗಳನ್ನು ಸೃಷ್ಟಿಸಿದನು. ತೇಜಸ್ಸಿನಿಂದ ತೊಳಗಿ ಬೆಳಗುತ್ತಾ ಸಾತ್ವಿಕ ಸ್ವಭಾವದವರಾಗಿದ್ದ ಆ ದೇವತೆಗಳು ಬ್ರಹ್ಮನ ದೇಹದಿಂದ ಹೊರಹೊಮ್ಮುತ್ತಿದ್ದ ತೇಜಸ್ಸಿನಿಂದ ಪ್ರಭಾಶರೀರವನ್ನು ಪಡೆದರು. ಬ್ರಹ್ಮನ ಜಘನಪ್ರದೇಶದಿಂದ ಅಸುರರು ಉದಿಸಿದರು. ಅವರು ಅತ್ಯಂತ ಕಾಮುಕರು. ಅವರು ಕಾಮೋದ್ರೇಕದಿಂದ ತಂದೆಯಾದ ಬ್ರಹ್ಮನನ್ನೇ ಕಾಮಕೇಳಿಗೆ ಕರೆದರು. ಬ್ರಹ್ಮ ನಿಗೆ ಅದನ್ನು ಕಂಡು ನಗು ಬಂತು. ಆದರೆ ಅದು ನಗುವ ಕಾರ್ಯವಾಗಲಿಲ್ಲ. ಆ ಅಸುರರು ಬ್ರಹ್ಮನ ಮೇಲೆ ಬಿದ್ದು ಆತನನ್ನು ಆಕ್ರಮಿಸ ಹೊರಟರು. ಇದನ್ನು ಕಂಡು ಲಜ್ಜೆಯೊಡನೆ ಭಯವೂ ಆಯಿತು, ಬ್ರಹ್ಮನಿಗೆ. ಆತ ಶ್ರೀಹರಿಯಲ್ಲಿಗೆ ಹೋಗಿ ತನ್ನ ದುರವಸ್ಥೆಯನ್ನು ಹೇಳಿಕೊಂಡ. ಆಗ ಮಹಾ ವಿಷ್ಣುವು ‘ಅಯ್ಯಾ, ಅವರನ್ನು ಸೃಷ್ಟಿಸುವಾಗ ನೀನು ಹೊಂದಿದ್ದ ಕಾಮಸ್ವಭಾವವನ್ನು ಹೊರ ಹಾಕು, ಎಲ್ಲ ಸರಿಹೋಗುತ್ತದೆ’ ಎಂದನು. ಬ್ರಹ್ಮನು ಹಾಗೆ ಮಾಡುತ್ತಲೆ ಆ ಸ್ವಭಾವವು ಕಾಮೋದ್ರೇಕವನ್ನುಂಟುಮಾಡುವ ಸಾಯಂ ಸಂಧ್ಯೆಯಾಗಿ ಪರಿಣಮಿಸಿ, ದಿವ್ಯ ಸುಂದರಿಯ ರೂಪವನ್ನು ಪಡೆಯಿತು.</p>
  <p>ದಿವ್ಯ ಸುಂದರಿಯಾದ ಸಂಧ್ಯಾದೇವಿಯು ತನ್ನ ಕಾಲ್ಗೆಜ್ಜೆಗಳು ಘಲಿಘಲಿರೆನ್ನುವಂತೆ ವಯ್ಯಾರದಿಂದ ನಡೆಯುತ್ತಾ, ಕಿರುಗೆಜ್ಜೆಯ ಒಡ್ಯಾಣದಿಂದ ಅಲಂಕೃತವಾದ ತನ್ನ ಚೀನಾಂಬರದ ನೆರಿಗೆಗಳನ್ನು ಚಿಮ್ಮಿಸಿದಳು. ಅಂದವಾದ ಅವಳ ದಂತಪಂಕ್ತಿಯನ್ನು ನಸುದೋರುವ ಅವಳ ಆ ಮುಗುಳ್ನಗೆ, ತುಂಬಿದ ಎದೆಯನ್ನು ಮುಚ್ಚಿರುವ ಸೀರೆಯ ಸೆರಗನ್ನು ಮೋಹಕವಾಗಿ ಮುಂದಕ್ಕೆಳೆದುಕೊಳ್ಳುವ ಆ ವಿಲಾಸ, ಹಣೆಯಮೇಲಿನ ಆ ಕಪ್ಪಾದ ಮುಂಗುರುಳು, ಆ ಎಸಳಾದ ಮೂಗು, ಆ ಮಾದಕವಾದ ಕಣ್ಣುಗಳು–ಕಾಮೋ ದ್ರೇಕದಿಂದಿದ್ದ ಅಸುರರು ಆಕೆಯನ್ನು ಕಂಡು ಹುಚ್ಚರಾದರು. ‘ಅಹೋ ರೂಪಂ! ಅಹೋ ಧೈರ್ಯಂ! ಅಹೋ ಅಸ್ಯಾ ನವಂ ವಯಃ’–ಏನು ರೂಪು, ಏನು ಧೈರ್ಯ, ಏನು ನವ ಯೌವನ–ಎಂದು ಅವರು ಬೆಕ್ಕಸಬೆರಗಾದರು. ಅವಳಲ್ಲಿ ಅಪಾರವಾದ ಅನುರಾಗವುಳ್ಳ ತಮ್ಮ ಕಡೆ ಕಣ್ಣೆತ್ತಿಯೂ ನೋಡದೆ, ಕಾಮವಿಕಾರವೇ ಇಲ್ಲದವಳಂತೆ ತನ್ನ ಹಾದಿಯನ್ನು ಹಿಡಿದು ಹೋಗುತ್ತಿದ್ದ ಅವಳನ್ನು ಆ ಅಸುರರು ಅತ್ಯಂತ ಮೃದು ಮಧುರವಾಗಿ ‘ಹೇ ಮನೋಹರೆ, ನೀನಾರು? ಆರ ಮಗಳು? ಯಾವ ಕಾರ್ಯಕ್ಕಾಗಿ ಇಲ್ಲಿಗೆ ಬಂದೆ? ನಿನ್ನ ಅಮೂಲ್ಯವಾದ ಸೌಂದರ್ಯರತ್ನವನ್ನು ಮಾರುವುದಿಲ್ಲವೇನು? ಅದನ್ನು ಕೊಳ್ಳುವಷ್ಟು ಭಾಗ್ಯ ನಮಗಿಲ್ಲವೋ ಹೇಗೆ? ಅದನ್ನು ಕೊಳ್ಳಬೇಕೆಂದಿರುವ ನಮಗೆ ಅದನ್ನು ಮಾರದೆ ಏಕೆ ಸಂಕಟಪಡಿಸುವಿ? ನೀನು ಮಾನವಳೊ ದೇವತೆಯೊ, ಯಾರಾದರೂ ಆಗಿರು; ನಿನ್ನ ದರ್ಶನವಾದುದೇ ನಮ್ಮ ಭಾಗ್ಯ. ನಿನ್ನನ್ನು ಕಂಡ ನಮ್ಮಚೇತನ ಆಟಗುಳಿಯ ಕೈಗೆ ಸಿಕ್ಕ ಪುಟ್ಟ ಚೆಂಡಿನಂತಾಗಿದೆ. ಚಪಲವಾದ ನಿನ್ನ ನಡಿಗೆ, ತೋರಮೊಲೆಗಳ ಭಾರದಿಂದ ನಡು ಗುವ ಬಡನಡು, ಕೊಂಕಾದ ಕಡೆಗಣ್ ನೋಟ, ಗುಂಗುರು ಗುಂಗುರಾದ ಮುಂಗುರುಳು –ಇವು ನಮ್ಮ ಹೃದಯವನ್ನು ಸೂರೆಗೊಂಡಿವೆ’ ಎಂದು ಹೇಳಿ ಆಕೆಯನ್ನು ಹಿಡಿದು ಕೊಂಡರು.</p>
  <p>ಅಸರರು ಸಂಧ್ಯೆಯ ಬೆನ್ನು ಹತ್ತಿದುದನ್ನು ಕಂಡು ಬ್ರಹ್ಮನಿಗೆ ಬಿಡುಗಡೆಯ ಸಮಾ ಧಾನವಾಯಿತು. ಆತನು ಸಂಧ್ಯಾಸೃಷ್ಟಿಗೆ ಕಾರಣವಾದ ತನ್ನ ದೇಹಭಾಗವನ್ನು ಮೂಸಿ ನೋಡುತ್ತಾ, ಸಂಧ್ಯೆಯ ಸೌಂದರ್ಯಸಾರದಿಂದ ವಿಶ್ವಾವಸುವೇ ಮೊದಲಾದ ಗಂಧರ್ವ ರನ್ನೂ ಅಪ್ಸರರನ್ನೂ ಸೃಷ್ಟಿಸಿದನು. ಅನಂತರ ಬ್ರಹ್ಮನು ತನ್ನ ಆಲಸ್ಯ ಸ್ವಭಾವವನ್ನು ಅವಲಂಬಿಸಿ, ಅದರಿಂದ ಭೂತಗಳನ್ನೂ ಪಿಶಾಚಗಳನ್ನೂ ಸೃಷ್ಟಿಸಿದನು. ಅವು ತಲೆಯನ್ನು ಕೆದರಿಕೊಂಡು ಬೆತ್ತಲೆಯಾಗಿ ನಿಂತಿರಲು ಆತನು ಅಸಹ್ಯಗೊಂಡು ಕಣ್ಣುಮುಚ್ಚಿದನು. ಅವು ಆತನ ಆಲಸ್ಯರೂಪವಾದ ಆಕಳಿಕೆಯನ್ನು ಶರೀರವನ್ನಾಗಿ ಮಾಡಿಕೊಂಡವು. ಆದ್ದ ರಿಂದಲೆ ಅವುಗಳಲ್ಲಿ ನಿದ್ರೆ, ಉನ್ಮಾದ, ಆಲಸ್ಯಗಳು ಹೆಚ್ಚು. ಬ್ರಹ್ಮನು ತನ್ನ ಸೃಷ್ಟಿಕಾರ್ಯ ವನ್ನು ಮುಂದುವರಿಸಿ, ಸಾಧ್ಯರನ್ನೂ, ಪಿತೃದೇವತೆಗಳನ್ನೂ ಅದೃಶ್ಯರೂಪದಿಂದ ನಿರ್ಮಿಸಿ ದನು. ರಾಜ್ಯವನ್ನು ಬಯಸುವವರು ಸಿದ್ಧರನ್ನೂ, ಪುತ್ರರನ್ನು ಬಯಸುವವರು ಪಿತೃ ಗಳನ್ನೂ ಆರಾಧಿಸಬೇಕು. ಬ್ರಹ್ಮದೇವನು ತನ್ನ ಅದೃಶ್ಯ ಶಕ್ತಿಯನ್ನು ಅವಲಂಬಿಸಿ ಸಿದ್ಧ ವಿದ್ಯಾಧರರನ್ನೂ, ಪ್ರತಿಬಿಂಬವನ್ನು ಅವಲಂಬಿಸಿ ಕಿನ್ನರ ಕಿಂಪುರುಷರನ್ನೂ ಸೃಷ್ಟಿಸಿದನು. ಸಿದ್ಧವಿದ್ಯಾಧರರು ಅದೃಶ್ಯಶಕ್ತಿಯುಳ್ಳವರು. ಕಿನ್ನರ ಕಿಂಪುರುಷರು ಬಿಂಬ ಪ್ರತಿಬಿಂಬ ಗಳಂತೆ ಸದಾ ಜೊತೆ ಜೊತೆಯಾಗಿದ್ದು ತಮ್ಮ ಸೃಷ್ಟಿಕರ್ತನನ್ನು ಪ್ರತಿದಿನ ಪ್ರಾತಃಕಾಲ ದಲ್ಲಿ ಗಾಯನದಿಂದ ಸ್ತುತಿಸುತ್ತಾರೆ. ಬ್ರಹ್ಮನು ತನ್ನ ಸೃಷ್ಟಿಕಾರ್ಯ ಇನ್ನೂ ಸಮರ್ಪಕವಾಗ ಲಿಲ್ಲವೆಂಬ ಕ್ರೋಧದಿಂದಿದ್ದಾಗ ಆತನ ಶರೀರದಿಂದ ಉದುರಿದ ರೋಮಗಳು ಸರ್ಪ ಗಳಾದುವು. ಅವುಗಳನ್ನೇ ನಾಗಗಳೆಂದೂ ಭೋಗಿಗಳೆಂದೂ ಕರೆಯುತ್ತಾರೆ. ಕೋಪದಲ್ಲಿ ಹುಟ್ಟಿದವುಗಳಾದ್ದರಿಂದ ಅವುಗಳ ಸ್ವಭಾವ ಕ್ರೂರ.</p>
  <p>ಇಷ್ಟಾದ ಮೇಲೂ ತಾನು ಮಾಡಿದ ಕಾರ್ಯ ಅಪೂರ್ಣವೆನಿಸಿತು, ಬ್ರಹ್ಮನಿಗೆ. ಆತನು ಪಶ್ಚಾತ್ತಾಪದಿಂದ ಮನಶ್ಶುದ್ಧಿಯನ್ನು ಪಡೆದು ಸನಕ, ಸನಂದನ, ಸನಾತನ, ಸನತ್ಕುಮಾರ ಎಂಬ ನಾಲ್ವರು ಮಾನಸಪುತ್ರರನ್ನು ನಿರ್ಮಿಸಿದನು. ಅವರು ಜಿತೇಂದ್ರಿಯರು, ಪರಮ ವಿರಕ್ತರು, ಆತ್ಮಧ್ಯಾನ ತತ್ಪರರು. ಅವರನ್ನು ಕುರಿತು ಬ್ರಹ್ಮದೇವನು ‘ಅಯ್ಯಾ, ಲೋಕದ ಬೆಳವಣಿಗೆಗಾಗಿ ನಿಮ್ಮನ್ನು ಸೃಷ್ಟಿಸಿದ್ದೇನೆ. ನೀವು ಸಂತಾನವನ್ನು ಪಡೆದು ಆ ಕಾರ್ಯವನ್ನು ಮುಂದುವರಿಸಿ’ ಎಂದನು. ಆದರೆ ಅವರು ಆತನ ಮಾತನ್ನು ತಿರಸ್ಕರಿಸಿ, ಧ್ಯಾನಮಗ್ನ ರಾದರು. ಇದರಿಂದ ಬ್ರಹ್ಮನಿಗೆ ತಡೆಯಲಾರದಷ್ಟು ಕೋಪ ಬಂದಿತು. ಅದನ್ನು ಅಡಗಿ ಸಲು ಆತನು ಎಷ್ಟು ಪ್ರಯತ್ನಿಸಿದರೂ ಸಾಧ್ಯವಾಗದೆ ಅದು ಆತನ ಹುಬ್ಬುಗಳ ಮಧ್ಯೆ ಶಿಶುರೂಪದಿಂದ ಜನಿಸಿ, ಗಟ್ಟಿಯಾಗಿ ಅಳುತ್ತಾ ‘ಹೇ ಜಗದ್ಗುರು, ನಾನು ಎಲ್ಲಿರಲಿ? ನನ್ನ ಹೆಸರೇನು?’ ಎಂದು ಕೇಳಿತು. ಆಗ ಬ್ರಹ್ಮನು ‘ಮಗು, ನೀನು ಮಗುವಿನಂತೆ ರೋದಿಸಿದು ದರಿಂದ ನಿನ್ನ ಹೆಸರು ರುದ್ರನೆಂದು ಪ್ರಸಿದ್ಧಿಯಾಗಲಿ. ನೀನು ಮನ್ಯು, ಮಹಾಕಾಲ, ಮಹಾಂತ, ಪುತಧ್ವಜ, ಶಿವ, ಉಗ್ರತೀತ, ಭವ, ಕಾಲ, ವಾಮದೇವ, ಧೃತವ್ರತ ಎಂಬ ಹನ್ನೊಂದು ಹೆಸರುಗಳಿಂದ ಹೃದಯ, ಇಂದ್ರಿಯ, ಪ್ರಾಣ, ಆಕಾಶ, ವಾಯು, ಅಗ್ನಿ, ಜಲ, ಭೂಮಿ, ಸೂರ್ಯ, ಚಂದ್ರ, ತಪಸ್ಸುಗಳೆಂಬ ಹನ್ನೊಂದು ಸ್ಥಾನಗಳಲ್ಲಿ ನೆಲಸು. ಧೀ, ವೃತ್ತಿ, ಅಶನಾ, ಉಮಾ, ನಿಯತ್, ಸರ್ಪಿ, ಇಳಾ, ಅಂಬಿಕಾ, ಇರಾವತೀ, ಸುಧಾ, ದೀಕ್ಷ–ಎಂಬ ಹನ್ನೊಂದು ಮಂದಿ ನಿನ್ನ ಪತ್ನಿಯರಾಗುವರು. ನೀನು ಸಕಲ ಪ್ರಜೆ ಗಳಿಗೂ ಒಡೆಯನಾಗಿದ್ದುಕೊಂಡು ಪ್ರಜಾಸೃಷ್ಟಿಯ ಕಾರ್ಯದಲ್ಲಿ ತತ್ಪರನಾಗು’ ಎಂದು ಹೇಳಿದನು.</p>
  <p>ಬ್ರಹ್ಮನ ಆಜ್ಞೆಯಂತೆ ರುದ್ರನು ಬಲ, ಆಕಾರ, ಸ್ವಭಾವಗಳಲ್ಲಿ ತನ್ನಂತೆಯೇ ಇರುವ ಅನೇಕ ರುದ್ರಗಣಗಳನ್ನು ಸೃಷ್ಟಿಸಿದನು. ಅವರು ಗುಂಪುಗುಂಪಾಗಿ ಹೊರಟು ಜಗತ್ತ ನ್ನೆಲ್ಲಾ ನಾಶಮಾಡಲು ಪ್ರಾರಂಭಿಸಿದರು. ಆಗ ಬ್ರಹ್ಮನು ‘ಅಯ್ಯಾ ರುದ್ರದೇವ, ಸರ್ವ ನಾಶಮಾಡುತ್ತಿರುವ ಇಂತಹ ರುದ್ರರನ್ನು ಇನ್ನು ಸೃಷ್ಟಿಸಬೇಡ. ನೀನು ತಪಸ್ಸನ್ನಾಚರಿಸಿ, ಸಕಲ ಭೂತಗಳಿಗೂ ಸುಖಕರವಾಗುವಂತಹ ಸೃಷ್ಟಿಯಲ್ಲಿ ಉದ್ಯೋಗಿಸು’ ಎಂದನು. ಅಂತೆಯೇ ಆಗಲೆಂದು ಆತನು ತಪೋಮಗ್ನನಾಗಿರಲು, ಇತ್ತ ಬ್ರಹ್ಮನ ತೊಡೆಯಿಂದ ನಾರದನೂ, ಉಂಗುಷ್ಠದಿಂದ ದಕ್ಷಬ್ರಹ್ಮನೂ, ಪ್ರಾಣದಿಂದ ವಸಿಷ್ಠನೂ, ಚರ್ಮದಿಂದ ಭೃಗುವೂ, ಕೈಯಿಂದ ಕ್ರತುವೂ, ಹೊಕ್ಕುಳಿನಿಂದ ಪುಲಹನೂ, ಕಿವಿಗಳಿಂದ ಪುಲಸ್ತ್ಯನೂ, ಮುಖದಿಂದ ಅಂಗಿರಸ್ಸೂ, ಕಣ್ಣುಗಳಿಂದ ಅತ್ರಿಯೂ, ಮನಸ್ಸಿನಿಂದ ಮರೀಚಿಯೂ ಮೂಡಿಬಂದರು. ಅನಂತರ ಆತನ ಎದೆಯ ಬಲಭಾಗದಿಂದ ಧರ್ಮವೂ ಎಡ ಭಾಗ ದಿಂದ ಮೃತ್ಯುವೂ ಹುಟ್ಟಿದರು. ಆತನ ಹೃದಯದಿಂದ ಕಾಮ ಜನಿಸಿತು; ಹುಬ್ಬಿನಿಂದ ಕ್ರೋಧ ಅವತರಿಸಿತು; ಬಾಯಿಂದ ಸರಸ್ವತಿ ಹೊರಬಂದಳು. ಹಾಗೆಯೇ ಆತನ ಶರೀರದ ಇತರ ಭಾಗಗಳಿಂದ ಸಮುದ್ರ, ಕಲಿ ಸೃಷ್ಟಿಯಾದವು. ಆತನ ನೆರಳಿನಿಂದ ಮಹಾಮಹಿಮ ನಾದ ಕರ್ದಮ ಪ್ರಜಾಪತಿ ಉದಿಸಿ ಬಂದನು. ಹೀಗೆ ಬ್ರಹ್ಮನು ತನ್ನ ದೇಹ ಮನಸ್ಸು ಗಳಿಂದ ಜಗತ್ತನ್ನೆಲ್ಲ ಸೃಷ್ಟಿಸಿದನು.</p>
  <p>ಸೃಷ್ಟಿಕಾರ್ಯವನ್ನು ಕೈಕೊಂಡ ಬ್ರಹ್ಮನು ತೇಜಸ್ವಿಗಳಾದ ಪುಷಿಗಳನ್ನು ಸೃಷ್ಟಿಸಿದ ನಾದರೂ ಪ್ರಜಾಭಿವೃದ್ಧಿಕಾರ್ಯ ಮುಂದುವರಿಯಲಿಲ್ಲ. ಅದು ತಾನಾಗಿ ತಾನೇ ಮುಂದು ವರಿಯುವ ಉಪಾಯವೇನೆಂದು ಆತನು ಧ್ಯಾನಾಸಕ್ತನಾಗಿ ಯೋಚಿಸುತ್ತಿರಲು, ಆತನ ಶರೀರದಿಂದ ಅದರಂತೆಯೆ ಇರುವ ಮತ್ತೊಂದು ಶರೀರವು ಹೊರಬಂದಿತು. ಹೀಗೆ ಬಂದ ಶರೀರವು ಎರಡಾಗಿ ಸ್ತ್ರೀಪುರುಷರೂಪದ ಮಿಥುನವಾಯಿತು. ಪುರುಷರೂಪು ಸ್ವಾಯಂಭು ಮನುವೆನಿಸಿತು; ಸ್ತ್ರೀರೂಪು ಶತರೂಪೆಯೆಂಬ ಹೆಸರಿನಿಂದ ಆತನ ಮಡದಿ ಯಾದಳು. ಈ ದಂಪತಿಗಳೇ ಜಗತ್ತಿನ ಪ್ರಜಾಭಿವೃದ್ಧಿಗೆ ಮೂಲಕಾರಣರಾದರು.</p>
  <p>ಹೀಗೆ ಸೃಷ್ಟಿಕಾರ್ಯವು ತನ್ನಿಂದ ಸಮರ್ಪಕವಾಗಿ ನೆರೆವೇರಿದುದನ್ನು ಕಂಡು ಬ್ರಹ್ಮನಿಗೆ ತೃಪ್ತಿಯಾಯಿತು. ಈ ಸಂತೋಷಭಾವದಲ್ಲಿರುವಾಗ ಆತನು ಪ್ರಜಾಸೃಷ್ಟಿಕಾರ್ಯಕ್ಕೆ ಸಮರ್ಥರಾದ ಮನುಗಳನ್ನು ಸೃಷ್ಟಿಸಿ ಅವರಿಗೆ ತನ್ನಂತೆ ಪುರುಷಾಕಾರದ ದೇಹವನ್ನು ಕೊಟ್ಟನು. ಅವರು ತಮ್ಮ ಸೃಷ್ಟಿಕರ್ತನನ್ನು ಸ್ತುತಿಸುತ್ತಾ ‘ಸ್ವಾಮಿ, ನಿನ್ನ ಈ ಪುರುಷಾ ಕಾರದ ಸೃಷ್ಟಿ ಅತ್ಯಂತ ಶ್ರೇಷ್ಠವಾದುದು. ಯಜ್ಞಾದಿ ಕರ್ಮಗಳೆಲ್ಲವೂ ಈ ಪುರುಷ ದೇಹದಿಂದಲೇ ಆಚರಿಸಬೇಕಾಗಿದೆ’ ಎಂದು ಹೇಳಿದರು. ಅವರ ಮಾತುಗಳಿಂದ ಸುಪ್ರೀತ ನಾದ ಚತುರ್ಮುಖನು ತಪಸ್ಸು, ವಿದ್ಯೆ, ಯೋಗ, ಸಮಾಧಿಗಳಿಂದ ಜಿತೇಂದ್ರಿಯನಾಗಿ ಪುಷಿಗಳನ್ನು ಸೃಷ್ಟಿಸಿದನು. ಅವರಲ್ಲಿ ಒಬ್ಬೊಬ್ಬರಿಗೂ ಆತನು ತನ್ನ ಸ್ವಭಾವದಲ್ಲಿ ಒಂದೊಂದು ಅಂಶವಾದ ಸಮಾಧಿ, ಯೋಗ, ಅಣಿಮಾದಿ ಅಷ್ಟಸಿದ್ಧಿಗಳು, ತಪಸ್ಸು, ಜ್ಞಾನ, ವೈರಾಗ್ಯಗಳನ್ನು ಕೊಟ್ಟನು.</p>
  <div>7. ವಿದುರ ಮೈತ್ರೇಯರ ಸಂವಾದ–ಆದಿ ವರಾಹಾವತಾರ</div>
  <p>ಶುಕಮುನಿಯು ಪರೀಕ್ಷಿದ್ರಾಜನಿಗೆ ಭಾಗವತವನ್ನು ಹೇಳುತ್ತಿರುವನೆಂಬುದನ್ನೂ, ಆ ಪ್ರಸಂಗದಲ್ಲಿ ಬಂದಿರುವ ವಿದುರ ಮೈತ್ರೇಯರ ಸಂಭಾಷಣೆಯನ್ನು ನಾವು ಕೇಳುತ್ತಿದ್ದೇ ವೆಂಬುದನ್ನೂ ಮರೆಯಲಾಗದು. ಭಾಗವತ ಶಿರೋಮಣಿಯಾದ ವಿದುರನು ಜ್ಞಾನಿಯಾದ ಮೈತ್ರೇಯರನ್ನು ಕುರಿತು, ಸ್ವಾಯಂಭು ಮನುವಿನಿಂದ ಪ್ರಜಾಭಿವೃದ್ಧಿಯಾದ ವಿವರ ಗಳನ್ನು ತಿಳಿಯಬಯಸಿದನು. ಮೈತ್ರೇಯರು ಅದರ ವಿವರವನ್ನು ಹೇಳ ಹೊರಡುತ್ತಾರೆ–</p>
  <p>ಸ್ವಾಯಂಭುವ ಮನುವು ತನ್ನ ಪತ್ನಿಯಾದ ಶತರೂಪೆಯೊಡನೆ ಚತುರ್ಮುಖ ಬ್ರಹ್ಮನ ಇದಿರಿನಲ್ಲಿ ಕೈಮುಗಿದು ನಿಂತು ‘ಹೇ ಸ್ವಾಮಿ, ತಂದೆಯಾದ ನಿನ್ನ ಸೇವೆ ಮಾಡುವುದು ಮಗನಾದ ನನ್ನ ಕರ್ತವ್ಯ. ಇಹದಲ್ಲಿ ಕೀರ್ತಿಯೂ ಪರದಲ್ಲಿ ಸದ್ಗತಿಯೂ ಆಗುವ ಯಾವ ಕಾರ್ಯವನ್ನು ನೀನು ನನಗೆ ಬೆಸಸುತ್ತಿ? ನಿನ್ನ ಆಜ್ಞೆಯನ್ನು ನೆರವೇರಿಸಲು ಸಾಧ್ಯವಾಗುವಂತಹ ಕಾರ್ಯವನ್ನು ಅಪ್ಪಣೆ ಕೊಡಿಸು’ ಎಂದನು. ಬ್ರಹ್ಮನ ಉದ್ದೇಶ ಪ್ರಜಾಭಿವೃದ್ಧಿ; ಆದ್ದರಿಂದ ಆತ ‘ಅಯ್ಯಾ, ಈ ಶತರೂಪೆಯಲ್ಲಿ ನಿನ್ನಂತೆಯೇ ಗುಣವಂತರಾದ ಮಕ್ಕಳನ್ನು ಪಡೆದು ಭೂಮಂಡಲವನ್ನು ಸಂರಕ್ಷಿಸು’ ಎಂದನು. ಆದರೆ ಆತನು ಎಲ್ಲಿ ನೆಲಸಬೇಕು? ಅಸಲಿಗೆ ಭೂಮಂಡಲವೇ ಇಲ್ಲ; ಸರ್ವ ಪ್ರಾಣಿಗಳಿಗೂ ನೆಲೆಯಾಗಿದ್ದ ಭೂಮಂಡಲವು ಮಹಾ ಜಲದಲ್ಲಿ ಮುಳುಗಿಹೋಗಿದೆ. ಅದನ್ನು ಮೇಲಕ್ಕೆ ಎತ್ತಿ ತರಬೇಕು. ಅದು ಬ್ರಹ್ಮನಿಂದ ಸಾಧ್ಯವಿಲ್ಲ. ಆತನು ಮುಂದೋರದೆ ಭಗವಂತನ ಧ್ಯಾನದಲ್ಲಿ ತಲ್ಲೀನನಾದನು. ಆಗ ಆತನ ನಾಸಾರಂಧ್ರದಿಂದ ಹೆಬ್ಬೆಟ್ಟಿನ ಗಾತ್ರದ ಒಂದು ಹಂದಿಯ ಮರಿಯು ಹೊರಕ್ಕೆ ನೆಗದು, ಕ್ಷಣಮಾತ್ರದಲ್ಲಿ ದೊಡ್ಡ ಬೆಟ್ಟದಂತೆ ಬೆಳೆಯಿತು. ವಜ್ರದಂತೆ ಕಠೋರವಾದ ದೇಹವುಳ್ಳ ಆ ಹಂದಿಯು ದಶದಿಕ್ಕುಗಳೂ ಮೊಳಗುವಂತೆ ಒಮ್ಮೆ ಗರ್ಜಿಸಿ, ನಡುಗಡ ಲೊಳಗೆ ಧುಮ್ಮಿಕ್ಕಿ ಮಾಯವಾಯಿತು.</p>
  <p>ಭೂಮಿ ಸಮುದ್ರದಲ್ಲಿ ಮುಳುಗಿಹೋದುದೇ ಒಂದು ದೊಡ್ಡ ಕಥೆ–ಬ್ರಹ್ಮನ ಮಾನಸಪುತ್ರರಾದ ಸನಕನೇ ಮೊದಲಾದ ನಾಲ್ವರು ಪ್ರಜಾಭಿವೃದ್ಧಿಗೆ ವಿಮುಖರಾಗಿ ವೈರಾಗ್ಯಪರರಾಗಿದ್ದರಷ್ಟೆ! ಸದಾ ಭಗವಂತನ ಚಿಂತನೆಯಲ್ಲಿಯೇ ಮಗ್ನರಾಗಿದ್ದ ಅವರು ಒಮ್ಮೆ ಆದಿಪುರುಷನಾದ ಮಹಾವಿಷ್ಣುವನ್ನು ಕಾಣಲೆಂದು ವೈಕುಂಠಕ್ಕೆ ಹೋದರು. ನಿಷ್ಕಾಮದಿಂದ ಭಗವಂತನನ್ನು ಆರಾಧಿಸುವವರ ನೆಲೆಮನೆ ಅದು. ತೇಜೋರೂಪವಾದ ಆ ವೈಕುಂಠವನ್ನು ಸನಕಾದಿಗಳು ಯೋಗಮಹಿಮೆಯಿಂದ ಪ್ರವೇಶಿಸಿ, ದೇವದೇವನ ಅರ ಮನೆಯ ಅಂತಃಪುರದ ಬಳಿಗೆ ಬಂದರು. ಅಲ್ಲಿ ಜಯ ವಿಜಯರೆಂಬ ಇಬ್ಬರು ದ್ವಾರ ಪಾಲಕರು ನಿಂತಿದ್ದರು. ಪರಬ್ರಹ್ಮದ ಸಾಮೀಪ್ಯದಲ್ಲಿದ್ದರೂ ಅವರ ಅಹಂಕಾರ ಅಡಗಿರ ಲಾರದೆ ಹೋಯಿತೆಂದು ತೋರುತ್ತದೆ. ತಮ್ಮನ್ನು ಲಕ್ಷಿಸದೆ ಒಳಕ್ಕೆ ಪ್ರವೇಶಿಸುತ್ತಿದ್ದ ಆ ಮಹರ್ಷಿಗಳನ್ನು ಅವರು ತಮ್ಮ ಕೈಕೋಲಿನಿಂದ ಅಡ್ಡ ಹಿಡಿದು ನಿಲ್ಲಿಸಿ, ಗದರಿಸಿದರು. ಪರಮಪ್ರಿಯನಾದ ಪರಮಾತ್ಮನನ್ನು ಕಾಣಲು ಅಡ್ಡಿಯಾಗಿ ನಿಂತ ಇವರನ್ನು ಕಂಡು ಪುಷಿಗಳಿಗೆ ರೇಗಿಹೋಯಿತು. ಅವರು ‘ಅಯ್ಯಾ ದ್ವಾರಪಾಲಕರೆ, ಪವಿತ್ರವಾದ ವೈಕುಂಠ ದಲ್ಲಿದ್ದರೂ ನಿಮಗೆ ಅಜ್ಞಾನ ನೀಗಿಲ್ಲ. ಭಯಕ್ಕೆ ಭಯರೂಪನಾಗಿರುವ ಭಗವಂತನಿಗೆ ನಮ್ಮಿಂದ ಭಯವೆಂದು ಶಂಕಿಸಿದಿರಲ್ಲವೆ? ನೀವು ಇಲ್ಲಿರಲು ಯೋಗ್ಯರಲ್ಲ. ನಿಮಗೆ ಅರಿ ಷಡ್ವರ್ಗಗಳಿಂದ ಕೂಡಿರುವ ಅಧೋಲೋಕ ಪ್ರಾಪ್ತಿಯಾಗಲಿ’ ಎಂದರು. ಕೆಟ್ಟಮೇಲೆ ಬುದ್ಧಿ ಬಂದ ಜಯ ವಿಜಯರು ಆ ಪುಷಿಗಳಿಗೆ ಅಡ್ಡಬಿದ್ದು ‘ಮಹಾತ್ಮರೆ, ನಿಮ್ಮ ಶಾಪವೂ ನಮಗೆ ಅನುಗ್ರಹಕಾರಿಯೇ–ನಮ್ಮ ಧರ್ಮದ್ರೋಹದ ಪಾಪ ತಮ್ಮ ಶಾಪ ದಿಂದ ನಿವಾರಣೆಯಾಗುತ್ತದೆ. ನಾವು ನಿಮ್ಮಲ್ಲಿ ಬೇಡುವುದಿಷ್ಟೆ–ನಾವು ಎಲ್ಲಿಯೇ ಹುಟ್ಟಲಿ, ನಮ್ಮ ದೈವಧ್ಯಾನವನ್ನು ಮರೆಸುವಂತಹ ಮೋಹ ನಮಗಾಗದಿರಲಿ, ಹಾಗಾ ದರೂ ದೈವಸ್ಮರಣೆ ತಪ್ಪದಿರಲಿ. ಇಷ್ಟನ್ನು ತಾವು ಅನುಗ್ರಹಿಸಬೇಕು’ ಎಂದು ಬೇಡಿದರು. ಆ ವೇಳೆಗೆ ಪರಾತ್ಪರನಾದ ಪರಬ್ರಹ್ಮಸ್ವರೂಪಿಯೇ ಅಲ್ಲಿಗೆ ಬಂದನು. ಆತನನ್ನು ಕಂಡ ಪುಷಿಗಳು ರೋಮಾಂಚನಗೊಂಡು, ಆತನನ್ನು ವಂದಿಸಿ, ಸ್ತುತಿಸಿದರು. ಆತನು ಮಂದಹಾಸದಿಂದ ಅವರನ್ನು ನೋಡುತ್ತಾ ‘ಅಯ್ಯಾ, ನಾನು ಸದಾ ಬ್ರಾಹ್ಮಣ್ಯವೆಂಬ ದೈವವನ್ನು ಪೂಜಿಸುತ್ತಿರುವುದರಿಂದಲೆ ನನ್ನ ಪಾದಧೂಳಿಕೂಡ ಪವಿತ್ರವೆನಿಸಿದೆ, ಸಮಸ್ತ ಪಾಪಗಳನ್ನೂ ಪರಿಹರಿಸುವ ಶಕ್ತಿ ನನಗಿದೆ. ಆದ್ದರಿಂದ ತಾಪಸಿಗಳಾದ ನಿಮ್ಮಲ್ಲಿ ಅಪ ಚಾರವೆಸಗಿದ ಈ ಜಯ ವಿಜಯರು ತತ್ಕ್ಷಣವೇ ಅದಕ್ಕೆ ತಕ್ಕ ಫಲವನ್ನು ಪಡೆದಿದ್ದಾರೆ’ ಎಂದನು. ಆಗ ಪುಷಿಗಳು ಆತನನ್ನು ಕುರಿತು ‘ಹೇ, ಸ್ವಪ್ರಕಾಶನಾದ ಭಗವಂತ! ಲೋಕಾಧ್ಯಕ್ಷನೂ ಅವಾಙ್ಮಾನಸಗೋಚರನೂ ಆದ ನೀನು ನಮ್ಮನ್ನು ಹಿರಿಯರನ್ನಾಗಿ ಮಾಡಿ ಆಡುವ ನುಡಿಗಳನ್ನು ಕಂಡರೆ ನಮಗೆ ದಿಗಿಲಾಗುತ್ತದೆ; ನೀನು ನಮ್ಮನ್ನು ಅನು ಗ್ರಹಿಸುವೆಯೊ! ನಿಗ್ರಹಿಸುವೆಯೊ! ಹೇ ಪ್ರಭು, ಈ ಜಯ ವಿಜಯರಿಗೆ ನೀನು ಯಾವ ದಂಡವನ್ನು ವಿಧಿಸುವೆಯೋ, ಅರಿಷಡ್ವರ್ಗಗಳಿಗೆ ಸಿಲುಕಿ ಅವರಿಗೆ ಶಾಪವನ್ನಿತ್ತ ನಮಗೆ ಯಾವ ದಂಡವನ್ನು ವಿಧಿಸುವೆಯೋ, ಅದೆಲ್ಲವೂ ನಮಗೆ ಸಮ್ಮತವೆ’ ಎಂದರು. ಶ್ರೀ ಮಹಾವಿಷ್ಣುವು ಆ ಮಹಾಮುನಿಗಳ ಮಾತಿಗೆ ನಸುನಕ್ಕು , ಅವರ ಶಾಪದಂತೆ ಜಯ ವಿಜಯರು ರಾಕ್ಷಸರಾಗಿ ಹುಟ್ಟಿ, ತನ್ನಲ್ಲಿ ಅತ್ಯಂತ ದ್ವೇಷದಿಂದ ಕ್ರೋಧರೂಪವಾದ ಯೋಗವನ್ನು ಪಡೆದು, ಶೀಘ್ರವಾಗಿಯೇ ತನ್ನ ಬಳಿಗೆ ಹಿಂದಿರುಗುವರೆಂದು ಹೇಳಿ, ಪುಷಿ ಗಳನ್ನು ಬೀಳ್ಕೊಟ್ಟನು.</p>
  <p>ಸನಕಾದಿಗಳನ್ನು ಬೀಳ್ಕೊಟ್ಟಮೇಲೆ ಮಹಾವಿಷ್ಣುವು ತನ್ನ ದ್ವಾರಪಾಲಕರನ್ನು ಹತ್ತಿರಕ್ಕೆ ಕರೆದು ‘ಅಯ್ಯಾ, ಬ್ರಹ್ಮತೇಜಸ್ಸನ್ನು ಕೂಡ ನಿರಾಕರಿಸುವ ಶಕ್ತಿ ನನಗಿರುವುದಾದರೂ ಹಾಗೆ ಮಾಡುವುದು ನನಗೆ ಇಷ್ಟವಿಲ್ಲ. ಅಲ್ಲದೆ ಹಿಂದೊಮ್ಮೆ ನೀವು ರಮಾದೇವಿಯನ್ನೂ ಹೀಗೆಯೇ ತಡೆದು, ಇದೇ ಬಗೆಯ ಶಾಪಕ್ಕೆ ಒಳಗಾಗಿದ್ದೀರಿ. ಆದ್ದರಿಂದ ಈ ಶಾಪವನ್ನು ಅನುಭವಿಸುವುದು ನಿಮಗೆ ಅನಿವಾರ್ಯ. ನೀವೀಗ ರಾಕ್ಷಸರೂಪದಿಂದ ಯಮಳರಾಗಿ ಹುಟ್ಟಿ, ಬೇಗ ಹಿಂದಿರುಗಿರಿ’ ಎಂದು ಹೇಳಿ ಅವರನ್ನು ಬೀಳ್ಕೊಟ್ಟನು. ಹತಭಾಗ್ಯರಾದ ಅವರು ದಿವ್ಯಲೋಕದಿಂದ ಕೆಳಗುರುಳಿದರು.</p>
  <p>ಜಯವಿಜಯರು ವೈಕುಂಠಚ್ಯುತರಾಗುವ ವೇಳೆಗೆ ಅವರು ನೆಲೆಸಲು ಯೋಗ್ಯವಾದ ಗರ್ಭ ಸಿದ್ಧವಾಗಿತ್ತು. ದಕ್ಷಬ್ರಹ್ಮನ ಪುತ್ರಿಯಾದ ದಿತಿಯು ಕಶ್ಯಪಬ್ರಹ್ಮನ ಧರ್ಮಪತ್ನಿ. ಆಕೆಯು ಇದ್ದಕ್ಕಿದ್ದಂತೆ ಒಂದು ಸಂಜೆ ಪುತ್ರಕಾಮಿನಿಯಾಗಿ, ಮನ್ಮಥಬಾಧೆಗೆ ಈಡಾ ದಳು. ಆ ವೇಳೆಯಲ್ಲಿ ಆಕೆಯ ಗಂಡ ಸಂಧ್ಯಾಕರ್ಮದಲ್ಲಿ ನಿರತನಾಗಿ ಅಗ್ನಿಹೋತ್ರಗೃಹ ದಲ್ಲಿ ಕುಳಿತಿದ್ದನು. ದಿತಿಯು ಅಲ್ಲಿಗೆ ಹೋಗಿ, ತನ್ನ ಮನೋರಥವನ್ನು ಆ ಕ್ಷಣವೇ ಈಡೇರಿಸುವಂತೆ ಬೇಡಿದಳು. ಪುಷಿಯು ಆಕೆಯನ್ನು ವಿಮುಖಳನ್ನಾಗಿ ಮಾಡಲು ಪರಿಪರಿ ಯಾಗಿ ಪ್ರಯತ್ನಿಸಿದರೂ ಅದು ವ್ಯರ್ಥವಾಯಿತು. ‘ಹೇ ಸುಂದರಿ, ಸಂಧ್ಯಾಕಾಲವು ಭಯಂಕರರಾದವರಿಗೂ ಭಯವನ್ನುಂಟುಮಾಡುವ ಕಾಲ. ಈ ವೇಳೆಯಲ್ಲಿ ರುದ್ರನು ವೃಷಭಾರೂಢನಾಗಿ ಜಗತ್ತನ್ನೆಲ್ಲ ಸಂಚರಿಸುತ್ತಿರುವನು. ಆತನ ಮೂರು ಕಣ್ಣುಗಳು ಜಗತ್ತಿನ ಮೂಲೆ ಮೂಲೆಯನ್ನೂ ನೋಡುತ್ತಿರುತ್ತದೆ. ಆತನಿಗೆ ಮರೆಮಾಚುವುದು ಸಾಧ್ಯ ವಿಲ್ಲ. ಆತನಿಗೆ ಸ್ವಜನ, ಪರಜನರೆಂಬ ಭೇದವಿಲ್ಲ. ಆತನ ಕಣ್ಣೆದುರಿನಲ್ಲಿ ನಿಷಿದ್ಧಕಾರ್ಯ ವನ್ನು ಆಚರಿಸುವುದು ನಾಚಿಕೆಗೇಡು ಮಾತ್ರವೇ ಅಲ್ಲ, ಭಯಂಕರ ಪರಿಣಾಮಕ್ಕೂ ಕಾರಣವಾಗುವುದು’ ಎಂದು ಆತನು ಬೋಧಿಸಿದರೂ ಕಾಮಜ್ವರದಿಂದ ಕಂಗೆಟ್ಟು ಮೋಹಮಗ್ನಳಾಗಿದ್ದ ಆ ಹೆಣ್ಣು ಆತನನ್ನು ಧಿಕ್ಕರಿಸಿ, ನಿರ್ಲಜ್ಜೆಯಿಂದ ಆತನ ಸೆರಗನ್ನು ಹಿಡಿದು ಬಲವಂತಮಾಡಿದಳು. ಬ್ರಹ್ಮರ್ಷಿಯಾದ ಕಶ್ಯಪಮುನಿಯು ಮುಂಗಾಣದವ ನಾಗಿ ಆಕೆಯ ಅಭೀಷ್ಟವನ್ನು ಆಗಲೇ ನೆರವೇರಿಸಿ, ಸ್ನಾನ ಆಚಮನ ಪ್ರಾಣಾಯಾಮದಿಂದ ಪರಿಶುದ್ಧನಾಗಿ, ಗಾಯತ್ರಿಯ ಜಪದಲ್ಲಿ ಮಗ್ನನಾದನು. ದಿತಿಗೆ ಕೃತಕಾರ್ಯಕ್ಕಾಗಿ ಪಶ್ಚಾ ತ್ತಾಪವಾಯಿತು; ಆಕೆ ಗಂಡನಲ್ಲಿ ಕ್ಷಮೆಯನ್ನು ಯಾಚಿಸಿದಳು. ಕಶ್ಯಪಮುನಿಯು ಆಕೆ ಯನ್ನು ಕುರಿತು ‘ಎಲೆ ಅಮಂಗಳೆಯಾದ ಚಂಡಿ, ಕಾಲವಲ್ಲದ ಕಾಲದಲ್ಲಿ ಕಾಮಚಾರಿಣಿ ಯಾದ ನಿನ್ನ ಗರ್ಭದಲ್ಲಿ ಇಬ್ಬರು ದುರ್ಮಾಗRರು ಹುಟ್ಟುತ್ತಾರೆ. ಅವರು ಮೂರು ಲೋಕ ಗಳಿಗೂ ಕಂಟಕರಾಗುತ್ತಾರೆ. ಕಡೆಗೆ ಜಗದೀಶ್ವರನಾದ ಭಗವಂತನು ಈ ಭೂಮಿಯಲ್ಲಿ ಅವತರಿಸಿ ಅವರನ್ನು ಕೊಲ್ಲುತ್ತಾನೆ’ ಎಂದು ಹೇಳಿದನು. ಜಯ ವಿಜಯರು ಈ ದಿತಿಯ ಗರ್ಭವನ್ನು ಪ್ರವೇಶಿಸಿದರು.</p>
  <p>ದಿತಿಯು ನೂರುವರ್ಷಗಳವರೆಗೆ ಗರ್ಭವತಿಯಾಗಿದ್ದಳು. ಆಕೆಯ ಗರ್ಭ ಬೆಳದಂತೆಲ್ಲ ಜಗತ್ತಿಗೆ ಕತ್ತಲೆ ಮುಸುಕುತ್ತಾ ಹೋಯಿತು; ಇಂದ್ರನೇ ಮೊದಲಾದ ದೇವತೆಗಳು ನಿಸ್ತೇಜ ರಾದರು; ಸೂರ್ಯಚಂದ್ರಾದಿಗಳು ಕಳೆಗುಂದಿದರು; ಹಗಲಿರುಳೆಂಬ ಭೇದ ಗೊತ್ತಾಗದೆ ಜಗತ್ತಿನ ಕರ್ಮಗಳಿಗೆ ಲೋಪವೊದಗಿತು. ದಿತಿಯು ತನ್ನ ಹೊಟ್ಟೆಯಲ್ಲಿ ಹುಟ್ಟುವ ಮಕ್ಕಳು ಇನ್ನೆಂತಹ ಪಾಪಿಗಳಾಗುವರೋ ಎಂದು ಶಂಕಿಸುತ್ತಾ, ನೂರು ವರ್ಷಗಳು ತುಂಬಿದ ಮೇಲೆ ಅವಳಿಯಾದ ಇಬ್ಬರು ಗಂಡು ಮಕ್ಕಳನ್ನು ಹೆತ್ತಳು. ಅವರು ಹುಟ್ಟು ತ್ತಲೇ ಉತ್ಪಾತಗಳಾದವು. ಭೂಮಿ ನಡುಗಿತು, ದಿಕ್ಕುಗಳು ಹೊತ್ತಿಕೊಂಡವು, ಬರಸಿಡಿಲು ಬಡಿಯಿತು, ಬಿರುಗಾಳಿಯೆದ್ದಿತು. ಆಕಾಶದಲ್ಲಿ ಮೋಡಗಳೆದ್ದು ಸೂರ್ಯ ಚಂದ್ರರ ತೇಜಸ್ಸು ಉಡುಗಿತು, ಸಮುದ್ರವು ಅಲ್ಲೋಲಕಲ್ಲೋಲವಾಯಿತು, ನದಿ ಕೆರೆ ಬಾವಿಗಳ ನೀರು ಬತ್ತಿ ದವು, ನರಿಗಳು ಊಳಿಟ್ಟವು, ಗೂಗೆಗಳು ಊರೊಳಗೆ ನುಗ್ಗಿಬಂದವು, ದೇವತಾ ಪ್ರತಿಮೆ ಗಳು ಕಣ್ಣೀರುಗರೆದವು, ಜಗತ್ತಿಗೆ ಪ್ರಳಯವೇ ಸನ್ನಿಹಿತವಾದಂತೆ ಭಾಸವಾಯಿತು. ಹೀಗೆ ಭಯಂಕರವಾದ ಉತ್ಪಾತಗಳೊಡನೆ ಹುಟ್ಟಿದ ದಿತಿಯ ಮಕ್ಕಳು ದಿನದಿನಕ್ಕೆ ಭಯಂಕರಾ ಕಾರದಿಂದ ಮಹಾಪರ್ವತಾಕಾರವಾಗಿ ಬೆಳೆಯುತ್ತಿದ್ದರು. ಕಶ್ಯಪಬ್ರಹ್ಮನು ತನ್ನ ಈ ಮಕ್ಕ ಳಿಗೆ ಹಿರಣ್ಯಾಕ್ಷ ಹಿರಣ್ಯಕಶಿಪುವೆಂದು ನಾಮಕರಣ ಮಾಡಿದನು. ಹಿರಿಯನಾದ ಹಿರಣ್ಯ ಕಶಿಪು ಬ್ರಹ್ಮನನ್ನು ಕುರಿತು ಉಗ್ರತಪವನ್ನಾಚರಿಸಿ, ಯಾರಿಂದಲೂ ತನಗೆ ಮರಣವಾಗದ ವರವನ್ನು ಪಡೆದನು. ಈ ವರಗಳ ಮಹಿಮೆಯಿಂದ ಅವನು ಮದೋನ್ಮತ್ತನಾಗಿ ಸಕಲ ಲೋಕಪಾಲರನ್ನೂ ಜಯಿಸಿ, ಮೂರು ಲೋಕಗಳಿಗೂ ಒಡೆಯನಾದನು. </p>
  <p>ಹಿರಣ್ಯಕಶಿಪುವಿನ ತಮ್ಮನಾದ ಹಿರಣ್ಯಾಕ್ಷನು ತನ್ನ ಅಣ್ಣನಿಗಿಂತಲೂ ಬಲಶಾಲಿಯಾಗಿ ದ್ದನು. ಅವನು ತನ್ನ ಭುಜದಂಡದಲ್ಲಿ ಗದಾದಂಡವನ್ನು ಧರಿಸಿ, ದೇವಲೋಕಕ್ಕೆ ದಾಳಿ ಯಿಟ್ಟನು. ಅವನನ್ನು ಕಾಣುತ್ತಲೆ ಗರುಡನನ್ನು ಕಂಡ ಹಾವಿನಮರಿಗಳಂತೆ ದೇವತೆ ಗಳೆಲ್ಲರೂ ಅಲ್ಲಲ್ಲಿಯೇ ಅಡಗಿಕೊಂಡರು. ಆ ಹೇಡಿಗಳೆಲ್ಲ ನಡುಗುವಂತೆ ಒಮ್ಮೆ ಗರ್ಜಿ ಸಿದ ಹಿರಣ್ಯಾಕ್ಷನು ತನ್ನ ಎದುರಾಳಿಯನ್ನು ಅರಸುತ್ತಾ, ಮದ್ದಾನೆಯಂತೆ ಸಮುದ್ರವನ್ನು ಪ್ರವೇಶಿಸಿದನು. ಅಲ್ಲಿಯೂ ಆತನಿಗೆ ಎದುರಾಳಿ ಸಿಕ್ಕಲಿಲ್ಲ. ಆತನು ಸಮುದ್ರರಾಜನಾದ ವರುಣನನ್ನು ಯುದ್ಧಕ್ಕೆ ಆಹ್ವಾನಿಸಲು ಆತನು ‘ಅಯ್ಯಾ ವೀರನೆ, ನಾನು ವೈರಾಗ್ಯಪರ ನಾಗಿದ್ದೇನೆ, ಯುದ್ಧ ನನಗೆ ಬೇಡ. ಪುರಾಣಪುರುಷೋತ್ತಮನಾದ ಪರಮಾತ್ಮನೊಬ್ಬನೇ ನಿನ್ನೊಡನೆ ಯುದ್ಧಮಾಡಬಲ್ಲವನು’ ಎಂದನು. ಹಿರಣ್ಯಾಕ್ಷನು ಆ ಪರಮಾತ್ಮನನ್ನು ಅರಸುತ್ತ ನಡೆದನು. ತನ್ನ ಕೋರೆದಾಡೆಯ ಮೇಲೆ ಭೂಮಿಯನ್ನಿಟ್ಟುಕೊಂಡು ಅದನ್ನು ಬ್ರಹ್ಮನಿಗೆ ಕೊಡುವುದಕ್ಕಾಗಿ ನೀರಿನಿಂದ ಮೇಲೇರಿಬರುತ್ತಿದ್ದ ಭಯಂಕರ ವರಾಹವು ಈ ಹಿರಣ್ಯಾಕ್ಷನ ಕಣ್ಣಿಗೆ ಬಿತ್ತು. ಅದನ್ನು ಕಂಡು ಅವನಿಗೆ ಆಶ್ಚರ್ಯವಾಯಿತು. ಅವನು ಗಂಡಗರ್ವದಿಂದ “ಹೇ ಮೂಢ ಹಂದಿ, ಈ ಭೂಮಿಯನ್ನು ಎಲ್ಲಿಗೆ ಒಯ್ಯುವೆ? ಇದು ಪಾತಾಳವಾಸಿಗಳಿಗಾಗಿ ನಿರ್ಮಿತವಾದುದು. ಇದನ್ನು ಇದ್ದಲ್ಲಿ ಇಟ್ಟು ಹಿಂದಿರುಗು. ನನ ಗೀಗ ಗೊತ್ತಾಯಿತು, ಹಂದಿಯ ರೂಪವನ್ನು ಧರಿಸಿರುವ ನೀನೇ ಆ ಮಹಾವಿಷ್ಣು ಎನ್ನು ವವನು. ಮರೆಮೋಸಗಳಿಂದ ರಾಕ್ಷಸರನ್ನು ಕೊಂದು ‘ದಾನವಾರಿ’ ಎಂಬ ಬಿರುದನ್ನು ಧರಿಸಿರುವೆಯಾ? ನನ್ನ ಈ ದೋರ್ದಂಡದಲ್ಲಿರುವ ಗದಾದಂಡದಿಂದ ನಿನ್ನ ಹೆಡೆತಲೆಯ ನ್ನೊಡೆದು, ನಿನ್ನನ್ನು ಆರಾಧಿಸುತ್ತಿರುವ ಬಿಡುಗಣ್ಣರನ್ನೂ ಗೊರವರನ್ನೂ ದಿಕ್ಕಿಲ್ಲದವರ ನ್ನಾಗಿ ಮಾಡುತ್ತೇನೆ. ಹೇಡಿಯಾದರೂ ಮಾಯಾಬಲದಿಂದ ಕೊಬ್ಬಿರುವ ನಿನ್ನನ್ನು ಕೊಂದು ದಾನವ ಸಂಹಾರಕ್ಕೆ ಪ್ರತೀಕಾರ ಮಾಡುವೆನು” ಎಂದು ಗರ್ಜಿಸಿದನು. ಆ ರಕ್ಕಸನನ್ನು ಕಂಡು ಭೂದೇವಿ ಗಡಗಡ ನುಡುಗಿದಳು.</p>
  <p>ರಕ್ಕಸನ ದುರುಕ್ತಿಗಳನ್ನು ಕೇಳಿ ವರಾಹಮೂರ್ತಿ ಚಲವಿಚಲಿತನಾಗಲಿಲ್ಲ. ಆತನು ನೇರ ವಾಗಿ ನೀರಿನಿಂದ ಮೇಲೆಕ್ಕೆದ್ದು ಬಂದನು. ಆತನ ಈ ಔದಾಸೀನ್ಯವನ್ನು ಕಂಡು ರಕ್ಕಸನಿಗೆ ರೇಗಿಹೋಯಿತು. ಅವನು ಆತನ ಬೆನ್ನ ಹಿಂದೆಯೇ ಬಂದು “ಎಲೆ ಹೇಡಿ, ನಿನಗೆ ನಾಚಿಕೆಯಾಗುವುದಿಲ್ಲವೆ?” ಎಂದು ಆತನನ್ನು ಹೀಯಾಳಿಸಿದನು. ವರಾಹರೂಪಿಯಾದ ಭಗವಂತನು ತನ್ನ ಕೋರೆದಾಡೆಯ ಮೇಲಿದ್ದ ಭೂಮಿಯನ್ನು ಒಂದು ಪಕ್ಕದಲ್ಲಿಟ್ಟು, ಕಠೋರವಾಗಿ ತನ್ನನ್ನು ನಿಂದಿಸುತ್ತಿರುವ ಹಿರಣ್ಯಾಕ್ಷನತ್ತ ತಿರುಗಿದನು. ಕೆಂಗಣ್ಣುಗಳಿಂದ ಅವನ ಕಡೆ ನೋಡುತ್ತಾ “ಎಲಾ, ಮೃತ್ಯುವಿನ ಬಾಯಿಗೆ ತುತ್ತಾಗಿರುವ ನಿನ್ನ ಬಾಯಿಂದ ಅಮಂಗಳಕರವಾದ ಮಾತುಗಳು ಬರುವುದು ಸಹಜ. ನಿನ್ನ ನುಡಿಯ ಬಡಿವಾರವನ್ನು ನಿಲ್ಲಿಸಿ, ಹೊಡೆದಾಟಕ್ಕೆ ಸಿದ್ಧನಾಗು” ಎಂದು ಹೇಳಿದನು. ಆ ಮಾತುಗಳನ್ನು ಕೇಳಿದ ಹಿರಣ್ಯಾಕ್ಷನು ಕಾಲಿಂದ ಮೆಟ್ಟಿದ ಕಾಳಸರ್ಪದಂತೆ ಬುಸುಗುಟ್ಟುತ್ತಾ, ತನ್ನ ಗದೆಯನ್ನು ಗರಗರನೆ ತಿರುಗಿಸಿಕೊಂಡು ವರಾಹಮೂರ್ತಿಯ ಬಳಿಗೆ ಬಂದನು. </p>
  <p>ಹರಿ ಹಿರಣ್ಯಾಕ್ಷರಿಗೆ ಘೋರವಾದ ಯುದ್ಧ ನಡೆಯಿತು. ಹಿರಣ್ಯಾಕ್ಷನು ಬೀಸಿದ ಗದೆಯ ಪೆಟ್ಟನ್ನು ಗದಾಯುದ್ಧ ಪಾರಂಗತನಾದ ಶ್ರೀಹರಿಯು ತಪ್ಪಿಸಿಕೊಂಡು ತನ್ನ ಗದಾಘಾತ ದಿಂದ ರಕ್ಕಸನ ಗದೆಯನ್ನು ನೆಲಕ್ಕೆ ಬೀಳಿಸಿದನು. ಹಿರಣ್ಯಾಕ್ಷನು ಅದನ್ನು ಎತ್ತಿಕೊಂಡು ಮತ್ತೆ ವರಾಹಮೂರ್ತಿಯನ್ನು ಹೊಡೆದನು. ಪರಸ್ಪರ ಹೊಡೆತಗಳಿಂದ ಇಬ್ಬರ ದೇಹ ಗಳೂ ರಕ್ತಮಯವಾದವು. ಇಬ್ಬರೂ ಮಲ್ಲರು ಸಮಾನಬಲಶಾಲಿಗಳಂತೆ ಕಾಣುತ್ತಿತ್ತು. ಈ ಯುದ್ಧವನ್ನು ನೋಡುತ್ತಾ ಸನಕ ಮರೀಚಾದಿ ಪುಷಿಗಳೊಡನೆ ಅಲ್ಲಿ ನಿಂತಿದ್ದ ಬ್ರಹ್ಮನು ವರಾಹಮೂರ್ತಿಯನ್ನು ಕುರಿತು “ಹೇ ಪುರಾಣಪುರುಷ! ಗೋಬ್ರಾಹ್ಮಣರಿಗೂ, ದೇವತೆಗಳಿಗೂ ಕಂಟಕನಾಗಿರುವ ಈ ದೈತ್ಯಾಧಮನೊಡನೆ ಹಾವನ್ನಾಡಿಸುವ ಹಸುಳೆ ಯಂತೆ ಸರಸವಾಡುತ್ತಿರುವೆಯಲ್ಲ! ಸಂಜೆಯಾಗುತ್ತಲೆ ರಾಕ್ಷಸಬಲ ವೃದ್ಧಿಯಾಗುತ್ತದೆ. ಆದ್ದರಿಂದ ಬೇಗ ಇವನನ್ನು ಸಂಹರಿಸಬಾರದೆ? ಈಗ ಅಭಿಜಿತ್ತೆಂಬ ಮಂಗಳಕರವಾದ ಮುಹೂರ್ತ ಬಂದಿದೆ. ಈಗಲೆ ಇವನನ್ನು ಮುಗಿಸಿಬಿಡು” ಎಂದನು. </p>
  <p>ಬ್ರಹ್ಮನ ಮಾತುಗಳನ್ನು ಕೇಳಿ ಪರಬ್ರಹ್ಮನಾದ ಭಗವಂತ ಮನಸ್ಸಿನಲ್ಲಿಯೇ ನಕ್ಕ–‘ಕಾಲ ಸ್ವರೂಪನಾದ ತನಗೆ ಈ ಬ್ರಹ್ಮನೂ ಮುಹೂರ್ತವನ್ನು ಹೇಳಿಕೊಡುತ್ತಿರುವ ನಲ್ಲಾ’ ಎಂದು. ಆದರೂ ಅವನ ಮಾತನ್ನು ಪುರಸ್ಕರಿಸುವವನಂತೆ ಅವನ ಕಡೆ ತನ್ನ ಕೃಪಾಕಟಾಕ್ಷವನ್ನು ಬೀರಿ, ಒಮ್ಮೆ ಅಂತರಿಕ್ಷಕ್ಕೆ ನೆಗೆದವನೇ ತನ್ನ ಗದೆಯಿಂದ ರಕ್ಕಸನನ್ನು ಅಪ್ಪಳಿಸಿದನು. ಆದರೆ ಹಿರಣ್ಯಾಕ್ಷನು ಲಾಘವದಿಂದ ಅದನ್ನು ತಪ್ಪಿಸಿಕೊಂಡು, ತನ್ನ ಗದೆಯ ಹೊಡೆತದಿಂದ ವರಾಹಮೂರ್ತಿಯ ಗದೆಯನ್ನು ನೆಲಕ್ಕೆ ಕೆಡಹಿದನು. ಆದರೂ ಆ ರಕ್ಕಸ, ಧರ್ಮಯುದ್ಧಕ್ಕೆ ಲೋಪ ಬರದಂತೆ, ನಿರಾಯುಧನಾದ ವರಾಹನನ್ನು ಹೊಡೆಯದೆ ಕೇವಲ ಕಟುನುಡಿಗಳಿಂದ ಆತನನ್ನು ಹೀಯಾಳಿಸಿದನು. ಇದನ್ನು ಕಂಡು ಬ್ರಹ್ಮನೇ ಮೊದಲಾದ ದೇವತೆಗಳು ಹಾಹಾಕಾರ ಮಾಡಿದರು. ಆಗ ವರಾಹಮೂರ್ತಿಯು ಅವರನ್ನು ಸಮಾಧಾನಪಡಿಸಿ, ತನ್ನ ಚಕ್ರಾಯುಧವನ್ನು ನೆನೆದನು. ಒಡನೆಯೇ ಅದು ಕಿಡಿಗಳನ್ನುಗುಳುತ್ತಾ ಬಂದು ಆತನ ಕೈಯಲ್ಲಿ ನಿಂತಿತು. ಅದು ಆ ರಕ್ಕಸನ ಗದಾಪ್ರಹಾರ, ತ್ರಿಶೂಲ ಪ್ರಯೋಗ, ಮುಷ್ಟಿ ಪ್ರಹಾರಗಳನ್ನೆಲ್ಲ ವ್ಯರ್ಥಗೊಳಿಸಿತು. ಸೋಲುವ ಸಮಯ ಸನ್ನಿಹಿತವಾಗುತ್ತಲೇ ಹಿರಣ್ಯಾಕ್ಷನು ಮಾಯಾವಿದ್ಯೆಗೆ ಶರಣು ಹೋದನು. ಆತನ ಮಾಯೆ ಯಿಂದ ಧೂಳು ತುಂಬಿದ ಬಿರುಗಾಳಿಯೆದ್ದು, ಅಂತರಿಕ್ಷವನ್ನೆಲ್ಲ ಕಗ್ಗತ್ತಲು ಮುಸುಕಿತು. ದಿಕ್ಕುದಿಕ್ಕುಗಳಿಂದ ಕವಣೆಯಲ್ಲಿ ಎಸೆದಂತೆ ಕಲ್ಲುಗಳ ಮಳೆ ಸುರಿಯಿತು. ವಿಕಟಾಕಾರದ ಯಕ್ಷ ರಾಕ್ಷಸ ಪಿಶಾಚಿಗಳು ‘ಕಡಿ ಬಡಿ ಕೊಲ್ಲು’ ಎಂದು ಕೂಗುತ್ತಾ ಕೋಟಿಗಟ್ಟಲೆಯಾಗಿ ಕಾಣಿಸಿಕೊಂಡವು. ಆದರೇನು? ಸಮಸ್ತ ಮಾಯೆಗೂ ಅಧಿಪತಿಯಾದ ಮಹಾವಿಷ್ಣುವಿನ ಇದಿರಿನಲ್ಲಿ ಆ ರಕ್ಕಸನ ಮಾಯೆ ನಿಲ್ಲುವುದೆ? ಸುದರ್ಶನ ಆ ಮಾಯೆಗಳನ್ನೆಲ್ಲ ಕತ್ತರಿಸಿ ಹಾಕಿತು. ಆಗ ಹಿರಣ್ಯಾಕ್ಷನು ರಭಸದಿಂದ ನುಗ್ಗಿ ಬಂದು ವರಾಹಮೂರ್ತಿಯನ್ನು ತನ್ನ ತೋಳುಗಳಿಂದ ಹಿಚುಕಿಹಾಕಲು ಯತ್ನಿಸಿದನು. ಆದರೆ ಆ ದೇವದೇವನು ಒಮ್ಮೆ ಅವನ ಕಾಪಾಳಕ್ಕೆ ತನ್ನ ವಜ್ರಮುಷ್ಟಿಯಿಂದ ಹೊಡೆಯುತ್ತಲೆ ಅವನು ಆಪಾದ ಮಸ್ತಕವೂ ಗಡಗಡ ನಡಗುತ್ತ, ನೆಲಕ್ಕೆ ಬಿದ್ದು ಸತ್ತು ಹೋದನು. ಇದನ್ನು ಕಂಡು ಬ್ರಹ್ಮಾದಿ ದೇವತೆಗಳು ಮಹಾವಿಷ್ಣುವನ್ನು ಮಕ್ತಕಂಠದಿಂದ ಹೊಗಳಿ, ಸ್ತೋತ್ರಮಾಡಿದರು. ಆ ದೇವದೇವನು ಒಮ್ಮೆ ಅವರತ್ತ ಕೃಪಾದೃಷ್ಟಿ ಬೀರಿ ಅಂತರ್ಧಾನವಾದನು.</p>
  <p>ಭಗವಂತನ ಕೃಪೆಯಿಂದ ಸಮುದ್ರದಲ್ಲಿ ಮುಳುಗಿದ್ದ ಭೂಮಿ ಮತ್ತೆ ಸ್ವಸ್ಥಾನವನ್ನು ಸೇರಿತು. ಸ್ವಾಯಂಭುವಮನುವು ತನ್ನ ಪತ್ನಿಯಾದ ಶತರೂಪೆಯೊಡನೆ ಭೂಮಿಯ ಮೇಲೆ ನೆಲೆಸಿ, ಪ್ರಿಯವ್ರತ, ಉತ್ತಾನಪಾದ–ಎಂಬ ಇಬ್ಬರು ಗಂಡುಮಕ್ಕಳನ್ನೂ ಆಕೂತಿ, ದೇವಹೂತಿ, ಪ್ರಸೂತಿ–ಎಂಬ ಹೆಣ್ಣುಮಕ್ಕಳನ್ನೂ ಪಡೆದು, ಅವರ ಮೂಲಕ ಪ್ರಜಾಸಂಖ್ಯೆಯ ಪ್ರಗತಿಗೆ ಕಾರಣನಾದನು. </p>
  <div>8. ವಿದುರ ಮೈತ್ರೇಯರ ಸಂವಾದ–ಕರ್ದಮ ದೇವಹೂತಿ</div>
  <p>ಅಯ್ಯಾ ವಿದುರ, ಈಗ ಸ್ವಾಯಂಭುವಮನುವಿನ ಮಕ್ಕಳಿಂದ ಈ ಭೂಲೋಕದ ಪ್ರಜಾವೃದ್ಧಿಯಾದ ಕಥೆಯನ್ನು ಮುಂದುವರಿಸುತ್ತೇನೆ ಕೇಳು. ಆ ಸ್ವಾಯಂಭುವಿನ ಪುತ್ರರಾದ ಪ್ರಿಯವ್ರತ, ಉತ್ತಾನಪಾದರು ಸಪ್ತದ್ವೀಪಗಳಿಂದ ಕೂಡಿದ ಈ ಭೂಮಂಡಲ ವನ್ನು ಧರ್ಮದಿಂದ ಪರಿಪಾಲಿಸುತ್ತಿದ್ದರು. ಸ್ವಾಯಂಭುವಿನ ಪುತ್ರಿಯರಲ್ಲಿ ಹಿರಿಯಳಾದ ದೇವಹೂತಿಯನ್ನು ಕರ್ದಮ ಪ್ರಜಾಪತಿಗೆ ವಿವಾಹಮಾಡಿಕೊಡಬೇಕೆಂದು ತಂದೆಯ ಅಪೇಕ್ಷೆ. ಆದರೆ ಕರ್ದಮನು ಬ್ರಹ್ಮನ ಆಜ್ಞೆಯಂತೆ ಪ್ರಜಾಸೃಷ್ಟಿಯ ಕಾರ್ಯವನ್ನು ಕೈ ಕೊಳ್ಳುವ ಮುನ್ನ ಸರಸ್ವತೀ ನದೀತೀರದಲ್ಲಿ ತಪಸ್ಸನ್ನು ಕೈಕೊಂಡಿದ್ದನು. ಆತನು ಹತ್ತು ಸಹಸ್ರ ವರ್ಷಗಳವರೆಗೆ ತಪವನ್ನಾಚರಿಸಿದ ಮೇಲೆ ಮಹಾವಿಷ್ಣು ಶಬ್ದಬ್ರಹ್ಮದ ರೂಪಿ ನಿಂದ ಆತನಿಗೆ ದರ್ಶನವಿತ್ತನು. ಆ ದಿವ್ಯದರ್ಶನದಿಂದ ಆನಂದಗೊಂಡ ಕರ್ದಮನು ಭಕ್ತಿಭರಿತನಾಗಿ ಆತನಿಗೆ ಅಡ್ಡ ಬಿದ್ದು “ಹೇ ದೇವದೇವ, ನಿನ್ನ ದರ್ಶನದಿಂದ ನನ್ನ ತಪಸ್ಸು ಸಿದ್ಧಿಸಿತು. ಕಣ್ಣು ಸಾರ್ಥಕವಾದುವು. ನಾನು ಧನ್ಯನಾದೆ. ಸ್ವಾಮಿ ನನ್ನ ತಂದೆಯಾದ ಬ್ರಹ್ಮದೇವನು ಸಂತಾನವನ್ನು ಪಡೆದು ಪ್ರಜಾವೃದ್ಧಿಯನ್ನು ನಡೆಸುವಂತೆ ನನಗೆ ಆಜ್ಞಾಪಿಸಿದ್ದಾನೆ. ಅದು ನಿನ್ನ ಅಪ್ಪಣೆಯೆಂದೇ ನನ್ನ ಭಾವನೆ. ನಾನು ಕಾಮಸುಖವನ್ನು ಬಯಸುತ್ತಿಲ್ಲವಾದರೂ ನಿನ್ನ ಅಪ್ಪಣೆಯನ್ನು ಪಾಲಿಸುವುದಕ್ಕಾಗಿ ಸಂಸಾರಿಯಾಗ ಬೇಕಾಗಿದೆ. ನಾನೀಗ ನಿನ್ನ ಮರೆಹೊಕ್ಕಿದ್ದೇನೆ; ನನ್ನ ಭಕ್ತಿಗೆ ಲೋಪವಾಗದಂತೆ, ನನ್ನ ಆಯುಸ್ಸು ವ್ಯರ್ಥವಾಗದಂತೆ ನನ್ನ ಇಷ್ಟಾರ್ಥವನ್ನು ಸಲ್ಲಿಸು” ಎಂದು ಬೇಡಿಕೊಂಡನು. ಭಗವಂತನು ತನ್ನ ತುಟಿಗಳಿಂದ ಮುಗುಳ್ನಗೆಯ ಬೆಳುದಿಂಗಳನ್ನು ಹೊರಚೆಲ್ಲುತ್ತಾ, “ಕರ್ದಮಾ, ನೀನು ಹೆಂಡತಿಯನ್ನು ಬಯಸಿ ತಪಸ್ಸು ಮಾಡಿದೆ. ನಾನು ನಿನ್ನ ತಪಸ್ಸಿಗೆ ಮೆಚ್ಚಿದ್ದೇನೆ. ನೋಡು, ನಿನಗೆ ತಕ್ಕವಳಾದ ಹೆಣ್ಣೊಬ್ಬಳು ನಿನಗಾಗಿ ಸಿದ್ಧವಾಗಿದ್ದಾಳೆ. ಸಪ್ತಸಮುದ್ರದ ಮಧ್ಯ ದಲ್ಲಿರುವ ಭೂಮಂಡಲದ ದೊರೆ ಸ್ವಾಯಂಭುವ, ಆತನ ರಾಣಿ ಶತರೂಪೆ, ಆ ದಂಪತಿಗಳ ಮಗಳಾದ ದೇವಹೂತಿ ಲೋಕೋತ್ತರಳಾದ ಸುಂದರಿ. ಅವಳಿ ಗೀಗ ಮದುವೆಯ ವಯಸ್ಸು. ಸ್ವಾಯಂಭುವನು ನಿನ್ನ ಗುಣಶೀಲಗಳನ್ನು ಕೇಳಿ ನಿನಗೆ ಅವಳನ್ನು ಧಾರೆಯೆರೆದು ಕೊಡಬೇಕೆಂದು ಬಯಸಿ, ತನ್ನ ಮಗಳೊಡನೆ ನಾಳೆ ನಿನ್ನ ಆಶ್ರಮಕ್ಕೆ ಬರುತ್ತಾನೆ. ನೀನು ಆ ಕನ್ಯೆಯನ್ನು ವಿವಾಹವಾಗು. ಅವಳು ನಿನ್ನನ್ನು ಕಾಮ ಸುಖದಿಂದ ತಣಿಸಿ ಒಂಬತ್ತು ಮಕ್ಕಳ ತಾಯಿಯಾಗುತ್ತಾಳೆ. ಆ ಒಂಬತ್ತೂ ಹೆಣ್ಣು ಮಕ್ಕಳೆ. ಅವರು ಮುಂದೆ ಮರೀಚಿಯೇ ಮೊದಲಾದ ಮಹರ್ಷಿಗಳನ್ನು ಮದುವೆಯಾಗಿ, ಅನೇಕ ಮಕ್ಕಳನ್ನು ಹೆತ್ತು, ಮಾನವಸಂತಾನವನ್ನು ಬೆಳಸುತ್ತಾರೆ. ನಾನೂ ಸಹ ನನ್ನ ಒಂದು ಅಂಶದಿಂದ ನಿನ್ನ ಮಗನಾಗಿ ಹುಟ್ಟಿ ಲೋಕಕಲ್ಯಾಣವನ್ನು ಮಾಡುತ್ತೇನೆ” ಎಂದು ಹೇಳಿ ಮಾಯವಾದನು.</p>
  <p>ಭಗವಂತನು ಹೇಳಿದಂತೆ ಮರುದಿನ ಬೆಳಗ್ಗೆ ಸ್ವಾಯಂಭುವಮನು ಚಿನ್ನದ ರಥದಲ್ಲಿ ತನ್ನ ಮಡದಿಯನ್ನೂ ಮಗಳನ್ನೂ ಕೂರಿಸಿಕೊಂಡು ಕರ್ದಮನ ಆಶ್ರಮಕ್ಕೆ ಬಂದನು. ಆ ಪುಷ್ಯಾಶ್ರಮ ಬಹು ಸುಂದರವಾಗಿತ್ತು. ಕರ್ದಮನ ಭಕ್ತಿಯನ್ನು ಕಂಡ ಭಗವಂತ ಆನಂದಬಾಷ್ಪವನ್ನು ಸುರಿಸಲು, ಅದರ ಒಂದು ಬಿಂಬ ಆತನ ಆಶ್ರಮದಲ್ಲಿ ಬಿತ್ತಂತೆ ! ಅದೇ ಅಲ್ಲಿದ್ದ ಬಿಂದುಸರೋವರ. ಅದರ ನೀರು ಅಮೃತದಂತೆ ಮಧುರ, ಗಂಗೆಯಂತೆ ಪಾಪಹರ. ಅನೇಕ ಪುಷಿಗಳು ತಮ್ಮ ನಿತ್ಯಕರ್ಮಕ್ಕೆ ಈ ಸರೋವರವನ್ನೇ ಆಶ್ರಯಿಸಿ ದ್ದರು. ಅದರ ಸುತ್ತಲೂ ಫಲಪುಷ್ಪಭರಿತವಾದ ಮರಗಿಡಬಳ್ಳಿಗಳು. ಇನಿದನಿಯಲ್ಲಿ ಹಾಡುವ ಕೋಗಿಲೆ, ಗರಿಗೆದರಿ ಕುಣಿವ ನವಿಲು, Ïು|0ಕರಿಸುವ ದುಂಬಿ, ಬಣ್ಣ ಬಣ್ಣದ ಹಕ್ಕಿಗಳು ಅಲ್ಲಿ ತುಂಬಿದ್ದವು. ಮೊಲ್ಲೆ ಮಲ್ಲಿಗೆ ಪಾರಿಜಾತಾದಿ ಪುಷ್ಪಗಳ ಸುವಾಸನೆ ಯಿಂದ ತುಂಬಿದ ಮಂದಾನಿಲವು ಇಡೀ ಆಶ್ರಮವನ್ನು ತುಂಬಿತ್ತು. ಸ್ವಾಯಂಭುವಮನು ಈ ಸೊಬಗನ್ನು ಸವಿಯುತ್ತಾ ಕರ್ದಮನ ಎಲೆಮನೆಯನ್ನು ಪ್ರವೇಶಿಸಿದನು.</p>
  <p>ಕರ್ದಮಪ್ರಜಾಪತಿಯು ಆಗತಾನೆ ಹೋಮಕಾರ್ಯವನ್ನು ಮುಗಿಸಿಕೊಂಡು ಬಂದು ಸುಖಾಸೀನನಾಗಿದ್ದನು. ಆತನ ದೇಹ ತಪಸ್ಸಿನಿಂದ ಕೃಶವಾಗಿದ್ದರೂ ಮುಖದಲ್ಲಿ ದಿವ್ಯ ಕಾಂತಿ ಮಿಂಚುತ್ತಿತ್ತು. ಉನ್ನತವಾದ ಆಕೃತಿ, ಹೊಳೆಯುವ ಕಣ್ಣುಗಳು, ಎತ್ತಿಕಟ್ಟಿದ ಜಟೆ, ಉಟ್ಟ ನಾರುಮಡಿ–ಇವುಗಳಿಂದ ಆತನು ದೇಹಸಂಸ್ಕಾರವಿಲ್ಲದುದರಿಂದ ಸಾಣೆಯಿಕ್ಕದ ಮಹಾರತ್ನದಂತೆ ಕಂಗೊಳಿಸುತ್ತಿದ್ದನು. ಸ್ವಾಯಂಭುವಮನು ಆತನನ್ನು ಕಂಡು ಭಕ್ತಿ ಯಿಂದ ನಮಸ್ಕರಿಸಿದನು. ಕರ್ದಮನು ಆತನನ್ನು ಆಶೀರ್ವದಿಸಿ, ತನ್ನ ಆಶ್ರಮಕ್ಕೆ ಆಗಮಿಸಿದ್ದ ಆ ಅತಿಥಿಯನ್ನು ಉಚಿತ ರೀತಿಯಲ್ಲಿ ಸತ್ಕರಿಸಿ ಕುಳ್ಳಿರಿಸಿದ ಮೇಲೆ, ಭಗವಂತನ ಅಪ್ಪಣೆಯನ್ನು ಸ್ಮರಿಸಿಕೊಂಡು “ಅಯ್ಯಾ ಚಕ್ರವರ್ತಿ, ಪರಬ್ರಹ್ಮನ ರಕ್ಷಣ ಶಕ್ತಿಯೇ ನೀನು. ದುಷ್ಟಶಿಕ್ಷಣ ಶಿಷ್ಟರಕ್ಷಣೆಗಾಗಿ ಭೂಮಂಡಲವನ್ನೆಲ್ಲ ಸುತ್ತುತ್ತಿರುವ ನಿನ್ನಿಂದ ಧರ್ಮ ಸ್ಥಿರವಾಗಿ ನಿಂತಿದೆ. ಧರ್ಮರಕ್ಷಣೆಯಲ್ಲಿಯೇ ಸದಾ ನಿರತನಾಗಿರುವ ನೀನು ಈಗ ನಮ್ಮ ಬಳಿಗೆ ಬಂದಿರುವುದಾದರೂ ಯಾವುದೋ ಒಂದು ಲೋಕಕ್ಷೇಮ ಕರವಾದ ಕಾರ್ಯಕ್ಕೇ ಇರಬೇಕು. ನಿನ್ನ ಉದ್ದೇಶವೇನೆಂಬುದನ್ನು ತಿಳಿಸಿದರೆ ನಾನು ಅಗತ್ಯ ವಾಗಿಯೂ ಅದನ್ನು ನಿರ್ವಂಚನೆಯಿಂದ ನಡೆಸಿಕೊಡುತ್ತೇನೆ” ಎಂದನು.</p>
  <p>ಕರ್ದಮನ ಮಾತುಗಳಿಂದ ಸಂತಸಗೊಂಡ ಸ್ವಾಯಂಭುವನು “ಹೇ ಮುನೀಂದ್ರ, ಪ್ರಜೆಗಳನ್ನು ರಕ್ಷಿಸುವುದಕ್ಕಾಗಿ ಚತುರ್ಮುಖ ಬ್ರಹ್ಮನು ನಮ್ಮನ್ನು ಸೃಷ್ಟಿಸಿದುದು ನಿಜ. ಆದರೆ ಜ್ಞಾನ, ಕರ್ಮ, ತಪಸ್ಸುಗಳಲ್ಲಿ ನಿರತರಾಗಿರುವ ನಿಮ್ಮನ್ನಾದರೊ ವೇದಸ್ವರೂಪಿಯಾದ ತನ್ನನ್ನು ರಕ್ಷಿಸುವುದಕ್ಕಾಗಿಯೇ ಸೃಷ್ಟಿಸಿದ್ದಾನೆ. ಆದ್ದರಿಂದ ನಾವು ನಮಗೆ ವಿಹಿತವಾಗಿರುವ ಕಾರ್ಯಗಳನ್ನು ನಡೆಸುವುದರಿಂದ ನಾವು ಭಗವಂತನ ಕೃಪೆಗೆ ಪಾತ್ರರಾಗುವುದು. ಮುನೀಂದ್ರ, ಮಹಾತಪಸ್ವಿಯಾದ ನಿನ್ನ ದರ್ಶನವೇ ಪುಣ್ಯಕರ. ಮಧುರವಾದ ನಿನ್ನ ಮಾತುಗಳಿಂದ ನಾನು ಧನ್ಯನಾದೆ. ಈಗ ನಾನು ನಿನ್ನ ಬಳಿಗೆ ಬಂದಿರು ವುದು ಒಂದು ಕಾರ್ಯೋದ್ದೇಶದಿಂದಲೇ. ಇಗೋ, ಇವಳು ನನ್ನ ಮಮತೆಯ ಮಗಳು. ಇವಳ ಹೆಸರು ದೇವಹೂತಿ. ಇವಳಿಗೆ ತಕ್ಕ ವರನಿಗಾಗಿ ನನ್ನ ಮನಸ್ಸು ಕಳವಳಗೊಂಡಿದೆ. ತನ್ನ ರೂಪಗುಣ ಶೀಲಗಳಿಗೆ ತಕ್ಕ ಗಂಡನನ್ನು ಆಕೆ ಬಯಸುತ್ತಿದ್ದಾಳೆ. ಈಗ ಕೆಲವು ದಿನ ಗಳ ಕೆಳಗೆ ಈಕೆ ದೇವಪುಷಿ ನಾರದರಿಂದ ನಿನ್ನ ವಿದ್ಯೆ, ರೂಪು, ಗುಣ, ಸದಾಚಾರಗಳನ್ನು ಕೇಳಿ ಮನಸಾ ನಿನ್ನನ್ನು ವರಿಸಿದ್ದಾಳೆ. ಆದ್ದರಿಂದ ಈಕೆಯನ್ನು ನಿನ್ನ ಬಳಿಗೆ ಕರೆತಂದಿದ್ದೇನೆ. ಈಕೆ ನಿನ್ನ ಗೃಹಸ್ಥಧರ್ಮದಲ್ಲಿ ಸರ್ವಾನುಕೂಲೆಯಾಗಿರುವಳು. ನೀನೂ ಮದುವೆ ಮಾಡಿಕೊಳ್ಳಬೇಕೆಂಬ ಪ್ರಯತ್ನದಲ್ಲಿರುವುದಾಗಿ ಕೇಳಿದೆ. ಇಗೋ ನಿನಗೆ ಅನುರೂಪಳಾ ಗಿರುವ ಈ ಕನ್ಯೆಯನ್ನು ಕೈಹಿಡಿದು ನನ್ನನ್ನು ಸಂತೋಷಗೊಳಿಸು,” ಎಂದು ಬೇಡಿ ಕೊಂಡನು. </p>
  <p>ಕರ್ದಮಪ್ರಜಾಪತಿಯು ಸ್ವಾಯಂಭುವನ ಪ್ರಾರ್ಥನೆಯನ್ನು ಸಂತೋಷದಿಂದ ಒಪ್ಪಿ ಕೊಳ್ಳುತ್ತಾ, “ಹೇ ಚಕ್ರವರ್ತಿ, ನಿನ್ನ ಮಗಳನ್ನು ಮದುವೆಯಾಗಲು ಅಂತಹ ಒತ್ತಾಯ ವೇನೂ ಅಗತ್ಯವಿಲ್ಲ. ಅಲಂಕಾರಗಳಿಗೆ ಅಲಂಕಾರದಂತಿರುವ ಈ ಸಹಜ ಸುಂದರಿಯನ್ನು ಕಂಡು ಯಾರು ತಾನೆ ಮೋಹಗೊಳ್ಳುವುದಿಲ್ಲ? ಒಮ್ಮೆ ಈಕೆ ಅರಮನೆಯ ಉಪ್ಪರಿಗೆಯ ಮೇಲೆ ಸಖೀಜನರೊಡನೆ ಚೆಂಡಾಟದಲ್ಲಿ ತೊಡಗಿದ್ದಾಗ, ಆಕಾಶದಲ್ಲಿ ಸಂಚರಿಸುತ್ತಿದ್ದ ವಿಶ್ವಾವಸುವೆಂಬ ಗಂಧರ್ವರಾಜನು ಆಕೆಯ ಕಡೆಗಣ್ ನೋಟದ ಲಾವಣ್ಯಕ್ಕೆ ಮೋಹ ಗೊಂಡು ಮೂರ್ಛೆ ಹೋದನಂತೆ! ಚಕ್ರವರ್ತಿಯ ಮಗಳಾಗಿರುವ ಈ ಸುಂದರಾಂಗಿ ತಾನಾಗಿಯೇ ಒಲಿದು ಬಂದಿರುವಾಗ ಬೇಡವೆಂದು ಹೇಳುವಷ್ಟು ಅರಸಿಕನೇನೂ ನಾನಲ್ಲ. ನಾನು ಅತ್ಯಂತ ಆನಂದದಿಂದ ಈಕೆಯನ್ನು ವರಿಸುತ್ತೇನೆ. ಆದರೆ ನನ್ನದೊಂದು ನಿಬಂಧನೆಯುಂಟು. ನಾನು ಕೇವಲ ಸಂತಾನಾಪೇಕ್ಷೆಯಿಂದ ವಿವಾಹವಾಗುವವನೇ ಹೊರತು ಕಾಮಿಯಾಗಿ ಅಲ್ಲ. ಆದ್ದರಿಂದ ಈಕೆಯಲ್ಲಿ ಮಕ್ಕಳಾಗುವವರೆಗೆ ಮಾತ್ರ ನಾನು ಗೃಹಸ್ಥಧರ್ಮವನ್ನು ಸ್ವೀಕರಿಸಿದ್ದು, ಆಮೇಲೆ ಸಂನ್ಯಾಸಿಯಾಗತಕ್ಕವನು. ಇದಕ್ಕೆ ಒಪ್ಪುವು ದಾದರೆ ಅಗತ್ಯವಾಗಿಯೂ ವಿವಾಹ ನೆರವೇರಲಿ” ಎಂದನು. ಆತನ ಮಾತುಗಳನ್ನು ಕೇಳುತ್ತಿದ್ದ ದೇವಹೂತಿಗೆ ಆನಂದವಾಯಿತು. ಆತನ ಮೇಲಿನ ಅನುರಾಗ ಸ್ಥಿರವಾಯಿತು. ಆಕೆಯ ಇಂಗಿತವನ್ನು ಅರ್ಥ ಮಾಡಿಕೊಂಡ ಸ್ವಾಯಂಭುವನು, ಸಂತುಷ್ಟನಾಗಿ, ಸೃಷ್ಟಿ ಯಲ್ಲಿಯೇ ಮೊಟ್ಟಮೊದಲನೆಯದಾದ ವೇದೋಕ್ತವಿಧಿಯ ವಿವಾಹವನ್ನು ನೆರವೇರಿಸಿ ದನು. ರಾಜರಾಣಿಯರು ಮಗಳು ಅಳಿಯನಿಗೆ ಬೇಕಾದಷ್ಟು ಬಳುವಳಿಗಳನ್ನಿತ್ತು ಸಂತೋಷಪಡಿಸಿದರು. ಮಗಳಿಗೆ ತಕ್ಕ ವರನು ದೊರೆತುದಕ್ಕಾಗಿ ಚಕ್ರವರ್ತಿಗೆ ಪರಮ ಸಂತೋಷವಾಯಿತಾದರೂ ಆಕೆಯನ್ನು ಅಗಲುವಾಗ ಕಣ್ಣಿನಲ್ಲಿ ನೀರು ತುಂಬಿತು. ಆತನು ಮಗಳನ್ನು ಅಪ್ಪಿಕೊಂಡು ಗದ್ಗದಸ್ವರದಿಂದ  ‘ಅಮ್ಮಾ, ಮಗು’ ಎಂದು ಮಾತ್ರ ಹೇಳಿ ಮುಂದೆ ಮಾತನಾಡಲಾರದೆ ತನ್ನ ಕಣ್ಣೀರಿನಿಂದ ಆಕೆಯ ನೆತ್ತಿಯನ್ನು ತೋಯಿಸಿದನು. ಕೆಲಕಾಲವಾದಮೇಲೆ ಆತನು ಮನಸ್ಸನ್ನು ಗಟ್ಟಿಮಾಡಿಕೊಂಡು, ಮಗಳು ಅಳಿಯನಿಂದ ಬೀಳ್ಕೊಂಡು, ತನ್ನ ಪತ್ನಿಯೊಡನೆ ರಾಜಧಾನಿಗೆ ಹಿಂದಿರುಗಿದನು.</p>
  <p>ನೂತನ ದಂಪತಿಗಳಾದ ಕರ್ದಮ ದೇವಹೂತಿಯರು ಪರಸ್ಪರ ಅನುರಾಗದಿಂದ ಸುಖ ಭೋಗಗಳನ್ನು ಸೂರೆಗೊಳ್ಳುತ್ತಿದ್ದರು. ದೇವಹೂತಿ ತುಂಬ ಜಾಣೆ; ಗಂಡನ ಅಭಿಪ್ರಾಯ ವನ್ನು ಆತನ ಮುಖಭಾವದಿಂದಲೇ ಅರಿತುಕೊಂಡು ಆತನ ಸೇವೆಯಲ್ಲಿ ತಲ್ಲೀನಳಾಗಿರು ವಳು. ಆಕೆಯ ಮಾತು ಮೃದು ಮಧುರ. ಗಂಡನೇ ದೇವರೆಂಬ ಆಕೆಯ ಭಾವ ಹೆಜ್ಜೆ ಹೆಜ್ಜೆಗೂ ಒಡೆದು ಕಾಣುತ್ತಿತ್ತು. ಚಕ್ರವರ್ತಿಯ ಮೋಹದ ಮಗಳಾಗಿ ಸುಕುಮಾರಿಯಾಗಿ ದ್ದರೂ ದಾಸಿಯಂತೆ ದುಡಿಯುತ್ತಿರುವ ಆಕೆಯನ್ನು ಕಂಡು ಕರ್ದಮನಿಗೆ ಎಲ್ಲೆಯಿಲ್ಲದ ಆದರ, ಗೌರವ, ಪ್ರೇಮ. ಆತನು ಮಡದಿಯೊಡನೆ “ದೇವಿ, ನನ್ನ ಸೇವೆಯಲ್ಲಿ ನಿನ್ನ ದೇಹ ಕಂದಿ ಕುಂದಿದುದನ್ನು ನೀನು ಗಮನಿಸುತ್ತಿಲ್ಲವಲ್ಲಾ; ನಿನ್ನಂತಹ ಮಡದಿಯನ್ನು ಪಡೆದ ನಾನೆಷ್ಟು ಧನ್ಯ; ರಮಣಿ, ನಾನು ತಪಸ್ಸಿನಿಂದ ಭಗವಂತನ ಅನುಗ್ರಹಕ್ಕೆ ಪಾತ್ರನಾಗಿದ್ದೇನೆ. ಅನೇಕ ದಿವ್ಯಶಕ್ತಿಗಳು ನನ್ನ ವಶವರ್ತಿಯಾಗಿವೆ. ಎರಡರಿಯದ ಪತಿಭಕ್ತಿಯಿಂದ ಈಗ ಅವುಗಳನ್ನೆಲ್ಲ ನೀನೂ ಪಡೆದಿರುವೆ. ಇಗೋ, ನಿನಗೀಗ ದಿವ್ಯದೃಷ್ಟಿಯನ್ನು ಕೊಡುತ್ತೇನೆ, ನಿತ್ಯಸುಖಗಳಿಂದ ಕೂಡಿದ ಎಂತಹ ಭೋಗ ಭಾಗ್ಯಗಳು ನಮಗಾಗಿ ಕಾದಿವೆಯೋ ನೋಡು. ಇಂತಹ ದಿವ್ಯಶಕ್ತಿ ನಮ್ಮಲ್ಲಿರುವಾಗ ಅಲ್ಪವಾದ ಸುಖಕ್ಕೇಕೆ ನಾಲಿಗೆಯನ್ನು ಚಪ್ಪರಿಸಬೇಕು? ಚಕ್ರವರ್ತಿಗಳಿಗೂ ಎಟುಕಲಾರದ ಈ ಭೋಗಭಾಗ್ಯಗಳು ನಿನ್ನ ಪಾತಿ ವ್ರತ್ಯದ ಪ್ರಭಾವದಿಂದ ನಿನಗೆ ಲಭಿಸಿವೆ. ಇವುಗಳನ್ನು ತೃಪ್ತಿಯಾಗುವಂತೆ ಅನುಭವಿಸು” ಎಂದನು. </p>
  <p>ಗಂಡನ ಯೋಗಶಕ್ತಿ ತಪಃಪ್ರಭಾವಗಳಿಗೆ ಬೆರಗಾದ ದೇವಹೂತಿ, ತನ್ನ ಮನದ ಅಪೇಕ್ಷೆಯನ್ನು ಆತನಲ್ಲಿ ಹೇಳಿಕೊಳ್ಳಲು ನಸು ನಾಚಿದಳು. ಆದರೆ ಆತನಲ್ಲಿ ಹೇಳಿಕೊಳ್ಳದೆ ಅದು ನೆರವೇರುವುದೆಂತು? ಆದ್ದರಿಂದ ಆಕೆ ಕಣ್ಣಲ್ಲಿ ಕುಡಿನೋಟವನ್ನೂ, ತುಟಿಯಲ್ಲಿ ಮಂದಹಾಸವನ್ನೂ ತನ್ನ ನೆರವಿಗೆ ತೆಗೆದುಕೊಂಡು “ಸ್ವಾಮಿ, ಯೋಗಶಕ್ತಿಯ ಮಹಾ ಮಹಿಮರಾದ ನೀವು ಪತಿಯಾಗಿರುವಾಗ ನನಗೆ ದುರ್ಲಭವಾದ ಕೋರಿಕೆಯೇನುಂಟು? ನೀವು ಕೊಟ್ಟ ಮಾತಲ್ಲದೆ ನನಗೆ ಬೇರೆ ಕೋರಿಕೆಯೂ ಇಲ್ಲ. ಪತಿಯಿಂದ ಸಂತಾನವನ್ನು ಪಡೆಯುವುದಕ್ಕಿಂತಲೂ ಹೆಚ್ಚಿನ ಸೌಭಾಗ್ಯ ತಾನೆ ಹೆಣ್ಣುಗಳಿಗೆ ಏನಿದೆ? ಸುಂದರಾಂಗರಾದ ನಿಮ್ಮ ಅಂಗಸಂಗದಿಂದ ನಾನು ಧನ್ಯಳಾಗಬೇಕೆಂಬುದು ನನ್ನ ಬಯಕೆ. ಆದ್ದರಿಂದ ನಮ್ಮಿಬ್ಬರ ಕಾಮಕೇಳಿಗೆ ಅಗತ್ಯವಾದ ಭೋಗಮಂದಿರವನ್ನೂ ಭೋಗಸಾಮಗ್ರಿಗಳನ್ನೂ ಸೃಷ್ಟಿಮಾಡಬೇಕೆಂದು ಬೇಡುತ್ತೇನೆ” ಎಂದಳು.</p>
  <p>ಮಡದಿಯ ಪ್ರಾರ್ಥನೆಯಂತೆ ಕರ್ದಮನು ತನ್ನ ಯೋಗಶಕ್ತಿಯಿಂದ ಆಕಾಶಮಾರ್ಗ ದಲ್ಲಿ ಮನಬಂದಂತೆ ಸಂಚರಿಸಬಲ್ಲ ವಿಮಾನವೊಂದನ್ನು ನಿರ್ಮಿಸಿದನು. ಆ ವಿಮಾನ ದಲ್ಲಿ ಎಲ್ಲಿ ನೋಡಿದರೂ ಭೋಗ ಸಾಮಗ್ರಿಗಳೇ. ಭ್ರಮರÏು|0ಕಾರದೊಡನೆ ತೊನೆದು ತೂಗುತ್ತಿರುವ ಹೂಮಾಲೆಗಳು; ಬಗೆಬಗೆಯ ಬಣ್ಣದ ಚಿತ್ರವಿಚಿತ್ರವಾದ ರೇಷ್ಮೆಯ ಬಟ್ಟೆಗಳು; ದಿವ್ಯ ಸುಂದರವಾಗಿ ಅಲಂಕರಿಸಿರುವ ಮಲಗುವ ಮನೆಗಳು; ಅವುಗಳಲ್ಲಿ ಚಿನ್ನದ ಮಂಚಗಳು, ಅವುಗಳ ಮೇಲೆ ಮೆತ್ತನೆಯ ಹಂಸತೂಲಿಕಾತಲ್ಪಗಳು, ಸುತ್ತಲೂ ಸುಂದರವಾದ ಆಸನಗಳು, ತಣ್ಣನೆಯ ಗಾಳಿಯನ್ನು ಒದಗಿಸುತ್ತಿರುವ ಬೀಸಣಿಗೆಗಳು, ಮನೋಹರವಾದ ಚಿತ್ರಪಟಗಳು, ಬಗೆಬಗೆಯ ಮೃಗಚರ್ಮಗಳು, ಬಗೆಬಗೆಯ ಭಂಗಿಯ ಪ್ರತಿಮೆಗಳು. ಅಲ್ಲಿನ ಐಶ್ವರ್ಯವಂತೂ ವರ್ಣನಾತೀತ. ನೆಲೆಗಟ್ಟೆಲ್ಲ ಮರಕತ ರತ್ನ, ಹವಳದ ಜಗುಲಿಗಳು, ರತ್ನದ ಬಾಗಿಲುಗಳು, ವಜ್ರದ ಗೋಡೆಯಲ್ಲಿ ಪದ್ಮರಾಗದ ಚಿತ್ರಕಲೆ, ನೀಲಮಣಿಯ ಗೋಪುರದಮೇಲೆ ಚಿನ್ನದ ಕಲಶ ; ಒಂದು ಕಡೆ ಕ್ರೀಡೋದ್ಯಾನ; ಮತ್ತೊಂದು ಕಡೆ ವಿಶ್ರಾಂತಿಗೃಹ–ಹೆಚ್ಚೇನು, ಮನಸ್ಸು ಬಯಸಿದುದೆಲ್ಲ ಅಲ್ಲಿ ಆ ಕ್ಷಣಕ್ಕೆ ಸಿದ್ಧವಾಗುತ್ತಿತ್ತು. ಇದನ್ನು ಕಂಡು ಅದರ ಸೃಷ್ಟಿಕರ್ತನಾದ ಕರ್ದಮನಿಗೇ ಆಶ್ಚರ್ಯವಾಯಿತು. ಅನಂತರ ಆತನು ತನ್ನ ಮಡದಿಯನ್ನು ಬಿಂದು ಸರೋವರದಲ್ಲಿ ಮಿಂದು ವಿಮಾನವನ್ನು ಏರುವಂತೆ ತಿಳಿಸಿದನು.</p>
  <p>ಗಂಡನ ಅಪ್ಪಣೆಯಂತೆ ದೇವಹೂತಿ ಬಿಂದು ಸರೋವರಕ್ಕೆ ಇಳಿದು ಮುಳುಗು ಹಾಕಿ ದಳು. ಆದರೆ ಇದೇನಾಶ್ಚರ್ಯ; ಜಲಮಧ್ಯದಲ್ಲಿ ಒಂದು ಸುಂದರವಾದ ಅರಮನೆ; ಅದರಲ್ಲಿ ಸುಂದರಿಯರಾದ ಸಾವಿರ ಕನ್ಯೆಯರು; ಅವರು ದೇವಹೂತಿಯ ಮುಂದೆ ಕೈಮುಗಿದು ನಿಂತು “ಅಮ್ಮ, ನಾವು ನಿನ್ನ ಸೇವಕಿಯರು, ಏನಪ್ಪಣೆ?” ಎಂದು ಹೇಳಿ, ಆಕೆಯನ್ನು ಅರಮನೆಗೆ ಕರೆದೊಯ್ದು ಅಭ್ಯಂಜನ ಸ್ನಾನವನ್ನು ಮಾಡಿಸಿ, ದಿವ್ಯ ವಸ್ತ್ರಾಭರಣಗಳಿಂದ ಅಲಂಕರಿಸಿದರು. ಅವರು ಹಿಡಿದ ಕನ್ನಡಿಯಲ್ಲಿ ತನ್ನ ಪ್ರತಿಬಿಂಬವನ್ನು ನೋಡಿಕೊಂಡ ದೇವಹೂತಿ, ತನ್ನ ಸೌಂದರ್ಯಕ್ಕೆ ತಾನೇ ಆಶ್ಚರ್ಯದಿಂದ ಹಿಗ್ಗುತ್ತಾ ತನ್ನ ಗಂಡನು ಈ ಸೌಂದರ್ಯವನ್ನು ಕಾಣಬೇಕೆಂದು ಬಯಸಿದಳು. ಮನಸ್ಸಿನಲ್ಲಿ ಆ ಭಾವನೆ ಮಿಂಚಿದುದೇ ತಡ, ಆಕೆಯು ಆ ಕನ್ನೆಯರೊಡನೆ ಕರ್ದಮನ ಇದಿರಿನಲ್ಲಿ ನಿಂತಿದ್ದಳು. ಗಂಡ ಹೆಂಡಿರು ಕೈಹಿಡಿದು ವಿಮಾನವನ್ನೇರಿದರು. ಸೇವಕಿಯರೂ ಅವರನ್ನು ಹಿಂಬಾಲಿಸಿದರು. ಎಲ್ಲರೂ ಏರುತ್ತಲೇ ವಿಮಾನವು ಚಲಿಸಿತು. ಕರ್ದಮನು ಅಷ್ಟದಿಕ್ಪಾಲಕರಿಗೆ ಕ್ರೀಡಾಸ್ಥಾನವಾಗಿರುವ ಮೇರು ಪರ್ವತದ ಗುಹೆಗಳಲ್ಲಿ, ಮಾನಸ ಸರೋವರದಲ್ಲಿ, ದೇವೋದ್ಯಾನಗಳಲ್ಲಿ ಮಡದಿ ಯೊಡನೆ ವಿಹರಿಸಿದನು. ಆತನ ಅಪೇಕ್ಷೆಯಂತೆ ವಿಮಾನವು ಎಲ್ಲ ಲೋಕಗಳಲ್ಲಿಯೂ ಸಂಚರಿಸಿತು. ಅಲ್ಲಲ್ಲಿನ ಎಲ್ಲ ರಮಣೀಯ ಸ್ಥಳಗಳನ್ನೂ ಆತನು ತನ್ನ ಮಡದಿಗೆ ತೋರಿ ಸಿದನು. ಜಗತ್ತಿನ ಎಲ್ಲ ಆಶ್ಚರ್ಯಗಳನ್ನೂ ಆತನು ಆಕೆಗೆ ಪರಿಚಯ ಮಾಡಿಕೊಟ್ಟನು. ಅನೇಕ ವರ್ಷಗಳು ಆ ದಂಪತಿಗಳಿಗೆ ಒಂದು ಕ್ಷಣದಂತೆ ಕಳೆದು ಹೋಯಿತು. ಇಷ್ಟರಲ್ಲಿ ದೇವಹೂತಿಯ ಬಯಕೆ ಸಿದ್ಧಿಸಿತು. ಆಕೆಯು ಸುಂದರಿಯರಾದ ಒಂಬತ್ತು ಜನ ಹೆಣ್ಣು ಮಕ್ಕಳ ತಾಯಿಯಾದಳು.</p>
  <p>ಸಂತಾನಕ್ಕಾಗಿ ಸಂಸಾರಿಯಾಗಿದ್ದ ಕರ್ದಮನು, ಮದುವೆಯ ಮುನ್ನವೇ ತಿಳಿಸಿದ್ದಂತೆ, ಇನ್ನು ಸಂನ್ಯಾಸವನ್ನು ಸ್ವೀಕರಿಸುವನೆಂದು ದೇವಹೂತಿಗೆ ಗೊತ್ತು. ಆಕೆಯು ಆತನ ಅಗಲಿಕೆಯನ್ನು ತಾಳಲಾರದೆ ಒಳಗೊಳಗೆ ಕೊರಗುತ್ತಿದ್ದಳು. ಒಮ್ಮೆ ಆಕೆ ತನ್ನ ಸಂಕಟ ವನ್ನು ನುಂಗಿಕೊಂಡು, ಆತನ ಸಮೀಪದಲ್ಲಿ ತಲೆಬಾಗಿ ನಿಂತು ನೆಲವನ್ನು ಕಾಲಿನಿಂದ ಕೆರೆಯುತ್ತಾ ಮೃದುಮಧುರವಾದ ದನಿಯಿಂದ “ಸ್ವಾಮಿ, ನೀವು ಮಾತು ಕೊಟ್ಟಂತೆ ನನಗೆ ಸಂತಾನವನ್ನು ಕರುಣಿಸಿದಿರಿ. ನಿಮಗೆ ಶರಣಾಗತಳಾಗಿರುವ ನನ್ನ ಇನ್ನೊಂದು ಕೋರಿಕೆ ಯನ್ನೂ ನಡೆಸಿಕೊಡಬೇಕು. ನಿಮ್ಮ ಪುತ್ರಿಯರು ಇನ್ನೂ ಎಳೆಯ ಕೂಸುಗಳು. ಇವರು ಬೆಳೆದು ವಯಸ್ಸಿಗೆ ಬಂದಾಗ ಅನುರೂಪರಾದ ಪತಿಗಳನ್ನು ಹುಡುಕಿ ವಿವಾಹ ಮಾಡು ವುದು ನಿಮ್ಮ ಹೊಣೆಯಲ್ಲವೆ? ನೀವು ಈಗಲೇ ವಿರಕ್ತರಾಗಿ ಸಂಸಾರವನ್ನು ತ್ಯಜಿಸಿದರೆ ನಾನು ತುಂಬ ದುಃಖಕ್ಕೆ ಒಳಗಾಗುತ್ತೇನೆ. ಇಷ್ಟೇ ಅಲ್ಲ, ವಿಚಾರಿಸಬೇಕಾದ ಮತ್ತೊಂದು ವಿಷಯವೂ ಉಂಟು. ಜ್ಞಾನನಿಧಿಯಾದ ನಿಮ್ಮಲ್ಲಿ ನಾನು ಬಯಸಿದುದು ಕೇವಲ ಭೋಗ ಭಾಗ್ಯವನ್ನು, ಆತ್ಮಜ್ಞಾನವನ್ನಲ್ಲ. ತಿಳಿದೋ ತಿಳಿಯದೆಯೋ ಮಹಾನುಭಾವರ ಸಹ ವಾಸವು ಸದ್ಗತಿಗೆ ಕಾರಣವಾಗಲೇ ಬೇಕಲ್ಲವೆ? ಆದ್ದರಿಂದ ನಿಮ್ಮ ಸಹವಾಸವನ್ನು ಮಾಡಿದ ನಾನು ಉದ್ಧಾರವಾಗಿಯೇ ಆಗುತ್ತೇನೆ. ಹಾಗೆ ಉದ್ಧಾರವಾಗುವ ಮಾರ್ಗವನ್ನು ಬೋಧಿಸ ಬಲ್ಲ ಒಬ್ಬ ಸತ್ಪುತ್ರನನ್ನು ನನಗೆ ಕರುಣಿಸಿ. ನನಗೆ ಇನ್ನಾವ ಆಸೆಯೂ ಇಲ್ಲ” ಎಂದು ಬೇಡಿಕೊಂಡಳು.</p>
  <p>ಮಡದಿಯ ನುಡಿಗಳನ್ನು ಕೇಳಿ ಕರ್ದಮನ ಮನಸ್ಸು ಕರಗಿತು. ತನಗೆ ಪ್ರತ್ಯಕ್ಷ ವಾದಂದು ಮಹಾವಿಷ್ಣುವು ತಾನೆ ತನ್ನ ಅಂಶದಿಂದ ಮಗನಾಗಿ ಜನಿಸುವೆನೆಂದು ಹೇಳಿ ದ್ದುದೂ ಆತನಿಗೆ ಈಗ ಜ್ಞಾಪಕವಾಯಿತು. ಆತನು ಆಕೆಯನ್ನು ಕುರಿತು, “ಸತೀಮಣಿ, ನೀನೇನೂ ಚಿಂತಿಸಬೇಡ. ಭಗವಂತನೇ ನಿನ್ನ ಮಗನಾಗಿ ಜನಿಸುತ್ತಾನೆ. ಇನ್ನು ಮುಂದೆ ನೀನು ಮನಸ್ಸನ್ನೂ, ಇಂದ್ರಿಯಗಳನ್ನೂ ನಿಗ್ರಹಿಸಿ ಭಗವಂತನನ್ನು ಆರಾಧಿಸು. ದಾನಧರ್ಮಗಳನ್ನು ಮಾಡುತ್ತಾ ಪಾತಿವ್ರತ್ಯದ ತಪಸ್ಸನ್ನಾಚರಿಸು. ಇದರಿಂದ ಸುಪ್ರೀತ ನಾದ ಭಗವಂತನು ನಿನ್ನ ಹೊಟ್ಟೆಯಲ್ಲಿ ಹುಟ್ಟಿ, ನನ್ನ ಕೀರ್ತಿಯನ್ನು ಹೆಚ್ಚಿಸುತ್ತಾನೆ, ನಿನ್ನ ಅಜ್ಞಾನವನ್ನೂ ಹೋಗಲಾಡಿಸುತ್ತಾನೆ” ಎಂದು ಹೇಳಿದನು. ಇದನ್ನು ಕೇಳಿ ದೇವಹೂತಿ ಅತ್ಯಂತ ಸಂತೋಷದಿಂದ, ಪತಿಯ ಉಪದೇಶದಂತೆ ದೇವದೇವನನ್ನು ಭಕ್ತಿಯಿಂದ ಆರಾಧಿಸುತ್ತಿದ್ದಳು. ಹೀಗೆ ಕೆಲವು ಕಾಲವಾದಮೇಲೆ ಆಕೆ ಗರ್ಭವತಿಯಾಗಿ ಗಂಡುಮಗ ನನ್ನು ಹೆತ್ತಳು. ಒಡನೆಯೇ ದೇವದುಂದುಭಿಗಳು ಮೊಳಗಿದವು, ಪುಷ್ಪವೃಷ್ಟಿಯಾಯಿತು, ಅಪ್ಸರೆಯರು ನರ್ತನ ಮಾಡಿದರು, ದಶದಿಕ್ಕುಗಳೂ ಶುಭ್ರವಾಗಿ ಬೆಳಗಿದವು. ಸತ್ಯಲೋಕ ದಿಂದ ಚತುರ್ಮುಖಬ್ರಹ್ಮನು ಅಲ್ಲಿಗೆ ಇಳಿತಂದು ಕರ್ದಮ ದೇವಹೂತಿಯರನ್ನು ಅಭಿ ನಂದಿಸಿ, ಮಗುವಿಗೆ ಕಪಿಲನೆಂದು ನಾಮಕರಣ ಮಾಡಿದನು.</p>
  <p>ಪತಿವ್ರತೆಯಾದ ತನ್ನ ಮಡದಿಗೆ ಮಾತುಕೊಟ್ಟಂತೆ ಆಕೆಗೆ ಗಂಡುಮಗನನ್ನು ಕರುಣಿ ಸಿದ ಕರ್ದಮಪ್ರಜಾಪತಿಯು ತನ್ನ ಹೆಣ್ಣು ಮಕ್ಕಳಿಗೆ ಅನುರೂಪರಾದ ಗಂಡಂದಿರೊಡನೆ ವಿವಾಹವನ್ನೂ ನೆರವೇರಿಸಿದನು. ಮರೀಚಿ ಮಹರ್ಷಿ ಕಲಾದೇವಿಯನ್ನೂ, ಅತ್ರಿಮುನಿ ಅನಸೂಯೆಯನ್ನೂ, ಅಂಗಿರಸ್ಸು, ಶ್ರದ್ಧಾದೇವಿಯನ್ನೂ, ಪುಲಸ್ತ್ಯನು ಹವಿರ್ಭೂದೇವಿ ಯನ್ನೂ, ಪುಲಹನು ಗತಿಯನ್ನೂ. ಕ್ರತು ಕ್ರಿಯಾದೇವಿಯನ್ನೂ, ಭೃಗು ಖ್ಯಾತಿಯನ್ನೂ, ವಸಿಷ್ಠನು ಅರುಂಧತಿಯನ್ನೂ, ಅಥರ್ವನು ಶಾಂತಿದೇವಿಯನ್ನೂ, ಕೈಹಿಡಿದು ಮಡದಿಯ ರಾಗಿ ಮಾಡಿಕೊಂಡರು. ಹೀಗೆ ತನ್ನ ಕರ್ತವ್ಯವನ್ನು ಸಾಂಗವಾಗಿ ನೆರವೇರಿಸಿದ ಕರ್ದಮನು ಅವತಾರಪುರುಷನಾದ ಮಗನಿಂದಲೂ ಮಡದಿಯಿಂದಲೂ ಬೀಳ್ಕೊಂಡು, ವಿರಕ್ತನಾಗಿ, ತಪಸ್ಸನ್ನಾಚರಿಸುತ್ತಾ ದಿವ್ಯಜ್ಞಾನಿಯಾಗಿ ಮೋಕ್ಷವನ್ನು ಪಡೆದನು.</p>
  <div>9. ಕಪಿಲಮುನಿ</div>
  <p>ಕರ್ದಮ ಪ್ರಜಾಪತಿಯು ವಿರಕ್ತನಾಗಿ ಹೊರಟುಹೋದ ಮೇಲೆ ದೇವಹೂತಿಗೂ ವೈರಾಗ್ಯ ಉದಿಸಿತು. ಆಕೆ ಪುರಾಣಪುರುಷನ ಅವತಾರಿಯಾದ ತನ್ನ ಮಗನ ಬಳಿಗೆ ಬಂದು “ಮಗು, ನೀನು ಪುತ್ರರೂಪಿಯಾದ ಪರಮಾತ್ಮನೆಂದು ನಾನು ಬಲ್ಲೆ. ಅಜ್ಞಾನದ ಕತ್ತಲೆ ಯಲ್ಲಿ ಬಿದ್ದುಹೋದವರನ್ನು ಉದ್ಧರಿಸುವುದಕ್ಕಾಗಿಯೇ ನೀನು ನನ್ನ ಗರ್ಭದಿಂದ ಅವತರಿಸಿರುವೆ. ನಾನು ಈ ತನಕ ಕೇವಲ ಇಂದ್ರಿಯಸುಖಗಳಲ್ಲಿಯೇ ಮಗ್ನಳಾಗಿದ್ದೆ. ‘ನಾನು, ನನ್ನದು’ ಎಂಬ ಅಹಂಕಾರ ಮಮಕಾರಗಳು ನನ್ನನ್ನು ಇನ್ನೂ ಬಾಧಿಸುತ್ತಿವೆ. ಈ ಮಾಯೆಗೆ ಮೂಲಕಾರಣನಾದ ನೀನೆ ಇವುಗಳನ್ನು ನಿವಾರಿಸಬೇಕು. ನಾನು ನಿನ್ನ ಮರೆ ಹೊಕ್ಕಿದ್ದೇನೆ. ಶರಣಾಗತರಾದ ಭಕ್ತರನ್ನು ಸಂಸಾರದಿಂದ ಉದ್ಧರಿಸಬಲ್ಲ ನೀನು ನನಗೆ ಜ್ಞಾನೋಪದೇಶವನ್ನು ಮಾಡಿ ಮೋಕ್ಷಮಾರ್ಗವನ್ನು ತೋರಿಸು” ಎಂದು ಬೇಡಿದಳು.</p>
  <p>ತಾಯಿಯ ಪ್ರಾರ್ಥನೆಯನ್ನು ಕೇಳಿ ಕಪಿಲಮುನಿಗೆ ಪರಮಾನಂದವಾಯಿತು. ಆತನು ಆಕೆಯೊಡನೆ ಹೇಳಿದ “ಅಮ್ಮ ಸಂಸಾರಬಂಧನ, ಮೋಕ್ಷ ಇವೆರಡಕ್ಕೂ ನಮ್ಮ ಮನಸ್ಸೇ ಕಾರಣ. ಮನಸ್ಸು ವಿಷಯಸುಖಗಳಿಗೆ ಆಶೆಪಟ್ಟರೆ ಬಂಧನ, ಆಶೆಯನ್ನು ತೊರೆದರೆ ಮೋಕ್ಷ. ‘ಈ ದೇಹ ನಾನು’ ಎಂದು ವ್ಯವಹರಿಸುವುದು ಅಹಂಕಾರ, ‘ಈ ವಸ್ತುಗಳು ನನ್ನವು’ ಎನ್ನುವುದು ಮಮಕಾರ; ಈ ಅಹಂಕಾರ ಮಮಕಾರಗಳಿಂದ ನಾವು ಕಾಮ ಕ್ರೋಧಾದಿ ಅರಿಷಡ್ವರ್ಗಗಳಿಗೆ ಒಳಗಾಗುತ್ತೇವೆ. ಅವುಗಳಿಗೆ ಒಳಗಾಗಿ ನಾವು ಮಾಡುವ ಕಾರ್ಯಗಳಿಂದ ಪಾಪ-ಪುಣ್ಯಗಳು ನಮ್ಮಮನಸ್ಸಿಗೆ ಮೆತ್ತಿಕೊಳ್ಳುತ್ತವೆ. ನಾವು ನಮ್ಮ ಮನಸ್ಸನ್ನು ಆ ಅರಿಷಡ್ವರ್ಗಗಳಿಗೆ ವಶವಾಗದಂತೆ ನೋಡಿಕೊಂಡರೆ ಮನಸ್ಸು ಪರಿಶುದ್ಧ ವಾಗುತ್ತದೆ. ಮನಸ್ಸು ಪ್ರಶಾಂತವಾದ ಸಮುದ್ರದಂತಾಗಬೇಕು, ಅದರಲ್ಲಿ ಸುಖ ದುಃಖ ಗಳ ಅಲೆಗಳು ಏಳಬಾರದು. ಆ ಪ್ರಶಾಂತವಾದ ಮನಸ್ಸಿನಲ್ಲಿ ಭಕ್ತಿ, ಜ್ಞಾನ, ವೈರಾಗ್ಯಗಳು ನೆಲಸಿದರೆ ಆತ್ಮ ಸಾಕ್ಷಾತ್ಕಾರವಾಗುತ್ತದೆ. ಅದೇ ಮೋಕ್ಷ. </p>
  <p>“ತಾಯಿ, ಆತ್ಮಸ್ವರೂಪ ಅರ್ಥವಾಗುವುದು ಸುಲಭವಲ್ಲ. ಅದು ಇಂದ್ರಿಯಗೋಚರ ವಾದುದಲ್ಲ. ಶರೀರ, ಇಂದ್ರಿಯ, ಮನಸ್ಸು, ಪ್ರಾಣ ಮೊದಲಾದವುಗಳಿಂದ ಸ್ವರೂಪ ಸ್ವಭಾವಗಳಲ್ಲಿ ಭಿನ್ನವಾದುದು, ಅದು. ಅದಕ್ಕೆ ಸತ್ವ, ರಜ ತಮವೆಂಬ ಗುಣಗಳ ಸಂಬಂಧವಿಲ್ಲ; ದೇವ ಮನುಷ್ಯ ಇತ್ಯಾದಿ ಆಕಾರಭೇದವಿಲ್ಲ; ಅವೇನಿದ್ದರೂ ಕೇವಲ ಪ್ರಕೃತಿವಿಕಾರವಾದ ಶರೀರಕ್ಕೆ ಸೇರಿದವು. ಆತ್ಮ ಸ್ವಪ್ರಕಾಶಿ, ಸೂಕ್ಷ್ಮಾತಿಸೂಕ್ಷ್ಮ. ಅದನ್ನು ಕತ್ತಿಯಿಂದ ಕಡಿಯಲಾಗುವುದಿಲ್ಲ, ಬೆಂಕಿಯಿಂದ ಸುಡಲಾಗುವುದಿಲ್ಲ, ನೀರಿನಿಂದ ನೆನೆಸ ಲಾಗುವುದಿಲ್ಲ. ಅದನ್ನು ಯಾವ ವಿಕಾರಕ್ಕೂ ಒಳಪಡಿಸುವುದು ಸಾಧ್ಯವಿಲ್ಲ. ಅದು ಸಕಲ ಜೀವಿಗಳ ಅಂತರಂಗದಲ್ಲಿಯೂ ಇದೆ. ಹೀಗೆ ಸರ್ವಾತ್ಮಕವಾದುದರಿಂದಲೇ ಅದು ಪರ ಮಾತ್ಮ. ಅದರ ಸಾಕ್ಷಾತ್ಕಾರಕ್ಕೆ ಅನನ್ಯ ಭಕ್ತಿಯೇ ಅತ್ಯಂತ ಸುಲಭಮಾರ್ಗ.”</p>
  <p>“ಅಮ್ಮ, ಭಕ್ತಿಭಾವ ಹುಟ್ಟಿ ಬೆಳೆಯುವುದಕ್ಕೆ ಸಾಧುಸಜ್ಜನರ ಸಂಗವೇ ಮುಖ್ಯ ಸಾಧನ. ಮೋಕ್ಷದ ಹೆಬ್ಬಾಗಿಲನ್ನು ಹಾರಹೊಡೆಯುವಂತೆ ಮಾಡಬಲ್ಲ ಈ ಸಾಧುಸತ್ಪುರುಷರ ಲಕ್ಷಣವನ್ನು ಹೇಳುತ್ತೇನೆ, ಕೇಳು. ತಮಗೆ ಇತರರು ಕೇಡನ್ನು ಮಾಡಿದರೂ ಅವರು ಅದನ್ನು ಸಹಿಸಿಕೊಂಡು, ಉಪಕಾರವನ್ನೇ ಮಾಡುತ್ತಾರೆ. ಅವರು ಸರ್ವಪ್ರಾಣಿಗಳ ಲ್ಲಿಯೂ ಸಮಾನವಾದ ಪ್ರೇಮವುಳ್ಳವರು. ಯಾರನ್ನೂ ಅವರು ದ್ವೇಷಿಸರು, ಯಾರ ಲ್ಲಿಯೂ ಅಸೂಯೆಪಡರು. ಅವರು ಶಮದಮಾದಿಗಳಿಂದ ಕೂಡಿದ ಸದಾಚಾರಿಗಳು, ದುರಾಶೆಯನ್ನು ತೊರೆದ ದೈವಭಕ್ತರು. ಅವರು ಒಂದೇ ಮನಸ್ಸಿನಿಂದ ಪರಮೇಶ್ವರನನ್ನು ಆರಾಧಿಸುತ್ತಾರೆ, ಧ್ಯಾನಿಸುತ್ತಾರೆ; ಇದರ ಫಲವಾಗಿ ಅವರು ಈಶ್ವರನ ಕೃಪೆಗೆ ಪಾತ್ರ ರಾಗುತ್ತಾರೆ. ಅವರಿಗೆ ಸಂಸಾರತಾಪತ್ರಯದ ಬಾಧೆಯಿಲ್ಲ. ಅಂತಹ ಸಾಧುಗಳ ಸಹವಾಸ ವನ್ನು ಸಂಪಾದಿಸುವುದೇ ಮೋಕ್ಷಾಪೇಕ್ಷಿಯ ಮೊದಲ ಕೆಲಸ. ಏಕೆಂದರೆ ಅವರು ಸದಾ ಭಗವಂತನ ಸಂಕೀರ್ತನ ಮಾಡುತ್ತಿರುವುದರಿಂದ ಅವರ ಸಂಗದಿಂದ ಕಿವಿಗೆ ಇಂಪೂ ಹೃದಯಕ್ಕೆ ತಂಪೂ ತಾನೇ ತಾನಾಗಿ ದೊರೆಯುತ್ತದೆ. ಅಷ್ಟೇ ಅಲ್ಲ, ಅವರು ಹೇಳುವ ಭಗವಂತನ ಅದ್ಭುತ ಚರಿತ್ರೆಯನ್ನು ಕೇಳಿ ಕೇಳಿ ಭಕ್ತಿಯೂ ತಾನಾಗಿ ಹುಟ್ಟುತ್ತದೆ. ಒಮ್ಮೆ ಭಕ್ತಿ ಮೂಡಿತೆಂದರೆ ಭೋಗದ ಆಸೆ ತಗ್ಗುತ್ತದೆ. ಕ್ರಮಕ್ರಮವಾಗಿ ಇಹಭೋಗದಷ್ಟೇ ಸ್ವರ್ಗಸುಖವೂ ನಶ್ವರವೆನಿಸುತ್ತದೆ. ಯಾವುದು ನಿತ್ಯ, ಯಾವುದು ಅನಿತ್ಯ ಎಂಬ ವಿವೇಕ ಹುಟ್ಟುತ್ತದೆ. ಅನಿತ್ಯದಲ್ಲಿ ಅಸಹ್ಯ ತೋರಿ ಮನಸ್ಸು ಮೋಕ್ಷದತ್ತ ಹರಿಯುತ್ತದೆ. ಆಗ ಮನುಷ್ಯ ಪ್ರತಿಫಲವನ್ನು ಬಯಸದೆ ಕರ್ಮವನ್ನು ಮಾಡುತ್ತಾನೆ. ಹೀಗೆ ವೈರಾಗ್ಯದಿಂದ ಮೂಡಿದ ಜ್ಞಾನ, ನಿಷ್ಕಾಮದಿಂದ ಮಾಡಿದ ಕರ್ಮ–ಇವುಗಳಿಂದ ಪರಮಪ್ರೇಮರೂಪ ವಾದ ಭಕ್ತಿಯೋಗವನ್ನು ಮೈಗೂಡಿಸಿಕೊಂಡವನು ಈ ಜನ್ಮದಲ್ಲಿಯೇ ಪರಮಾತ್ಮನ ಸಾಕ್ಷಾತ್ಕಾರವನ್ನು ಪಡೆಯಬಹುದು.”</p>
  <p>ಮಗನ ಉಪದೇಶವಾಣಿಯಿಂದ ದೇವಹೂತಿಗೆ ಪರಮಾನಂದವಾಯಿತು. ಆತನಿಂದ ಭಕ್ತಿಯೋಗದ ಸ್ವರೂಪವನ್ನು ಇನ್ನೂ ಸ್ಪಷ್ಟವಾಗಿ ಅರಿಯಲೆಂದು ಆಕೆ, “ಹೇ ಮಹಾತ್ಮಾ, ನಾನು ಎಷ್ಟಾದರೂ ಹೆಂಗಸು; ವೇದಾಂತ ವಿಚಾರಗಳನ್ನು ಬೇಗ ಅರ್ಥಮಾಡಿಕೊಳ್ಳಲಾರೆ. ಅದೇನೋ ಭಕ್ತಿಯೋಗವೆಂದು ಹೇಳುತ್ತಿರುವೆಯಲ್ಲಾ, ಹಾಗೆಂದರೇನು? ಗುರಿಯಿಟ್ಟ ಬಾಣದಂತೆ ನೇರವಾಗಿ ಪರಮಾತ್ಮನಲ್ಲಿಗೆ ಹೋಗಿ ಸೇರುವಂತಹ ಭಕ್ತಿಯ ಸ್ವರೂಪವೆಂತ ಹುದು? ಮೂಢಳಾದ ನನಗೆ ಅರ್ಥವಾಗುವಂತೆ ವಿವರಿಸಿ ಹೇಳು” ಎಂದು ಕೇಳಿಕೊಂಡಳು. ಕಪಿಲಮುನಿ ಅದನ್ನು ಆಕೆಗೆ ವಿವರಿಸಿ ಹೇಳಿದ :</p>
  <p>“ಅಮ್ಮ, ದೇವರು ಕೊಟ್ಟಿರುವ ಕಣ್ಣು, ಕಿವಿ, ಮೂಗು, ನಾಲಗೆ, ಚರ್ಮ ಎಂಬ ಐದು ಜ್ಞಾನೇಂದ್ರಿಯಗಳನ್ನೂ ವಾಕ್ಕು, ಕೈ, ಕಾಲು, ಜಲದ್ವಾರ, ಮಲದ್ವಾರ ಎಂಬ ಐದು ಕರ್ಮೇಂದ್ರಿಯಗಳನ್ನೂ ಫಲಾಪೇಕ್ಷೆಯಿಲ್ಲದೆ ಕೇವಲ ಭಗವಂತನ ಆರಾಧನೆಗಾಗಿಯೇ ಬಳಸಬೇಕೆಂಬ ಮನೋವೃತ್ತಿಯೇ ಭಕ್ತಿ. ತಿಂದ ಅನ್ನವನ್ನು ಜಠರಾಗ್ನಿ ಜೀರ್ಣಮಾಡು ವಂತೆ ಈ ಭಕ್ತಿಯೂ ಅನಾದಿಯಾಗಿ ಅನುಸರಿಸಿ ಬಂದಿರುವ ಪಾಪಕರ್ಮವನ್ನು ನಾಶ ಮಾಡುತ್ತದೆ. ಭಕ್ತಿಯ ರುಚಿಯನ್ನು ಕಂಡವರು ಮುಕ್ತಿಯನ್ನು ಕೂಡ ಬಯಸುವುದಿಲ್ಲ. ಆದರೆ ಅವರ ಭಕ್ತಿಯೇ ಅವರಿಗೆ ಮುಕ್ತಿಮಾರ್ಗವನ್ನು ತಾನಾಗಿ ತಂದುಕೊಡುತ್ತದೆ. ಅವರು ಅರ್ಚಿರಾದಿ ಗತಿಯಿಂದ ಮುಕ್ತಿಗೆ ಸಾಗುತ್ತಿರುವಾಗ ಬ್ರಹ್ಮ, ಇಂದ್ರ ಇತ್ಯಾದಿ ದೇವತೆಗಳು ತಮ್ಮ ಲೋಕಗಳ ಸರ್ವಾಧಿಕಾರಗಳನ್ನು ನೀಡಿದರೂ ಭಕ್ತರು ಅವುಗಳನ್ನು ಕಣ್ಣೆತ್ತಿಯೂ ನೋಡುವುದಿಲ್ಲ. ಯಾರಿಗೆ ಭಗವಂತನು ತನ್ನ ಸ್ವಂತ ದೇಹದಂತೆ, ಪುತ್ರ ನಂತೆ, ಮಿತ್ರನಂತೆ, ಗುರುವಿನಂತೆ, ಆಪ್ತನಂತೆ, ಇಷ್ಟದೈವದಂತೆ ಆತ್ಮೀಯನಾಗು ತ್ತಾನೆಯೋ ಅಂತಹ ಭಕ್ತನಿಗೆ ಸಂಸಾರಭಯವಿಲ್ಲ. ಸರ್ವಜೀವಿಗಳ ಅಂತರಾತ್ಮನಾಗಿ, ಪ್ರಕೃತಿ ಪುರುಷರ ನಿಯಾಮಕನಾಗಿ, ಮಹಾಮಹಿಮನಾಗಿರುವ ಭಗವಂತನ ಕೃಪೆಯಿಲ್ಲದೆ ಸಂಸಾರಬಂಧನ ತಪ್ಪದು. ಎಲ್ಲ ದೇವತೆಗಳೂ ಆ ದೇವದೇವನಿಗೆ ವಿಧೇಯರು. ಆ ಪರಮಪುರುಷನ ಭಯದಿಂದಲೇ ಗಾಳಿ ಬೀಸುತ್ತದೆ, ಸೂರ್ಯ ಬೆಳಗುತ್ತಾನೆ, ಇಂದ್ರ ಮಳೆ ಗರೆಯುತ್ತಾನೆ, ಬೆಂಕಿ ಉರಿಯುತ್ತದೆ, ಮೃತ್ಯು ತನ್ನ ಕರ್ತವ್ಯವನ್ನು ನಿರ್ವಹಿಸುತ್ತದೆ. ಇದನ್ನು ಅರ್ಥಮಾಡಿಕೊಂಡ ಯೋಗಿಗಳು ಜ್ಞಾನವೈರಾಗ್ಯಗಳಿಂದ ಕೂಡಿದ ಭಕ್ತಿಯಿಂದ ಆ ಪುರಾಣಪುರುಷನ ಪಾದಗಳನ್ನು ಆಶ್ರಯಿಸುತ್ತಾರೆ, ತಮ್ಮ ಮನಸ್ಸನ್ನು ಆತನಲ್ಲಿ ಸ್ಥಿರವಾಗಿ ನಿಲ್ಲಿಸುತ್ತಾರೆ. ಇದೇ ಭಕ್ತಿಯೋಗ, ಮುಕ್ತಿಮಾರ್ಗ.”</p>
  <p>“ಅಮ್ಮ, ಮೋಕ್ಷ, ಬೇಕೆನ್ನುವವನು ಮೊದಲು ಪ್ರಕೃತಿಗುಣಗಳಾದ ಸತ್ವ ರಜ ತಮ ಗಳಿಂದ ಮುಕ್ತನಾಗಬೇಕು. ಪ್ರಕೃತಿ, ಪುರುಷ, ಕಾಲ–ಎಂಬ ಮೂರು ತತ್ವಗಳ ಸ್ವರೂಪ ಅರ್ಥವಾಗದ ಹೊರತು ಇದು ಸಾಧ್ಯವಿಲ್ಲ. ಆದ್ದರಿಂದ ಅವುಗಳ ಸ್ವರೂಪವನ್ನು ನಿನಗೀಗ ವಿವರಿಸುತ್ತೇನೆ. ‘ಪ್ರಕೃತಿ’ಯೆಂಬುದು ನಮ್ಮ ಕಣ್ಣಿಗೆ ಕಾಣುತ್ತಿರುವ ಈ ಜಗತ್ತಿನ ಸೃಷ್ಟಿಗೆ ಮೂಲಭೂತವಾದ ಪ್ರಧಾನವಸ್ತು. ಇದು ನಿತ್ಯವಾದುದು. ಪ್ರಳಯಕಾಲದಲ್ಲಿ ಇದು ನಿರಾ ಕಾರವಾಗಿರುತ್ತದೆ; ಆದ್ದರಿಂದ ಆಗ ಅದನ್ನು ‘ಅವ್ಯಕ್ತ’ ಎಂದು ಕರೆಯುತ್ತಾರೆ. ಅದರ ಗುಣಗಳಾದ ಸತ್ವ ರಜ ತಮಗಳು ಸಮಸ್ಥಿತಿಯಲ್ಲಿರುವಷ್ಟು ಕಾಲವೂ ಅದು ಅವ್ಯಕ್ತ ಸ್ಥಿತಿಯಲ್ಲಿಯೇ ಇರುತ್ತದೆ. ಆ ಸಮಸ್ಥಿತಿ ತಪ್ಪಿ, ಆ ಗುಣಗಳಲ್ಲಿ ಏರುಪೇರುಗಳುಂಟಾಗು ತ್ತಲೆ ಸೃಷ್ಟಿಕಾರ್ಯ ಪ್ರಾರಂಭವಾಗುತ್ತದೆ. ಆ ಏರುಪೇರನ್ನು ಮಾಡುವವನೇ ‘ಪುರುಷ’. ಪ್ರಕೃತಿಯು ಆತನ ಶರೀರ ಮಾತ್ರ. ಅವ್ಯಕ್ತವನ್ನು ವ್ಯಕ್ತವಾಗಿ ಮಾಡಲೆಂದು ಸಂಕಲ್ಪಿಸಿದ ಆತನು ಪ್ರಾರಂಭದಲ್ಲಿ ಪ್ರಕೃತಿಯಲ್ಲಿನ ತಮೋಗುಣವನ್ನೆಲ್ಲ ಅಡಗಿಸಿ, ಸತ್ವಗುಣ ತಲೆ ಯೆತ್ತುವಂತೆ ಮಾಡುತ್ತಾನೆ. ನಿರ್ಮಲವಾಗಿ, ಪ್ರಕಾಶಮಾನವಾಗಿರುವ ಈ ಸತ್ವಗುಣ ಮಹತ್ ತತ್ವವಾಗಿ ಪರಿಣಮಿಸುತ್ತದೆ. ಇದೇ ಚಿತ್ತ. ಸ್ವಚ್ಛವಾದ ನೀರಿನಲ್ಲಿ ಪ್ರತಿಬಿಂಬ ಕಾಣಬರುವಂತೆ, ವಿಕಾರವಾವುದೂ ಇಲ್ಲದ ಚಿತ್ತಕ್ಕೆ ಪರಮಾತ್ಮನ ರೂಪವನ್ನು ಗ್ರಹಿಸ ಬಲ್ಲ ಶಕ್ತಿಯಿರುತ್ತದೆ. ಈ ಚಿತ್ತವು ಪರಮಾತ್ಮನ ಸಂಕಲ್ಪದಿಂದ ವಿಕಾರ ಹೊಂದಿ ಅಹಂಕಾರ ತತ್ವವು ಹುಟ್ಟುತ್ತದೆ. ಇದು ರಾಜಸಗುಣಪ್ರಧಾನವಾಗಿ ಕ್ರಿಯಾಶಕ್ತಿ ಯುಳ್ಳುದು. ಇದರಲ್ಲಿ ಸಾತ್ವಿಕ ರಾಜಸ ತಾಮಸ ಎಂದು ಮೂರುವಿಧ. ಸಾತ್ವಿಕಾಹಂಕಾರ ದಿಂದ ಬುದ್ಧಿ ಮತ್ತು ಇಂದ್ರಿಯಗಳೂ, ತಾಮಸಾಹಂಕಾರದಿಂದ ಪಂಚಭೂತಗಳೂ ಹುಟ್ಟುತ್ತವೆ. ಮನಸ್ಸೆಂಬುದು ಸಂಕಲ್ಪ ವಿಕಲ್ಪಗಳನ್ನು ಹೊಂದಿ ಶಬ್ದಾದಿ ವಿಷಯಗಳಲ್ಲಿ ಆಸಕ್ತಿಯುಳ್ಳುದಾಗಿರುತ್ತದೆ. ಬುದ್ಧಿಯೆಂಬುದು ಇಂದ್ರಿಯಗಳಿಗೆ ಸಹಾಯಕವಾದುದು; ವಸ್ತುಜ್ಞಾನ, ಸಂಶಯ, ಅನ್ಯಥಾಜ್ಞಾನ, ವಿಪರೀತಜ್ಞಾನ, ನಿಶ್ಚಯ, ಸ್ಮರಣ, ಜ್ಞಾಪಕ– ಇವೆಲ್ಲ ಬುದ್ಧಿಯ ವ್ಯಾಪಾರಗಳೆ.”</p>
  <p>“ಭೂಮಿ ನೀರು ಬೆಂಕಿ ಗಾಳಿ ಆಕಾಶ–ಎಂಬ ಪಂಚಭೂತಗಳೂ, ಅವುಗಳ ಗುಣ ರೂಪವಾದ ಗಂಧ ರಸ ರೂಪ ಸ್ಪರ್ಶ ಶಬ್ದವೆಂಬ ಪಂಚ ತನ್ಮಾತ್ರಗಳೂ, ಕಣ್ಣು ಕಿವಿ ಮೂಗು ನಾಲಗೆ ಚರ್ಮ–ಎಂಬ ಐದು ಜ್ಞಾನೇಂದ್ರಿಯಗಳೂ, ವಾಕ್ಕು ಕೈ ಕಾಲು ಜಲ ದ್ವಾರ ಮಲದ್ವಾರ ಎಂಬ ಐದು ಕರ್ಮೇಂದ್ರಿಯಗಳೂ, ಮನಸ್ಸು ಬುದ್ಧಿ ಅಹಂಕಾರ ಚಿತ್ತ–ಎಂಬ ನಾಲ್ಕು ಅಂತಃಕರಣಗಳೂ ಸೇರಿ ಇಪ್ಪತ್ತುನಾಲ್ಕು ಪ್ರಕೃತಿ ತತ್ವಗಳಾಗಿವೆ. ಅನಂತವಾದ ಕಾಲವನ್ನೂ ಇವುಗಳ ಸಾಲಿನಲ್ಲಿಯೇ ಸೇರಿಸಿ ಇಪ್ಪತ್ತೈದೆಂದು ಹೇಳುವು ದುಂಟು. ಆದರೆ ಇದು ಪ್ರತ್ಯೇಕವಾದ ತತ್ವವಲ್ಲ, ಪರಮಪುರುಷನ ದಿವ್ಯಶಕ್ತಿ. ಈ ಶಕ್ತಿ ಯಿಂದಲೇ ಸೃಷ್ಟಿ ಸ್ಥಿತಿ ಲಯಗಳೆಂಬ ಸಂಸಾರಕ್ಕೆ ಪ್ರೇರಣೆಯಾಗುವುದು. ಸರ್ವಶಕ್ತನಾದ ಪರಮಾತ್ಮನು ಜೀವಿಗಳ ಅಂತರಂಗದಲ್ಲಿ ಜೀವಾತ್ಮನಾಗಿಯೂ ಬಹಿರಂಗದಲ್ಲಿ ಕಾಲ ರೂಪನಾಗಿಯೂ ವ್ಯಾಪಿಸಿದ್ದಾನೆ.”</p>
  <p>“ತಾಯಿ, ನೆಲ ನೀರು ಇತ್ಯಾದಿ ಸ್ಥೂಲರೂಪದಲ್ಲಿರುವ ಪ್ರಕೃತಿಯ ಸ್ವರೂಪವನ್ನು ತಿಳಿದುಕೊಳ್ಳುವುದು ನಮಗೆ ಸಾಧ್ಯ. ಆದರೆ ಪುರುಷನು ಇಂತಹ ಸ್ಥೂಲರೂಪವಾಗಿ ಪರಿ ಣಮಿಸುವುದಿಲ್ಲವಾದ್ದರಿಂದ ಆತನ ಸ್ವರೂಪವನ್ನು ಯುಕ್ತಿಯಿಂದ ಅರ್ಥಮಾಡಿಕೊಳ್ಳ ಬೇಕು. ನೋಡು, ಈ ದೇಹ ಪಂಚಭೂತಗಳಿಂದ ಆದುದು. ಜಡವಾದ ಈ ಪಂಚಭೂತ ಗಳಿಗೆ ಸುಖದುಃಖಾದಿ ಜ್ಞಾನವಿಕಾರಗಳನ್ನು ಹೊಂದಿರುವುದು ಸಾಧ್ಯವಿಲ್ಲ, ಆದ್ದರಿಂದ ಈ ಸ್ಥೂಲದೇಹದಿಂದ ಭಿನ್ನವಾದ ಯಾವುದೋ ಒಂದು ಶಕ್ತಿ ಸುಖದುಃಖ, ರಾಗದ್ವೇಷಾದಿ ಗಳನ್ನು ಅನುಭವಿಸುತ್ತದೆ. ದೇಹದ ಇಂದ್ರಿಯಗಳೆಲ್ಲ ತಮ್ಮ ತಮ್ಮ ಸ್ಥಾನಗಳಲ್ಲಿಯೇ ನೆಲಸಿದ್ದರೂ ಈ ಶಕ್ತಿ ಒಳಗಿದ್ದ ಹೊರತು ತಮ್ಮ ಕಾರ್ಯಗಳನ್ನು ಮಾಡಲು ಶಕ್ತವಾಗುವು ದಿಲ್ಲ. ಈ ಶಕ್ತಿಯನ್ನೇ ಪುರುಷ, ಜೀವ, ಆತ್ಮ, ಜೀವಾತ್ಮ, ಕ್ಷೇತ್ರಜ್ಞ; ಪ್ರತ್ಯಗಾತ್ಮ– ಇತ್ಯಾದಿ ಹೆಸರುಗಳಿಂದ ಕರೆಯುತ್ತೇವೆ. ಶರೀರದ ಮೂಲಕ ಸುಖದುಃಖಗಳನ್ನು ಅನು ಭವಿಸುವುದರಿಂದ ಈ ಜೀವನನ್ನು ‘ಭೋಕ್ತೃ’ ಎನ್ನುತ್ತಾರೆ. ದೀಪದಂತೆ ಸ್ವಯಂಪ್ರಕಾಶ ವುಳ್ಳ ಜೀವನು ಬ್ರಹ್ಮನಿಂದ ಹಿಡಿದು ಸಣ್ಣಕೀಟದವರೆಗೆ ಎಲ್ಲವನ್ನೂ ವ್ಯಾಪಿಸಿರುವನು. ಪುಣ್ಯ ಪಾಪರೂಪವಾದ ಕರ್ಮಗಳ ವ್ಯತ್ಯಾಸದಿಂದ ದೇವ, ಮನುಷ್ಯ ಇತ್ಯಾದಿ ವ್ಯತ್ಯಾಸ ಗಳನ್ನು ಜೀವನು ತನ್ನಲ್ಲಿ ಆರೋಪಿಸಿಕೊಳ್ಳುತ್ತಾನೆಯೇ ಹೊರತು ಆಯಾ ದೇಹಗಳೇನೂ ಅವನಲ್ಲ. ಹುಟ್ಟು ಸಾವು ಮೊದಲಾದ ವಿಕಾರಗಳೇನಿದ್ದರೂ ಆಯಾ ದೇಹಗಳಿಗೆ ಹೊರತು ಜೀವನಿಗಲ್ಲ. ಈ ಜೀವ ಒಮ್ಮೊಮ್ಮೆ ಪ್ರಕೃತಿಯ ಸಂಬಂಧವನ್ನು ಪಡೆಯುತ್ತಾನೆ. ಪ್ರಕೃತಿಯು ಜ್ಞಾನವನ್ನು ಮರೆಸುವ ಸ್ವಭಾವವುಳ್ಳುದಾದುದರಿಂದ, ಅದರ ಸಂಬಂಧ ದಿಂದ ಜೀವನಿಗೆ ಮೋಹ ಮುಸುಕಿ, ಸ್ವಸ್ವರೂಪವನ್ನು ಮರೆತು ದೇಹವೇ ತಾನೆಂದು ಭ್ರಮಿಸುತ್ತಾನೆ. ಅಷ್ಟೇ ಅಲ್ಲ, ಆ ಪ್ರಕೃತಿಗುಣಗಳಿಂದ ನಡೆವ ಕರ್ಮಗಳನ್ನೆಲ್ಲ ತಾನೆ ಮಾಡುವುದಾಗಿ ಭ್ರಮಿಸುವನು. ಹೀಗೆ ಕರ್ತೃತ್ವವನ್ನು ತನ್ನಲ್ಲಿ ಆರೋಪಿಸಿಕೊಳ್ಳುವುದ ರಿಂದಲೆ ಸರ್ವತಂತ್ರ ಸ್ವತಂತ್ರನಾದ ಜೀವಾತ್ಮನಿಗೆ ಸಂಸಾರಬಂಧನ ಪ್ರಾಪ್ತವಾಗು ವುದು.”</p>
  <p>“ಅಮ್ಮ, ಆತ್ಮನಿಗೆ ಬಂದು ಮುಸುಕಿದ ಈ ಸಂಸಾರಬಂಧನದಿಂದ ಪಾರಾಗುವುದು ಹೇಗೆ? ಅದಕ್ಕೆ ಮೊದಲು ಉಪಾಯವೆಂದರೆ ಮನಸ್ಸನ್ನು ವಿಷಯಸುಖಗಳ ಕಡೆ ಹರಿಯ ದಂತೆ ತಡೆಯುವುದು. ಸ್ಥಿರವಾದ ವೈರಾಗ್ಯ ಮತ್ತು ಭಕ್ತಿಯೋಗದಿಂದ ಮನಸ್ಸು ಸ್ವಾಧೀನಕ್ಕೆ ಬರುತ್ತದೆ. ಮಾತಿನಲ್ಲಿ ಮತ್ತು ಊಟದಲ್ಲಿ ಮಿತ, ಏಕಾಂತವಾಸ, ಸರ್ವ ಸಮಾನತೆ, ವಿರೋಧಿಗಳಲ್ಲಿಯೂ ಮೈತ್ರಿ, ನಿರ್ಭಯ, ಭಗವಂತನಲ್ಲಿಯೇ ನಟ್ಟ ಮನಸ್ಸು –ಇವುಗಳಿಂದ ಸ್ವಸ್ವರೂಪಜ್ಞಾನವುಂಟಾಗುತ್ತದೆ. ಆತ್ಮನ ಸ್ವರೂಪ ಆನಂದ, ಜ್ಞಾನ. ಆತ್ಮಧರ್ಮವಾದ ಜ್ಞಾನಂದಿಂದಲೇ ಆತ್ಮಸ್ವರೂಪದ ದರ್ಶನ ವಾಗಬೇಕು. ಈ ದೇಹವೆಂಬುದು ಪಂಚಭೂತಗಳು, ಇಂದ್ರಿಯ ಮತ್ತು ಮನಸ್ಸುಗಳ ಪರಿಣಾಮ ವಷ್ಟೆ ? ಆತ್ಮ ಎಂಬುದು ಇದರಿಂದ ವಿಲಕ್ಷಣವಾದುದು ಎಂದು ಯಾವ ಜ್ಞಾನದಿಂದ ಅರ್ಥವಾಗುತ್ತ ದೆಯೋ ಅದೇ ಜ್ಞಾನದಿಂದ ಆತ್ಮಸ್ವರೂಪವನ್ನು ಅರ್ಥಮಾಡಿಕೊಳ್ಳಬೇಕು. ಆ ದೇಹವು ಆತ್ಮವೆಂಬ ಭ್ರಾಂತಿಯೂ, ಇದು ಆತ್ಮವಲ್ಲವೆಂಬ ಸತ್ಯಸ್ವರೂಪವೂ ಗೋಚರವಾಗುವುದು ಆತ್ಮನ ಗುಣವಾದ ಜ್ಞಾನದಿಂದಲೆ. ಎಚ್ಚರ, ನಿದ್ರೆ, ಕನಸು–ಎಂಬ ಮೂರು ಸ್ಥಿತಿಗಳಲ್ಲಿಯೂ ಆತ್ಮನಿಗೆ ‘ನಾನು’ ಎಂಬ ಜ್ಞಾನ ಇದ್ದೇ ಇರುತ್ತದೆ. ಆದ್ದರಿಂದಲೇ ‘ನಾನು ಚೆನ್ನಾಗಿ ನಿದ್ದೆಹೋದೆ,‘ ‘ನಾನು ಕನಸು ಕಂಡೆ’ ಎಂದು ಹೇಳುವುದು. ಯೋಚಿಸಿ ನೋಡು, ಆತ್ಮನು ದೇಹವನ್ನು ಬಿಡುತ್ತಲೆ ಈ ದೇಹ ಜಡವಾಗಿ ಹೋಗುತ್ತದೆ, ಆದ್ದರಿಂದ ದೇಹ ಆತ್ಮಗಳು ಬೇರೆಬೇರೆ ಎಂಬುದು ಸಪ್ರಮಾಣ ; ಈ ಜಡ ದೇಹದಿಂದ ಆತ್ಮ ಶಾಶ್ವತವಾದ ಬಿಡುಗಡೆಯನ್ನು ಪಡೆಯುವುದು ಸುಲಭವಲ್ಲದಿದ್ದರೂ ಅಸಾಧ್ಯ ವೇನಲ್ಲ. ಕಟ್ಟಿಗೆಯಲ್ಲಿರುವ ಬೆಂಕೆ ಕಟ್ಟಿಗೆಯನ್ನೇ ಸುಡುವಂತೆ ದೇಹದೊಳಗಿರುವ ಆತ್ಮದೇಹನಾಶಕ್ಕೆ ಕಾರಣವಾಗುತ್ತದೆ.”</p>
</html>
