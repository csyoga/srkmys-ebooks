<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಎಷ್ಟೆಂಬುದು ಗೊತ್ತಾಯಿತಷ್ಟೆ! ಇದರಂತೆಯೇ ನಿನ್ನ ರಾಜ್ಯ, ಐಶ್ವರ್ಯ, ಹೆಂಡಿರು, ಸಕಲ ಸಂಪತ್ತು ಎಲ್ಲವೂ ಕ್ಷಣಕಾಲವಿದ್ದು ಅಗಲತಕ್ಕುವೇ. ಪ್ರಾರಂಭದಲ್ಲಿ ಎಲ್ಲವೂ ಸುಖ, ಕಡೆಯಲ್ಲಿ ಎಲ್ಲವೂ ದುಃಖ. ಇದೆಲ್ಲವೂ ಒಂದು ಕನಸು. ಆದ್ದರಿಂದ ಇದಕ್ಕಾಗಿ ಅಳು ವುದು ಬೇಡ. ಹೆಂಡಿರು ಇತ್ಯಾದಿ ಮೋಹಗಳನ್ನು ಬಿಟ್ಟು ಶಾಂತಚಿತ್ತನಾಗು’ ಎಂದನು. </p>
  <p>ನಾರದಮಹರ್ಷಿ ಅಂಗಿರಸನ ಮಾತುಗಳನ್ನು ಮುಂದುವರಿಸುತ್ತಾ ‘ಅಯ್ಯಾ ಮಹಾ ರಾಜ! ನಿನಗೆ ನಾನೊಂದು ಮಹಾಮಂತ್ರವನ್ನು ಉಪದೇಶಿಸುತ್ತೇನೆ. ಆ ಮಂತ್ರ ಜಪ ವನ್ನು ಕೈಕೊಂಡರೆ ಏಳು ದಿನಗಳೊಳಗಾಗಿ ನಿನಗೆ ಸಂಕರ್ಷಣನು ಪ್ರತ್ಯಕ್ಷನಾಗುತ್ತಾನೆ’ ಎಂದು ಹೇಳಿ, ಆ ರಾಜನ ಮೋಹವನ್ನು ಬೇರುಸಹಿತ ಕಿತ್ತುಹಾಕುವುದಕ್ಕಾಗಿ, ತನ್ನ ಯೋಗ ಶಕ್ತಿಯಿಂದ ಸತ್ತ ಮಗುವನ್ನು ಜೀವಂತನನ್ನಾಗಿ ಮಾಡಿದನು. ಆ ಮಗುವನ್ನು ಕುರಿತು ಆತನು ‘ನೋಡಪ್ಪಾ, ನಿನ್ನ ತಾಯಿತಂದೆಗಳು ನಿನಗಾಗಿ ಅಳುತ್ತಿದ್ದಾರೆ. ಅವರನ್ನು ಸಮಾ ಧಾನ ಮಾಡು. ನೀನು ಮುಂದೆ ನಿಮ್ಮ ತಂದೆಯ ಸಿಂಹಾಸನವನ್ನು ಹತ್ತಿ, ಚಕ್ರವರ್ತಿಯ ಪದವಿಯನ್ನು ಅನುಭವಿಸು’ ಎಂದನು. ಆದರೆ ಆ ಮಗು ‘ಸ್ವಾಮಿ, ನಾರದರೆ! ನಾನು ನನ್ನ ಪುಣ್ಯಪಾಪಗಳಿಗೆ ತಕ್ಕಂತೆ ಹಿಂದೆ ಎಷ್ಟು ಜನ್ಮಎತ್ತಿರುವೆನೋ, ಮುಂದೆಷ್ಟು ಎತ್ತ ಬೇಕೋ! ಒಂದೊಂದು ಜನ್ಮಕ್ಕೂ ಒಬ್ಬೊಬ್ಬ ತಾಯಿ ತಂದೆ, ಬಂಧು ಬಳಗ–ಈವರೆಗೆ ಅಂತಹವರು ಎಷ್ಟು ಆಗಿ ಹೋದರೊ! ಆಯಾ ದೇಹದಲ್ಲಿರುವಾಗ ಆಯಾದೇಹ ಸಂಬಂಧಿಗಳ ಮಮತೆ ! ನಾನೀಗ ಈ ದೇಹದಿಂದ ಕಳಚಿಕೊಂಡಿದ್ದೇನೆ. ಶುದ್ಧಜೀವನಿಗೆ ಯಾವ ಸಂಬಂಧವೂ ಇಲ್ಲ. ನನಗೇಕೆ ಮತ್ತೆ ಇವರ ಸಂಬಂಧ?’ ಎಂದು ಹೇಳಿ, ಆ ಜೀವ ದೇಹವನ್ನು ಬಿಟ್ಟು ಹೊರಟುಹೋದನು. ಇದನ್ನು ಪ್ರತ್ಯಕ್ಷವಾಗಿ ಕಂಡು ಕೇಳಿದ ಮೇಲೆ ರಾಜನ ಪುತ್ರಮೋಹವಷ್ಟೇ ಅಲ್ಲ, ಎಲ್ಲ ಮೋಹವೂ ಹಾರಿ ಹೋಯಿತು. ರಾಜ ಕುಮಾರನನ್ನು ಕೊಂದ ರಾಣಿಯರಿಗೂ ವಿವೇಕ ಉದಿಸಿತು. ಅವರು ಯಮುನಾ ನದಿಯ ದಡವನ್ನು ಸೇರಿ ತಮ್ಮ ಪಾಪಕ್ಕೆ ಪ್ರಾಯಶ್ಚಿತ್ತ ಮಾಡಿಕೊಂಡರು. ರಾಜನು ವೈರಾಗ್ಯಪರ ನಾಗಿ, ಯಮುನೆಯಲ್ಲಿ ಸ್ನಾನಮಾಡಿ, ನಾರದ ಪುಷಿಯ ಬಳಿಗೆ ಬಂದು, ಮಂತ್ರವನ್ನು ಉಪದೇಶಿಸುವಂತೆ ಬೇಡಿದನು.  </p>
  <p>ನಾರದನು ಚಿತ್ರಕೇತುವಿಗೆ ಮಂತ್ರೋಪನಿಷತ್ತೆಂಬ ವಿದ್ಯೆಯನ್ನು ಉಪದೇಶಿಸಿ, ಅಂಗಿ ರಸ್ಸನೊಡನೆ ಬ್ರಹ್ಮಲೋಕಕ್ಕೆ ಹಿಂದಿರುಗಿದನು. ಅನಂತರ ಚಿತ್ರಕೇತುವು ಕೇವಲ ನೀರನ್ನು ಕುಡಿದುಕೊಂಡಿರುತ್ತಾ, ಏಳುದಿನಗಳವರೆಗೆ ಶಾಂತಮನಸ್ಸಿನಿಂದ ಆ ಮಂತ್ರವನ್ನು ಜಪಿಸುತ್ತಿದ್ದನು. ಏಳನೆಯ ದಿನ ಮುಗಿಯುವ ವೇಳೆಗೆ ಆತನಿಗೆ ವಿದ್ಯಾಧರ ಪದವಿ ಪ್ರಾಪ್ತ ವಾಯಿತು. ಆತನೀಗ ಮನಬಂದ ಕಡೆ ಹೋಗುವ ಶಕ್ತಿಯನ್ನು ಪಡೆದವನಾಗಿದ್ದನು. ಆದ್ದರಿಂದ ಆತ ನೇರವಾಗಿ ಪಾತಾಳದಲ್ಲಿದ್ದ ಸಂಕರ್ಷಣಮೂರ್ತಿಯ ಬಳಿಗೆ ಹೋದನು. ಆ ದಿವ್ಯಮೂರ್ತಿಯನ್ನು ಕಾಣುತ್ತಲೆ ಆತನ ಪಾಪಗಳೆಲ್ಲ ನೀಗಿ, ಮನಸ್ಸು ಶುದ್ಧವಾಯಿತು. ಆತನು ತನ್ನ ಆನಂದಬಾಷ್ಪಗಳಿಂದ ಸಂಕರ್ಷಣಸ್ವಾಮಿಯ ಪಾದಗಳನ್ನು ತೊಳೆಯುತ್ತ ನಮಸ್ಕರಿಸಿದನು. ಆತನ ಮೈಯಲ್ಲಿ ಪುಳಕಗಳೆದ್ದವು, ಕಂಠ ಗದ್ಗದವಾಯಿತು. ಕೆಲಕಾಲದ ಮೇಲೆ ತನ್ನ ಮನಸ್ಸನ್ನು ಹತೋಟಿಗೆ ತಂದುಕೊಂಡು, ಆತನು ದೇವದೇವನಾದ ಸಂಕರ್ ಷಣನನ್ನು ಅನನ್ಯ ಭಕ್ತಿಯಿಂದ ಸ್ತೋತ್ರಮಾಡಿದನು. ಅದನ್ನು ಕೇಳಿ ಮೆಚ್ಚಿದ ಸ್ವಾಮಿಯು ‘ಅಯ್ಯಾ, ನಾರದ ಅಂಗಿರಸರ ಉಪದೇಶವೇ ನನ್ನ ಉಪದೇಶವೆಂದು ತಿಳಿ. ಈ ಜಗತ್ತೆಲ್ಲವೂ ನಾನೆ. ಆದ್ದರಿಂದ ಅವರು ನನ್ನಿಂದ ಬೇರೆಯೇನೂ ಅಲ್ಲ. ಅಷ್ಟೇ ಅಲ್ಲ; ಮಾತು ಮತ್ತು ಮಾತಿನಿಂದ ಸೂಚಿತವಾದ ವಸ್ತು–ಅವೆರಡೂ ನನ್ನ ಶರೀರವೇ; ನನ್ನ ಸ್ವರೂಪವನ್ನು ಅರ್ಥಮಾಡಿಕೊಳ್ಳಬೇಕಾದರೆ ಸುಷುಪ್ತಿಯಲ್ಲಿ ಮಾತ್ರ ಸಾಧ್ಯ. ಆಗ ಜೀವ ನಿಗೆ ಮನಸ್ಸಿನ ಮತ್ತು ಇಂದ್ರಿಯಗಳ ವ್ಯಾಪಾರವಿಲ್ಲ, ಕುಲ ಜಾತಿಗಳ ಭೇದವಿಲ್ಲ; ಆಗ ಅತೀಂದ್ರಿಯವಾದ ಆನಂದವನ್ನು ಅನುಭವಿಸುವ ಜೀವನೇ ಪರಬ್ರಹ್ಮನಾದ ನಾನೆಂದು ತಿಳಿ’ ಎಂದು ಹೇಳಿ, ಮನುಷ್ಯನಾಗಿಯೇ ಮೋಕ್ಷವನ್ನು ಪಡೆಯಬೇಕಾದುದುರಿಂದ, ಭಕ್ತಿ ಯೋಗದಿಂದ ಮೋಕ್ಷವನ್ನು ಗಳಿಸಿಕೊಳ್ಳುವಂತೆ ಆತನಿಗೆ ಉಪದೇಶಮಾಡಿ, ಮಾಯ ವಾದನು.</p>
  <p>ಭಗವಂತನಾದ ಸಂಕರ್ಷಣನು ಕಣ್ಮರೆಯಾಗುತ್ತಲೆ ಚಿತ್ರಕೇತುವು ಆತ ಕಣ್ಮರೆಯಾದ ದಿಕ್ಕಿಗೆ ನಮಸ್ಕಾರಮಾಡಿ, ಆಕಾಶದಲ್ಲಿ ತನ್ನ ಮನ ಬಂದ ಕಡೆ ಸಂಚಾರ ಮಾಡುತ್ತಾ ಹೊರಟನು. ಎಷ್ಟೋ ಕಾಲದವರೆಗೆ ಆತನು ಲೋಕ ಲೋಕಾಂತರಗಳಲ್ಲೆಲ್ಲಾ ಸಂಚರಿಸು ತ್ತಿದ್ದು, ಒಮ್ಮೆ ಕೈಲಾಸದ ಬಳಿಗೆ ಬಂದನು. ಅಲ್ಲಿ ಪರಶಿವನು ಸಿದ್ಧಚಾರಣರ ಮಧ್ಯದಲ್ಲಿ ಸಿಂಹಾಸನದ ಮೇಲೆ ಮಂಡಿಸಿದ್ದನು. ಆತನ ಎಡತೊಡೆಯ ಮೇಲೆ ಪಾರ್ವತಿ ಕುಳಿತಿ ದ್ದಳು. ಶಿವನು ತನ್ನ ಎಡತೋಳನ್ನು ಆಕೆಯ ಭುಜದ ಮೇಲೆ ಹಾಕಿ, ಆಕೆಯನ್ನು ಅಪ್ಪಿ ಕೊಂಡನು. ಇದನ್ನು ಕಂಡ ಚಿತ್ರಕೇತು ಪಕಪಕ ಗಟ್ಟಿಯಾಗಿ ನಕ್ಕು, ಎಲ್ಲರಿಗೂ ಕೇಳು ವಂತೆ ಗಟ್ಟಿಯಾಗಿ ‘ಈತ ಲೋಕಗುರುವಂತೆ! ಜಗತ್ತಿಗೆಲ್ಲ ಉಪದೇಶಮಾಡುತ್ತಾನಂತೆ! ಕೇವಲ ಪಾಮರರು ಕೂಡ ತಮ್ಮ ಹೆಂಡಿರೊಡನೆ ಸರಸಸಲ್ಲಾಪ ಮಾಡುವಾಗ ಏಕಾಂತ ದಲ್ಲಿರುವುದುಂಟು. ಈ ಶಿವನು ಎಲ್ಲರ ಇದಿರಿನಲ್ಲಿಯೇ ತನ್ನ ಹೆಂಡತಿಯನ್ನು ಅಪ್ಪಿ ಕೊಂಡಿರುವನಲ್ಲಾ! ಸ್ವಲ್ಪವಾದರೂ ನಾಚಿಕೆ ಹೇಚಿಕೆಯೆಂಬುದು ಇರಬೇಡವೇ’ ಎಂದನು. ಇದನ್ನು ಕೇಳಿ ಪಾರ್ವತಿಗೆ ತಡೆಯಲಾರದಷ್ಟು ಕೋಪ ಉಕ್ಕಿತು. ಆಕೆ ಕೆಂಗಣ್ಣಿನಿಂದ ಅವನತ್ತ ನೋಡುತ್ತ ‘ಓಹೋ, ನಾವು ನಾಚಿಕೆ ಇಲ್ಲದವರು, ಇವನು ನಮ್ಮನ್ನು ದಂಡಿ ಸುವ ಅಧಿಕಾರಿ! ಅಬ್ಬಾ ಇವನ ಅಹಂಕಾರವೇ! ಬ್ರಹ್ಮಾದಿ ದೇವತೆಗಳೆಲ್ಲರೂ ಸ್ತೋತ್ರ ಮಾಡುವ ಪರಮೇಶ್ವರನನ್ನು ಈ ಕ್ಷತ್ರಿಯಾಧಮ ನಿಂದಿಸುತ್ತಿರುವನಲ್ಲ! ಈ ನೀಚನಿಗೆ ತಕ್ಕ ಶಿಕ್ಷೆಯನ್ನು ಮಾಡಬೇಕು’ ಎಂದುಕೊಂಡು ‘ಎಲ, ನೀಚ ವಿದ್ಯಾಧರ, ನಿನಗೆ ರಾಕ್ಷಸ ಜನ್ಮ ಬರಲಿ! ಮಹಾನುಭಾವರನ್ನು ನಿಂದಿಸಿದರೆ ಆಗುವ ಶಿಕ್ಷೆಯೇನೆಂಬುದನ್ನು ಅರ್ಥ ಮಾಡಿಕೊ’ ಎಂದು ಶಪಿಸಿದಳು. </p>
  <p>ಪಾರ್ವತಿಯ ಶಾಪವನ್ನು ಕೇಳುತ್ತಲೆ ಚಿತ್ರಕೇತು ತಾನೇರಿದ್ದ ವಿಮಾನದಿಂದ ಕೆಳಕ್ಕೆ ಇಳಿದು ಬಂದು, ಆಕೆಗೆ ನಮಸ್ಕರಿಸಿ ‘ತಾಯಿ, ನಿನ್ನ ಶಾಪವನ್ನು ನಾನು ಸಂತೋಷದಿಂದ ಸ್ವೀಕರಿಸುತ್ತೇನೆ. ಅದು ನಿನ್ನ ಅನುಗ್ರಹವೆಂದು ನನ್ನ ಭಾವನೆ. ಅಮ್ಮ, ನನ್ನ ಪ್ರಾಚೀನ ಕರ್ಮ ಇನ್ನೂ ಸ್ವಲ್ಪ ಉಳಿದಿದೆ, ಅದು ಮೋಕ್ಷಕ್ಕೆ ಅಡ್ಡಿಯಾಗಿತ್ತು, ನಿನ್ನ ಶಾಪದಿಂದ ಆ ಕರ್ಮಶೇಷ ಕಳೆದುಹೋಗುವುದಕ್ಕೆ ಸಹಾಯಕವಾಯಿತು. ಮಾಯಾಮಯವಾದ ಈ ಸಂಸಾರದಲ್ಲಿ ಶಾಪವಾದರೇನು, ಅನುಗ್ರಹವಾದರೇನು? ಸ್ವರ್ಗವಾದರೇನು, ನರಕವಾದ ರೇನು?  ಸುಖವಾದರೇನು, ದುಃಖವಾದರೇನು? ಎಲ್ಲವೂ ಒಂದೆ. ಸುಖದ ಕೊನೆ ದುಃಖ, ದುಃಖದ ಕೊನೆ ಸುಖ. ಆದ್ದರಿಂದ ನಿನ್ನಲ್ಲಿ ನಾನು ಶಾಪ ವಿಮೋಚನೆಗಾಗಿ ಬೇಡುವುದಿಲ್ಲ. ಆದರೆ ನನ್ನ ಕಟುನುಡಿಗಳಿಗಾಗಿ ನನ್ನನ್ನು ಕ್ಷಮಿಸೆಂದು ಬೇಡುತ್ತೇನೆ’ ಎಂದು ಹೇಳಿ, ಪಾರ್ವತಿ ಪರಮೇಶ್ವರರನ್ನು ಸಮಾಧಾನಗೊಳಿಸಿದಮೇಲೆ ತನ್ನ ವಿಮಾನವೇರಿ ಹೊರಟು ಹೋದನು.</p>
  <p>ಚಿತ್ರಕೇತು ಹೊರಟುಹೋಗುತ್ತಲೆ ಪರಶಿವನು ಪಾರ್ವತಿಯೊಡನೆ ‘ದೇವಿ, ಭಗವ ದ್ಭಕ್ತರ ಮಹಿಮೆಯೆಂತಹುದೆಂಬುದನ್ನು ನೀನೀಗ ಪ್ರತ್ಯಕ್ಷವಾಗಿ ಕಂಡಿರುವೆ. ಅವರು ಯಾವುದಕ್ಕೂ ಅಂಜುವುದಿಲ್ಲ. ನೋಡು ಈ ಚಿತ್ರಕೇತು ಪ್ರತಿಶಾಪವನ್ನು ಕೊಡಲು ಶಕ್ತಿ ಯುಳ್ಳವನು. ಆದರೂ ಹಾಗೆ ಮಾಡದೆ ನಿನ್ನ ಶಾಪವನ್ನು ತಲೆಯಲ್ಲಿ ಧರಿಸಿದನು. ಇದೇ ಸಾಧುಗಳ ಲಕ್ಷಣ. ನಾನು, ಬ್ರಹ್ಮ, ಸನತ್ಕುಮಾರ ಇತ್ಯಾದಿಯಾದವರೆಲ್ಲರೂ ಭಗವ ದಂಶವೇ ಆದರೂ ಆ ಜಗದೀಶ್ವರನ ಸ್ವರೂಪವನ್ನು ತಿಳಿಯಲಾರೆವು. ನಾವೆಲ್ಲ ಭಗ ವಂತನ ಮಾಯೆಗೆ ಸಿಕ್ಕಿ, ಅಹಂಕಾರದಿಂದ ನಾವೇ ಪ್ರಭುಗಳೆಂದುಕೊಳ್ಳುತ್ತಿದ್ದೇವೆ. ದೇವ ದೇವನಾದ ಪರಬ್ರಹ್ಮವಸ್ತುವಿಗೆ ಶತ್ರು ಮಿತ್ರ ಭೇದವಿಲ್ಲ. ಅವನಿಗೆ ಎಲ್ಲವೂ ಪ್ರಿಯವೇ. ಅಂತಹ ಭಗವಂತನ ಭಕ್ತ ಈ ಚಿತ್ರಕೇತು. ನಾನೂ ಭಗವಂತನ ಭಕ್ತನೇ. ಆದ್ದರಿಂದ ಭಕ್ತರ ವಿಚಾರದಲ್ಲಿ ಅಹಂಕಾರ ಸಲ್ಲದು’ ಎಂದು ಹೇಳಿ, ಆಕೆಯನ್ನು ಸಮಾಧಾನಮಾಡಿ ದನು. </p>
  <p>ಪಾರ್ವತಿಯಿಂದ ಶಾಪವನ್ನು ಪಡೆದ ಚಿತ್ರಕೇತುವೇ ವೃತ್ರಾಸುರನಾಗಿ ಹುಟ್ಟಿದ್ದ. ಆದ್ದ ರಿಂದಲೇ ಆತನು ರಾಕ್ಷಸನಾಗಿ ಹುಟ್ಟಿದಾಗಲೂ ಜ್ಞಾನಿಯಾಗಿದ್ದನು, ಭಗವದ್ಭಕ್ತನಾಗಿ ದ್ದನು.</p>
  <div>28. ದಿತಿಯ ಮಕ್ಕಳು ದೇವತೆಗಳಾದರು !</div>
  <p>ದಿತಿಯ ಮಕ್ಕಳಾದ ಹಿರಣ್ಯಕಶಿಪು, ಹಿರಣ್ಯಾಕ್ಷರು ತಮ್ಮ ದಾಯಾದಿಗಳಾದ ದೇವತೆ ಗಳ ಪರಮ ಶತ್ರುಗಳು. ಭಗವಂತನು ದೇವತೆಗಳ ಪಕ್ಷವನ್ನು ವಹಿಸಿ, ಹಿರಣ್ಯಾಕ್ಷನನ್ನು ವರಾಹರೂಪಿನಿಂದಲೂ, ಹಿರಣ್ಯಕಶಿಪುವನ್ನು ನರಸಿಂಹರೂಪದಿಂದಲೂ (ಈ ಕಥೆ ಮುಂದೆ ಬರುತ್ತದೆ) ಕೊಂದುಹಾಕಿದನು. ಶೂರರಾದ ತನ್ನಿಬ್ಬರು ಮಕ್ಕಳನ್ನೂ ಹೀಗೆ ಕೊಲ್ಲಿಸಿದ ದೇವತೆಗಳಲ್ಲಿ–ಅದರಲ್ಲಿಯೂ ಅವರ ರಾಜನಾದ ದೇವೇಂದ್ರನಲ್ಲಿ–ದಿತಿಗೆ ತುಂಬ ದ್ವೇಷ ಹುಟ್ಟಿತು. ಅವನನ್ನು ಕೊಂದ ಹೊರತು ಆಕೆಯ ಮನಸ್ಸಿಗೆ ಶಾಂತಿ ದೊರೆಯದಂತಾಯಿತು. ಅವನನ್ನು ಕೊಲ್ಲುವಂತಹ ಮಗನೊಬ್ಬನು ತನ್ನ ಹೊಟ್ಟೆಯಲ್ಲಿ ಹುಟ್ಟಬೇಕೆಂದು ಆಕೆಯ ಹಗಲಿರುಳಿನ ಕನಸಾಯಿತು. ಈ ಕನಸು ನನಸಾಗಬೇಕಾದರೆ ತನ್ನ ಗಂಡನಾದ ಕಶ್ಯಪಪುಷಿಯ ಅನುಗ್ರಹವಾಗಬೇಕು. ಆದ್ದರಿಂದ ಆಕೆ ಗಂಡನ ಮನಸ್ಸನ್ನು ಒಲಿಸಿಕೊಳ್ಳುವ ಕಾರ್ಯದಲ್ಲಿ ತತ್ಪರಳಾದಳು. ಆಕೆಯ ನಯ, ವಿನಯ, ಉಪಚಾರ, ಅನು ರಾಗ ಭಕ್ತಿ–ಇವುಗಳನ್ನು ಕಂಡು ಕಶ್ಯಪಪುಷಿ ಹಿರಿಹಿರಿ ಹಿಗ್ಗಿಹೋದ. ಹೆಣ್ಣಿನ ಮೋಹಕ್ಕೆ ಸಿಕ್ಕದ ಅಣ್ಣಗಳಾರು? ಕಶ್ಯಪಪುಷಿಯು ಆಕೆಯ ಮೋಹವನ್ನು ಸವಿದು ಮೆಲುಕು ಹಾಕುತ್ತಾ ‘ರಮಣಿ, ನನ್ನ ಮನಸ್ಸು ನಿನ್ನ ಪ್ರೇಮ ಸುಖದಿಂದ ತಣಿದುಹೋಗಿದೆ. ನಿನಗೆ ಬೇಕಾದ ವರವನ್ನು ಕೇಳಿಕೊ, ಕೊಡುತ್ತೇನೆ’ ಎಂದು ಮಾತು ಕೊಟ್ಟನು. ಇಂತಹ ರಸ ನಿಮಿಷವನ್ನೇ ಕಾಯುತ್ತಿದ್ದ ದಿತಿ ‘ಸ್ವಾಮಿ, ನನ್ನ ಹೊಟ್ಟೆಯಲ್ಲಿ ಹುಟ್ಟಿದ ಮಗ ದೇವೇಂದ್ರ ನನ್ನು ಕೊಲ್ಲಬೇಕು. ಇದೇ ನಾನು ಕೇಳುವ ವರ’ ಎಂದಳು.</p>
  <p>ಆಕಳಿನಂತೆ ಸಾಧುವಾದ ಕಶ್ಯಪಪುಷಿ ಹೆಂಡತಿಯ ಬೇಡಿಕೆಯನ್ನು ಕೇಳಿ ನಿಟ್ಟುಸಿರನ್ನು ಬಿಟ್ಟ. ಆತ ನಿಟ್ಟುಸಿರನ್ನು ಬಿಟ್ಟು, ‘ಅಯ್ಯೋ ನನ್ನ ಅವಿವೇಕವೆ! ನಾನಾಗಿ ನಾನೆ ನನ್ನ ತಲೆಯ ಮೇಲೆ ಬಂಡೆಯನ್ನು ಎಳೆದುಕೊಂಡಂತಾಯಿತು. ಇಂದ್ರಿಯಕ್ಕೆ ವಶನಾಗಿ ಹೆಣ್ಣಿನ ಮೋಸಕ್ಕೆ ಬಲಿಯಾದೆ. ಹೆಣ್ಣಿನ ಮಾತು ಮಧುರ, ಹೃದಯ ವಿಷ ಎಂಬ ವಿವೇಕ ನನ್ನ ನೆರವಿಗೆ ಬರಲಿಲ್ಲ. ನಾನು ಇವಳಿಗೆ ಭಾಷೆಯನ್ನು ಕೊಟ್ಟು ಕೆಟ್ಟೆ. ನನ್ನ ಮಾತಿಗೆ ತಪ್ಪಲಾರೆ; ಹಾಗೆಂದು ದೇವೇಂದ್ರನನ್ನು ಕೊಲ್ಲಿಸಲೆ? ಅದೂ ಸಾಧ್ಯವಿಲ್ಲ’ ಹೀಗೆಂದು ಆತ ಮನಸ್ಸಿನಲ್ಲೇ ಪಶ್ಚಾತ್ತಾಪದಿಂದ ಮಿಡುಕಿಕೊಂಡ. ಆತ ಬೆಂಕಿಯಲ್ಲಿ ಬಿದ್ದ ಹುಳುವಿ ನಂತೆ ಲಿಬಿಲಿಬಿ ಒದ್ದಾಡುತ್ತಿರಲು, ಆತನಿಗೊಂದು ಉಪಾಯ ಹೊಳೆಯಿತು. ಆತನು ಮಡದಿಯನ್ನು ಕುರಿತು ‘ಎಲೆ ಹೆಣ್ಣೆ! ನೀನು ಕೇಳಬಾರದುದನ್ನು ಕೇಳಿದ್ದೀಯೆ; ಚಿಂತೆ ಯಿಲ್ಲ. ನಾನು ಕೊಟ್ಟ ಮಾತಿಗೆ ತಪ್ಪಲಾರೆ. ಆದ್ದರಿಂದ ಇಂದ್ರನನ್ನು ಕೊಲ್ಲುವಂತಹ ಶಕ್ತಿಯುಳ್ಳ ಮಗನೇ ನಿನಗೆ ಹುಟ್ಟುತ್ತಾನೆ. ಆದರೆ ನೀನು ಇಂದಿನಿಂದ ಒಂದು ವರ್ಷದ ವರೆಗೆ ಸದಾ ಶುಚಿಯಾಗಿರಬೇಕು; ನಿನ್ನ ಬಾಯಿಂದ ಸುಳ್ಳು ಬರಬಾರದು; ನೀನು ಕೋಪ ತಾಪಕ್ಕೆ ಒಳಗಾಗಬಾರದು; ಹೆಚ್ಚು ಮಾತಾಡಬಾರದು; ಉತ್ತರ ಪಶ್ಚಿಮ ದಿಕ್ಕುಗಳಿಗೆ ತಲೆ ಯಿಟ್ಟು ಮಲಗಬಾರದು; ಸಂಧ್ಯಾಕಾಲದಲ್ಲಿ ನಿದ್ದೆ ಮಾಡಬಾರದು; ಗುರು ಹಿರಿಯರನ್ನೂ, ಗೋಬ್ರಾಹ್ಮಣರನ್ನೂ, ಪತಿಯನ್ನೂ, ಭಕ್ತಿಯಿಂದ ಪೂಜಿಸಬೇಕು. ಇದೊಂದು ವ್ರತ ವಾಗಿ ಸ್ವೀಕರಿಸಿ (ಪುಂಸವನ) ನಡೆಸಬೇಕು. ಹೀಗೆ ಮಾಡಿದರೆ ಇಂದ್ರನನ್ನು ಕೊಲ್ಲುವ ಮಗ ನಿನಗೆ ಹುಟ್ಟುತ್ತಾನೆ. ಈ ವ್ರತದಲ್ಲಿ ಲೋಪವಾದರೆ ನಿನಗೆ ಹುಟ್ಟುವವನು ದೇವತೆಗಳ ಸಾಲಿಗೆ ಸೇರಿಹೋಗುತ್ತಾನೆ’ ಎಂದನು.</p>
  <p>ಇಂದ್ರನನ್ನು ಕೊಲ್ಲುವ ಮಗನಿಗಾಗಿ ದಿತಿಯು ಎಂತಹ ನಿಯಮವನ್ನು ನಡೆಸುವು ದಕ್ಕೂ ಸಿದ್ಧಳಾಗಿದ್ದಳು; ಗಂಡನ ಅಪ್ಪಣೆಯಂತೆ ನಡೆಯುವುದಾಗಿ ಆಕೆ ಒಪ್ಪಿಕೊಂಡಳು. ಇದನ್ನು ಕೇಳಿ ದೇವೇಂದ್ರನ ಜೀವ ತಲ್ಲಣಿಸಿತು. ಆತ ಯಾವುದಾದರೂ ಉಪಾಯದಿಂದ ದಿತಿಯ ವ್ರತವನ್ನು ಕೆಡಿಸಬೇಕೆಂದು ನಿಶ್ಚಯಮಾಡಿಕೊಂಡು, ಕಶ್ಯಪಪುಷಿಯ ಆಶ್ರಮಕ್ಕೆ ಬಂದನು. ಅಲ್ಲಿ ಆತ ತನ್ನ ಚಿಕ್ಕಮ್ಮನಿಗೆ ಅಡವಿಯಿಂದ ಹೂ, ಹಣ್ಣು ಇತ್ಯಾದಿ ಪೂಜಾ ವಸ್ತುಗಳನ್ನು ತಂದುಕೊಡುತ್ತಾ, ಸಿಂಹವು ಜಿಂಕೆಯ ಮೇಲೆ ಬೀಳುವುದಕ್ಕೆ ಹೊಂಚು ಹಾಕುವಂತೆ, ತನ್ನ ಚಿಕ್ಕಮ್ಮನ ವ್ರತವನ್ನು ಹಾಳು ಮಾಡುವುದಕ್ಕೆ ತಕ್ಕ ಸಂದರ್ಭಕ್ಕಾಗಿ ಕಾಯುತ್ತಿದ್ದನು. ಬಹುಕಾಲದಮೇಲೆ ದೇವರ ದಯೆಯಿಂದ ಅಂತಹ ಸಂದರ್ಭ ಸಿಕ್ಕಿತು, ಅವನಿಗೆ. ಒಂದು ದಿನ ದಿತಿಯು ಬೆಳಗಿನಿಂದ ಸಂಜೆಯವರೆಗೆ ನಿತ್ಯನಿಯಮಗಳನ್ನು ಆಚರಿಸಿ ದಣಿದು ಹೋಗಿದ್ದಳು. ಸಂಜೆ ಜಲಬಾಧೆಯನ್ನು ಮುಗಿಸಿ ಬಂದು, ದೇಹಕ್ಕೆ ತುಂಬ ಆಯಾಸವಾಗಿದ್ದುದರಿಂದ ಕಾಲನ್ನೂ ತೊಳೆಯದೆ ನೆಲದ ಮೇಲೆ ಉರುಳಿ ಕೊಂಡಳು. ಆಕೆಗೆ ಗಾಢನಿದ್ರೆ ಬಂದಿತು. ‘ಸಿಕ್ಕಿತು ಸಮಯ’ ಎಂದುಕೊಂಡ, ದೇವೇಂದ್ರ. ತನ್ನ ಯೋಗಶಕ್ತಿಯಿಂದ ಆತ ದಿತಿಯ ಗರ್ಭವನ್ನು ಹೊಕ್ಕ. ಅಲ್ಲಿ ಬಂಗಾರದ ಗಟ್ಟಿಯಂತೆ ಹೊಳೆಯುತ್ತಿದ್ದ ದಿತಿಯ ಗರ್ಭವನ್ನು ತನ್ನ ವಜ್ರಾಯುಧದಿಂದ ಏಳು ತುಂಡುಗಳಾಗಿ ಕತ್ತರಿಸಿದ. ಒಡನೆಯೇ ತುಂಡುಗಳು ಗಟ್ಟಿಯಾಗಿ ಅಳುವುದಕ್ಕೆ ತೊಡಗಿದವು. ಇಂದ್ರನು ‘ಮಾರುದ’–ಅಳಬೇಡಿ–ಎಂದು ಹೇಳುತ್ತಾ, ಆ ಒಂದೊಂದು ತುಂಡನ್ನೂ ಮತ್ತೆ ಏಳು ತುಂಡುಗಳಾಗಿ ಕತ್ತರಿಸಿದ. ಆದರೇನು? ಆ ತುಂಡುಗಳು ಒಂದೊಂದು ಕೈ, ಕಾಲು, ಕಣ್ಣು, ಮೂಗು–ಇತ್ಯಾದಿ ಎಲ್ಲ ಅವಯವಗಳನ್ನೂ ಪಡೆದವು. ಹೀಗೆ ಒಂದು ಗರ್ಭದಿಂದ ಕಾಣಿಸಿಕೊಂಡ ಈ ನಲವತ್ತೊಂಬತ್ತು ಶಿಶುಗಳೂ ಇಂದ್ರನಿಗೆ ಕೈ ಮುಗಿದು, ‘ಅಣ್ಣ, ನಾವೆಲ್ಲ ನಿನ್ನ ತಮ್ಮಂದಿರು. ನಮ್ಮನ್ನೇಕೆ ಕೊಲ್ಲುತ್ತಿ?’ ಎಂದು ಕೇಳಿದವು; ಆಗ ಇಂದ್ರನು ‘ಮಕ್ಕಳೆ, ಹೆದರಬೇಡಿ. ನೀವು ನನ್ನ ತಮ್ಮಂದಿರಂತೆ ಬಾಳುವು ದಾದರೆ ನನಗೆ ತುಂಬ ಸಂತೋಷ’ ಎಂದು ಹೇಳಿ ಹೊರಕ್ಕೆ ಬಂದನು. </p>
  <p>ದಿತಿಯು ಭಗವಂತನ ಪೂಜೆಯನ್ನು ಮಾಡಿದುದರ ಫಲವಾಗಿ ಆಕೆಯ ಗರ್ಭವನ್ನು ಕತ್ತರಿಸಿದರೂ ಅದು ವ್ಯರ್ಥವಾಗಲಿಲ್ಲ. ಅಷ್ಟೇ ಅಲ್ಲ, ಹೊಟ್ಟೆಯಲ್ಲಿದ್ದ ನಲವತ್ತೊಂ ಬತ್ತು ಮಕ್ಕಳೂ ರಾಕ್ಷಸ ಸ್ವಭಾವವನ್ನು ಕಳೆದುಕೊಂಡ ದೇವತೆಗಳಾದರು. ‘ಮಾರುದ’ :–ಅಳಬೇಡ–ಎಂದು ದೇವೇಂದ್ರ ಅವರಿಗೆ ಹೇಳಿದುದರಿಂದ ಅವರ ಹೆಸರು ‘ಮಾರುತ’ ರೆಂದಾಯಿತು. ಅವರೆಲ್ಲರೂ ದೇವೇಂದ್ರನ ಹಿಂದೆಯೇ ದಿತಿಯ ಗರ್ಭದಿಂದ ಹೊರಗೆ ಬಂದು ಆತನ ಪಕ್ಕದಲ್ಲಿ ನಿಂತುಕೊಂಡರು. ಆ ವೇಳೆಗೆ ದಿತಿಯು ನಿದ್ರೆಯಿಂದ ಎಚ್ಚೆ ತ್ತಳು. ಆಕೆ ಕಣ್ಣು ಬಿಟ್ಟುನೋಡುತ್ತಾಳೆ–ನಿಗಿನಿಗಿ ಹೊಳೆಯುವ ಕೆಂಡದಂತಹ ಮೈ ಬಣ್ಣದ ಮಕ್ಕಳು ಇದಿರಿಗೆ ನಿಂತಿದ್ದಾರೆ! ಅವರನ್ನು ಕಂಡು ಆಕೆಗೆ ತುಂಬ ಸಂತೋಷ ವಾಯಿತು. ಆಕೆ ದೇವೇಂದ್ರನನ್ನು ಕುರಿತು ‘ಮಗು, ದೇವೇಂದ್ರ! ನಾನು ದೇವತೆಗಳಿಗೆ ಭಯವನ್ನು ಹುಟ್ಟಿಸುವ ಒಬ್ಬ ಮಗನನ್ನು ಬಯಸಿದೆ. ಇದೇನು ನಲವತ್ತೊಂಬತ್ತು ಮಕ್ಕಳು ಹುಟ್ಟಿರುವರಲ್ಲಾ!’ಎಂದು ಕೇಳಿದಳು. ದೇವೇಂದ್ರನು ನಡೆದುದನ್ನು ನಡೆದ ಹಾಗೆ ಆಕೆಗೆ ತಿಳಿಸಿ ‘ಅಮ್ಮ! ನಿನ್ನ ಹೊಟ್ಟೆಯ ಪುಣ್ಯ ಬಹು ದೊಡ್ಡದು. ನಾನು ಕತ್ತರಿಸಿದರೂ ಗರ್ಭನಾಶವಾಗಲಿಲ್ಲ. ಇದು ನಿನ್ನ ಪೂಜಾಫಲ. ದಯವಿಟ್ಟು ನನ್ನ ತಪ್ಪನ್ನು ಕ್ಷಮಿಸು’ ಎಂದು ದೈನ್ಯದಿಂದ ಬೇಡಿಕೊಂಡನು. ಕಪಟವಿಲ್ಲದೆ ನುಡಿದ ಇಂದ್ರನ ಮಾತು ಗಳನ್ನು ಕೇಳಿ ದಿತಿಗೆ ಒಂದು ಬಗೆಯ ಸಮಾಧಾನವಾದಂತಾಯಿತು. ಇಂದ್ರನು ಆಕೆಗೆ ನಮಸ್ಕರಿಸಿ, ತನ್ನ ಹೊಸ ತಮ್ಮಂದಿರೊಡನೆ ಸ್ವರ್ಗಕ್ಕೆ ಹಿಂದಿರುಗಿದನು.</p>
  <p> </p>
  <div>29. ಪ್ರಹ್ಲಾದಕುಮಾರ</div>
  <p>ದಿತಿಯ ಮಕ್ಕಳಿಬ್ಬರಲ್ಲಿ ಕಿರಿಯನಾದ ಹಿರಣ್ಯಾಕ್ಷನನ್ನು ಮಹಾವಿಷ್ಣುವು ವರಾಹಾವ ತಾರದಿಂದ ಕೊಂದು ಹಾಕಿದನಷ್ಟೆ! ಇದನ್ನು ಕೇಳಿ ಹಿರಿಯನಾದ ಹಿರಣ್ಯಕಶಿಪುವಿಗೆ ಬಹು ಸಂಕಟವಾಯಿತು. ಒಂದು ಕಡೆ ಸತ್ತ ಮಗನಿಗಾಗಿ ಗೋಳಿಡುತ್ತಿರುವ ತಾಯಿ, ದಿತಿ; ಮತ್ತೊಂದು ಕಡೆ ಸತ್ತ ಗಂಡನಿಗಾಗಿ ಕಣ್ಣೀರಿಡುತ್ತಿರುವ ನಾದಿನಿ, ವೃಷದ್ಭಾನು ಮತ್ತು ಆಕೆಯ ಮಕ್ಕಳು. ಕರುಳು ಕರಗಿಸುವ ಅವರ ಅಳುವನ್ನು ಕಂಡು ಹಿರಣ್ಯಕಶಿಪುವಿನ ಕೋಪ ಉಕ್ಕಿತು. ದೇವತೆಗಳ ಪಕ್ಷಪಾತಿಯಾದ ವಿಷ್ಣುವಿನ ಮೇಲೆ ಆತನಿಗೆ ಅಪಾರವಾದ ದ್ವೇಷ ಹುಟ್ಟಿತು. ಆತನು ಕೆರಳಿ ಕೆಂಗೆಂಡವಾದ. ಆತನ ಹುಬ್ಬು ಗಂಟಿಕ್ಕಿದುವು, ಕಣ್ಣುಗಳು ಕೆಂಡವನ್ನು ಸುರಿಸಿದುವು, ಆತನ ಕೈಲಿದ್ದ ತ್ರಿಶೂಲ ಎದ್ದು ಕುಣಿಯಿತು, ಆತನ ರೋಷ ಹೆಡೆ ಬಿಚ್ಚಿ ಬುಸುಗುಟ್ಟಿತು. ತನ್ನ ಪಡೆಯ ನಾಯಕರನ್ನು ಕುರಿತು ‘ಎಲೈ ನಮುಚಿ, ಇಲ್ವಲ, ವಿಪ್ರಚಿತ್ತ ಮೊದಲಾದ ವೀರರೆ, ಕೀಳುಹಂದಿಯ ರೂಪದಿಂದ ನನ್ನ ಅಣುಗ ದಮ್ಮನನ್ನು ಕೊಂದ ಆ ಮಹಾವಿಷ್ಣುವೆಂಬುವನನ್ನು ಕೊಂದ ಹೊರತು ನನ್ನ ಜೀವಕ್ಕೆ ಶಾಂತಿ ಇಲ್ಲ. ನಾನು ಆ ಕೆಲಸವನ್ನು ನೆರವೇರಿಸುವಷ್ಟರಲ್ಲಿ ನೀವು ಭೂಲೋಕಕ್ಕೆ ಹೋಗಿ, ಅಲ್ಲಿ ಅವನ ಭಕ್ತರಾಗಿರುವವರನ್ನೆಲ್ಲ ಸದೆಬಡೆಯಿರಿ. ಅದರಲ್ಲಿಯೂ ಯಜ್ಞಸ್ವರೂಪ ನೆಂದು ಹೇಳಿಕೊಂಡು, ವಿಷ್ಣುವನ್ನು ಆರಾಧಿಸುತ್ತಾ, ದೈತ್ಯದಾನವರನ್ನು ಕೀಳಾಗಿ ಕಾಣು ತ್ತಿರುವ ಬ್ರಾಹ್ಮಣರನ್ನು ಕಂಡಲ್ಲಿ ತುಂಡರಿಸಿರಿ. ಬ್ರಾಹ್ಮಣ, ವೇದ, ವರ್ಣಾಶ್ರಮ, ಗೋಗಣ–ಇವುಗಳು ನೆಲೆಸಿರುವ ದೇಶಗಳನ್ನು ನಿರ್ಮೂಲ ಮಾಡಿರಿ’ ಎಂದು ಗುಡುಗಿ ದನು. ಮೊದಲೇ ಚೇಳು, ಅದಕ್ಕೆ ಸರ್ವಾಧಿಕಾರ ಕೊಟ್ಟರೆ ಕೇಳಬೇಕೆ? ಕ್ರೂರಸ್ವಭಾವದ ಆ ರಕ್ಕಸರು ಭೂಲೋಕವನ್ನು ಪ್ರವೇಶಿಸಿ, ಎಲ್ಲವನ್ನೂ ಅಲ್ಲೋಲ ಕಲ್ಲೋಲವಾಗಿ ಮಾಡಿದರು. ಹೊಲ ಗದ್ದೆ ತೋಟಗಳನ್ನು ಕಿತ್ತೆಸೆದರು, ಕೆರೆ ಕಟ್ಟೆಗಳನ್ನು ಒಡೆದುಹಾಕಿ ದರು, ಕೋಟೆ ಕೊತ್ತಲುಗಳನ್ನು ಕೆಡವಿ ನೆಲಸಮ ಮಾಡಿದರು, ಮನೆಗಳನ್ನು ಸುಟ್ಟರು, ಜನರನ್ನು ಹುರಿದು ತಿಂದು ಹಾಕಿದರು. </p>
  <p>ಇತ್ತ ಹಿರಣ್ಯಕಶಿಪು ತಮ್ಮನ ಉತ್ತರಕ್ರಿಯೆಗಳನ್ನೆಲ್ಲ ಸಾಂಗವಾಗಿ ನೆರವೇರಿಸಿದನು. ತನ್ನ ತಾಯಿ ನಾದಿನಿಯರು ಸದಾ ಸಂಕಟದಲ್ಲಿ ಮುಳುಗಿರುವುದನ್ನು ಕಂಡು ಆತನಿಗೆ  ‘ಅಯ್ಯೋ’ ಎನಿಸಿತು. ಮೃದು ಮಧುರವಾದ ಮಾತುಗಳಿಂದ ಅವರನ್ನು ಸಮಾಧಾನಪಡಿ ಸುತ್ತಾ “ಅಮ್ಮ, ನನ್ನ ತಮ್ಮ ಶೂರ; ಶೂರನಿಗೆ ತಕ್ಕಂತೆ ಹೋರಾಡಿ ಸತ್ತು ವೀರಸ್ವರ್ಗ ವನ್ನು ಸೇರಿದ್ದಾನೆ. ಅವನಿಗಾಗಿ ಅಳುವುದು ಬೇಡ. ಹುಟ್ಟಿದವನು ಒಂದಲ್ಲ ಒಂದು ದಿನ ಸಾಯಲೇಬೇಕು. ಸತ್ತರೇನು? ಹುಟ್ಟು ಸಾವುಗಳು ಲಿಂಗಶರೀರಕ್ಕೆ ಹೊರತು ಆತ್ಮನಿಗಲ್ಲ. ನೀರಿನಲ್ಲಿ ಕಾಣುವ ಗಿಡಮರಗಳ ನೆರಳು ಅಲ್ಲಾಡುವುದನ್ನು ಕಂಡು ಅದನ್ನು ನಿಜವೆಂದು ನಂಬುತ್ತಾರೆಯೇ? ಪೂರ್ವದಲ್ಲಿ ಸುಯಜ್ಞನೆಂಬ ರಾಜನೊಬ್ಬನಿದ್ದನಂತೆ, ಅವನು ಯುದ್ಧ ದಲ್ಲಿ ಸತ್ತುಹೋದನಂತೆ, ಆಗ ಯಮ ಎಳೆಯಹುಡುಗನ ರೂಪದಲ್ಲಿ ಅವನಿಗೆ ಕಾಣಿಸಿ ಕೊಂಡು ‘ಅಯ್ಯೋ, ಪ್ರಕೃತಿಯಿಂದ ಬಂದ ದೇಹ ಪ್ರಕೃತಿಗೆ ಹಿಂದಿರುಗಿದರೆ ಇವರು ಅಳು ತ್ತಾರಲ್ಲ !’ ಎಂದು ಹೇಳಿಕೊಂಡು ನಕ್ಕನಂತೆ! ದೇಹ ಅನಿತ್ಯವೆಂದೂ ಆತ್ಮ ನಿತ್ಯವೆಂದೂ ಅವರಿಗೆ ಆತ ಮನದಟ್ಟು ಮಾಡಿಕೊಟ್ಟನಂತೆ. ಮರಣವು ಯಾವ ಕ್ಷಣದಲ್ಲಿಯಾಗಲಿ ಬರ ಬಹುದೆಂದು ಹೇಳಿ ಆತ ಎರಡು ಹಕ್ಕಿಗಳ ಕಥೆಯನ್ನು ಹೇಳುತ್ತಾನೆ:–ಒಂದು ಅಡವಿಯಲ್ಲಿ ಎರಡು ಹಕ್ಕಿಗಳು ಗಂಡ ಹೆಂಡಿರಾಗಿ ಸುಖದಿಂದಿದ್ದುವು. ಹಕ್ಕಿಗಳ ಯಮ ನಂತಿದ್ದ ಒಬ್ಬ ಬೇಡ ಅವುಗಳಿಗಾಗಿ ಬಲೆ ಒಡ್ಡಿದ. ಹೆಣ್ಣು ಹಕ್ಕಿ ಅದರಲ್ಲಿ ಸಿಕ್ಕಿಬಿತ್ತು. ಗಂಡು ಹಕ್ಕಿ ‘ಅಯ್ಯೋ ಅಂತಹ ಪ್ರೇಮದ ಮಡದಿಯನ್ನು ಬಿಟ್ಟು ನಾನು ಹೇಗೆ ಜೀವಿ ಸಲಿ? ಎಂದು ಅಳುತ್ತಿರಲು, ಅಲ್ಲಿಯೇ ಅಡಗಿದ್ದ ಬೇಡ ಆ ಗಂಡು ಹಕ್ಕಿಯನ್ನು ಕೊಂದು ಹಾಕಿದನಂತೆ! ಈ ಕಥೆಯನ್ನು ಕೇಳಿ ಸುಯಜ್ಞನ ಸಂಬಂಧಿಗಳು ಸಮಾಧಾನ ಹೊಂದಿದ ರಂತೆ! ನಾವು ಅವರಂತೆಯೇ ಮನಸ್ಸಿಗೆ ಸಮಾಧಾನ ಹಚ್ಚಿಕೊಳ್ಳಬೇಕು” ಎಂದು ಹೇಳಿದ.</p>
  <p>‘ವೇದಾಂತ ಹೇಳುವುದಕ್ಕೆ, ಬದನೆಯ ಕಾಯಿ ತಿನ್ನುವುದಕ್ಕೆ’ ಎಂಬ ಗಾದೆಯಂತೆ ಹಿರಣ್ಯಕಶಿಪು ತಾಯಿ ನಾದಿನಿಯರಿಗೆ ವೇದಾಂತ ಹೇಳಿದನಾದರೂ, ಅವನ ಮನಸ್ಸು ಮಾತ್ರ ವಿಷ್ಣುದ್ವೇಷದಲ್ಲಿ ಮುಳುಗಿತ್ತು. ಅವನು ಯಾರಿಗೂ ಸೋಲದಂತಹ, ಎಂತಹವ ರನ್ನೂ ಗೆಲ್ಲುವಂತಹ ಶಕ್ತಿಯನ್ನು ಗಳಿಸಿಕೊಳ್ಳಬೇಕೆಂದು ನಿಶ್ಚಯಿಸಿದನು. ಅವನು ಮಂದರ ಪರ್ವತಕ್ಕೆ ಹೋಗಿ, ಅಲ್ಲಿ ಬಹು ಉಗ್ರವಾದ ತಪಸ್ಸನ್ನು ಕೈಕೊಂಡನು. ಆತನ ದಿಟ್ಟಿ ಆಕಾಶದಲ್ಲಿ ನೆಲೆಸಿತು; ಆತನು ಕಾಲ ಹೆಬ್ಬೆರಳ ಮೇಲೆ ನಿಂತು ತೋಳುಗಳೆರಡನ್ನೂ ಮೇಲಕ್ಕೆ ಚಾಚಿದನು. ಕಾಲ ಉರುಳಿತು, ಎಷ್ಟೋ ವರ್ಷಗಳು ಕಳೆದುಹೋದುವು. ಹಿರಣ್ಯ ಕಶಿಪು ನಿಂತ ನಿಲುವಿನಿಂದ ಚಲಿಸಲಿಲ್ಲ. ಅವನ ತಲೆಯಿಂದ ತಪಸ್ಸಿನ ಬೆಂಕಿ ಹೊರ ಹೊರಟು, ಮೂರು ಲೋಕಗಳನ್ನೂ ವ್ಯಾಪಿಸಿತು. ಅದರ ಕಾವಿನಿಂದ ನದಿಗಳೂ ಸಮುದ್ರ ಗಳೂ ಕತಕತ ಕುದಿದವು, ಭೂಮಿ ನಡುಗಿತು, ಗ್ರಹಗಳು ನೆಲಕ್ಕೆ ಉದುರಿದವು, ದಿಕ್ಕುಗಳು ಹೊತ್ತಿಕೊಂಡವು. ಅದರ ಬೇಗೆಯನ್ನು ತಡೆಯಲಾರದೆ ಸ್ವರ್ಗದಲ್ಲಿದ್ದ ದೇವತೆಗಳೆಲ್ಲರೂ ಸತ್ಯ ಲೋಕಕ್ಕೆ ಓಡಿಹೋಗಿ, ಬ್ರಹ್ಮನ ಮರೆಹೊಕ್ಕರು. ಅವರ ಮೊರೆಯನ್ನು ಕೇಳಿ ಮನಸ್ಸು ಕರಗಿದ ಬ್ರಹ್ಮದೇವನು ಭೃಗು, ದಕ್ಷ ಮೊದಲಾದ ಪರಿವಾರದೊಡನೆ ಹಿರಣ್ಯ ಕಶಿಪುವಿನ ಬಳಿಗೆ ಬಂದನು. ಅಲ್ಲಿ ನೋಡುತ್ತಾನೆ. ಆ ತಪಸ್ವಿಯ ಮೇಲೆಲ್ಲ ಹುತ್ತ ಬೆಳದು ಹೋಗಿದೆ. ತಪಸ್ಸಿನ ಉರಿಯಿಂದ ಅವನಿದ್ದ ಸ್ಥಳವನ್ನು ಕಂಡು ಹಿಡಿಯಬೇಕಾಯಿತು. ಅವನ ಚರ್ಮ, ರಕ್ತ, ಮಾಂಸ ಇತ್ಯಾದಿಗಳನ್ನೆಲ್ಲ ಇರುವೆಗಳು ತಿಂದುಹೋಗಿ, ಅವನು ಕೇವಲ ಅಸ್ಥಿಪಂಜರದಂತಿದ್ದಾನೆ. ಆದರೂ ಅವನು ಸೂರ್ಯನಂತೆ ತೊಳಗಿ ಬೆಳಗು ತ್ತಿದ್ದಾನೆ. ಅವನನ್ನು ಕಂಡು ಬ್ರಹ್ಮನಿಗೆ ಪರಮಾಶ್ಚರ್ಯವಾಯಿತು. ಆತನು ಅವನನ್ನು ಕುರಿತು ‘ಅಯ್ಯಾ, ಹಿರಣ್ಯಕಶಿಪು, ನಿನಗೆ ಮಂಗಳವಾಗಲಿ! ಏಳು, ನಿನ್ನ ತಪಸ್ಸಿಗೆ ಮೆಚ್ಚಿ ನಾನು ಪ್ರತ್ಯಕ್ಷನಾಗಿದ್ದೇನೆ. ನೀನು ಕೇಳಿದ ವರಗಳನ್ನು ನಿನಗೆ ಕೊಡುತ್ತೇನೆ. ಇಂತಹ ಘೋರ ತಪಸ್ಸನ್ನು ನಾನು ಹಿಂದೆ ಎಂದೂ ಕಂಡಿಲ್ಲ’ ಎಂದನು.</p>
  <p>ಬ್ರಹ್ಮದೇವನು ತನ್ನ ಕಮಂಡಲುವಿನಿಂದ ನೀರನ್ನು ತೆಗೆದುಕೊಂಡು ಹಿರಣ್ಯಕಶಿಪುವಿನ ಮೇಲೆ ಪ್ರೋಕ್ಷಿಸುತ್ತಲೇ ಅವನ ದೇಹವು ಬಂಗಾರದ ಬೊಂಬೆಯಂತೆ ಆಯಿತು. ಅವನು ಹುತ್ತದಿಂದ ಹೊರಕ್ಕೆ ಎದ್ದು ಬಂದನು. ಅವನು ದೇವದೇವನಾದ ಬ್ರಹ್ಮನನ್ನು ಕಂಡು ಸಂತೋಷದಿಂದ ರೋಮಾಂಚಗೊಂಡು, ಆನಂದಬಾಷ್ಪಗಳನ್ನು ಸುರಿಸುತ್ತಾ, ಗದ್ಗದ ಸ್ವರದಿಂದ  ‘ಕಗ್ಗತ್ತಲೆ ತುಂಬಿದ ಜಗತ್ತಿಗೆ ನಿನ್ನ ತೇಜಸ್ಸಿನಿಂದ ಬೆಳಕನ್ನಿತ್ತು, ಸೃಷ್ಟಿ ಸ್ಥಿತಿ ಲಯಗಳಿಗೆ ಕಾರಣಭೂತನಾದ ಹೇ ಜಗದೀಶ್ವರಾ! ನಿನಗೆ ನಮಸ್ಕಾರ. ನೀನು ಸರ್ವಜ್ಞ, ಸರ್ವಶಕ್ತ, ಅಂತರ್ಯಾಮಿ, ಆದ್ಯಂತರಹಿತ, ಪರಿಪೂರ್ಣ, ಜಗದ್ರೂಪಿ, ಮನೋವಾಕ್ಕು ಗಳಿಗೆ ಅತೀತನಾದ ಅಚಿಂತ್ಯಮಹಿಮ. ನೀನು ವರ ನೀಡುವವರಲ್ಲಿ ಅಗ್ರೇಸರ. ನಾನು ಬೇಡುವ ವರಗಳನ್ನು ನೀಡುವುದೇ ದಿಟವಾದರೆ, ನಿನ್ನ ಸೃಷ್ಟಿಯೊಳಗಿರುವ ಯಾವ ಪ್ರಾಣಿ ಯಿಂದಲೂ ನನಗೆ ಮರಣವಾಗಬಾರದು; ಮನೆಯ ಹೊರಗಾಗಲಿ, ಒಳಗಾಗಲಿ ನನಗೆ ಸಾವು ಸಮನಿಸಕೂಡದು; ಹಗಲಾಗಲಿ, ರಾತ್ರಿಯಾಗಲಿ ನಾನು ಸಾಯಕೂಡದು; ಭೂಮಿಯ ಮೇಲಾಗಲಿ, ಅಂತರಿಕ್ಷದಲ್ಲಾಗಲಿ ನನಗೆ ಮೃತ್ಯುಭಯವಿರಕೂಡದು; ಯಾವ ಆಯುಧವೂ ನನ್ನನ್ನು ಕೊಲ್ಲಲು ಶಕ್ತವಾಗಕೂಡದು; ಮನುಷ್ಯ, ಮೃಗ, ದೇವದಾನವ ರಾರಿಂದಲೂ ನನಗೆ ಮರಣಭಯ ಬರಕೂಡದು’ ಎಂದು ಬೇಡಿಕೊಂಡನು. ಆಗ ಬ್ರಹ್ಮನು ‘ಅಯ್ಯಾ, ಇಂತಹ ವರವನ್ನು ಕೊಡುವುದು ಸಾಧ್ಯವಿಲ್ಲವಾದರೂ ಆ ವರ ಗಳನ್ನು ನಿನಗೆ ಕೊಟ್ಟಿದ್ದೇನೆ’ ಎಂದು ಹೇಳಿ, ತನ್ನ ಲೋಕಕ್ಕೆ ಹಿಂದಿರುಗಿದನು.</p>
  <p>ವರಗಳನ್ನು ಪಡೆದು ಹಿಂದಿರುಗಿದ ಹಿರಣ್ಯಕಶಿಪು, ಮೂರು ಲೋಕಗಳನ್ನೂ ಜಯಿಸಿ ತನ್ನ ವಶಪಡಿಸಿಕೊಂಡನು. ದೇವ, ಮಾನವ, ಗರುಡ, ಗಂಧರ್ವಾದಿ ಸಮಸ್ತರೂ ಅವನ ಅಧೀನರಾದರು. ಅವನು ತನ್ನ ಪರಾಕ್ರಮದಿಂದ ದಿಕ್ಪಾಲಕರನ್ನು ಕೂಡ ಸೋಲಿಸಿ, ಅವರ ಅಧಿಕಾರವನ್ನು ತನ್ನ ವಶಕ್ಕೆ ತೆಗೆದುಕೊಂಡನು. ಮೂರು ಲೋಕದ ಸಿರಿಸಂಪತ್ತಿಗೂ ನೆಲೆಯಾದ ಸ್ವರ್ಗವೇ ಅವನ ರಾಜಧಾನಿಯಾಯಿತು. ಇಂದ್ರನ ಅರಮನೆಯೆ ಅವನ ವಾಸ ಸ್ಥಾನವಾಯಿತು. ರತ್ನದ ಪೀಠಗಳೇನು, ಮುತ್ತಿನ ಜಗುಲಿಗಳೇನು, ಹಾಲಿನ ನೊರೆಯಂ ತಿರುವ ಹಾಸಿಗೆಗಳೇನು, ಜಣಜಣನೆ ಕಾಲ್ಕಡಗಗಳ ದನಿಯನ್ನು ಚೆಲ್ಲುತ್ತ ಓಡಾಡುವ ಚೆಲ್ಲೆಗಂಗಳ ಸುಂದರಿಯರೇನು–ಹಿರಣ್ಯಕಶಿಪುವಿನ ಭೋಗ ಭಾಗ್ಯಕ್ಕೆ ಎಣೆಯಿಲ್ಲ, ಆತನ ಅಪ್ಪಣೆಗೆ ಇದಿರಿಲ್ಲ. ಆತನ ಭಯದಿಂದ ಗಡಗಡ ನಡುಗುತ್ತಿದ್ದ ದೇವತೆಗಳೆಲ್ಲ ಅವನ ಸೇವಕರಾದರು. ಸುಗಂಧದಿಂದ ಕೂಡಿದ ಮದ್ಯವನ್ನು ಮನಸಾರೆ ಕುಡಿದು, ಮದವೇರಿ ಅವನು ಆಜ್ಞಾಪಿಸಿದ : ‘ಇನ್ನು ಮೇಲೆ ಯಜ್ಞಯಾಗಾದಿಗಳನ್ನು ಮಾಡುವವರು ನನ್ನನ್ನೇ ಆರಾಧಿಸಬೇಕು, ನನಗೆ ಹವಿಸ್ಸನ್ನು ಅರ್ಪಿಸಬೇಕು’ ಎಂದು. ಜನ ಅದರಂತೆಯೆ ನಡೆದುಕೊಂಡರು. ಅವನು ನೆನೆದುದೆಲ್ಲ ನನಸಾಯಿತು. ಸಮುದ್ರರಾಜರು ಅವನಿಗೆ ರತ್ನಗಳನ್ನು ಕಾಣಿಕೆಯಾಗಿ ಅರ್ಪಿಸಿದರು. ಅಂತರಿಕ್ಷವು ಕೂಡ ಅವನಿಗೆ ಚಿತ್ರವಿಚಿತ್ರವಾದ ವಸ್ತುಗಳನ್ನು ಒಪ್ಪಿಸಿ ಗೌರವಿಸಿತು. ಅವನ ಕತ್ತಿಗೆ ಎದುರಿಲ್ಲದಂತಾಯಿತು. ಅವನೆದುರು ಆಶೆ ಬಡವಾಗಿ ಹೋಯಿತು. </p>
  <p>ಹಿರಣ್ಯಕಶಿಪುವಿನ ಏಳಿಗೆಯು ಇಂದ್ರನೆ ಮೊದಲಾದ ಲೋಕಪಾಲಕರಿಗೆ ನಿಲ್ಲಲು ನೆಲೆ ಯಿಲ್ಲದಂತೆ ಮಾಡಿತು. ಅವರೆಲ್ಲರೂ ಅನನ್ಯಗತಿಕರಾಗಿ ಮಹಾವಿಷ್ಣುವನ್ನು ಮರೆ ಹೊಕ್ಕರು. ಅವರು ‘ಆತನಿರುವ ದಿಕ್ಕಿಗೆ ನಮಸ್ಕಾರ’ ಎಂದು ಹೇಳಿಕೊಂಡು, ಬಹುಕಾಲ ಆತನನ್ನು ಧ್ಯಾನಮಾಡುತ್ತಾ ಆರಾಧಿಸಿದರು. ಆಗ ಗುಡುಗಿನಂತಹ ಗಂಭೀರ ಧ್ವನಿ ಯೊಂದು ಕೇಳಿ ಬಂದಿತು : ‘ದೇವತೆಗಳೇ, ಹೆದರಬೇಡಿ! ನಿಮಗೆಲ್ಲ ಮಂಗಳವಾಗುತ್ತದೆ. ರಾಕ್ಷಸನಾದ ಹಿರಣ್ಯಕಶಿಪುವಿನಿಂದ ನಿಮಗಾಗುತ್ತಿರುವ ಹಿಂಸೆ ನನಗೆ ಗೊತ್ತಿದೆ. ಅದನ್ನು ಬಹುಬೇಗ ನಾನು ನಿವಾರಿಸುತ್ತೇನೆ. ದೇವ ಬ್ರಾಹ್ಮಣರಲ್ಲಿ ದ್ವೇಷಿಯಾದವನು ಹೆಚ್ಚುಕಾಲ ಉಳಿಯುವುದಿಲ್ಲ. ಅವನ ಮಗನಾದ ಪ್ರಹ್ಲಾದ ಮಹಾತ್ಮ, ದೈವಭಕ್ತ. ಅವನನ್ನು ಹಿರಣ್ಯಕಶಿಪು ಹಿಂಸಿಸಹೊರಡುತ್ತಾನೆ. ಆಗ ನಾನು ಅವತರಿಸಿ ಅವನನ್ನು ಕೊಲ್ಲುತ್ತೇನೆ.’ ಈ ಧ್ವನಿಯನ್ನು ಕೇಳಿದ ಲೋಕಪಾಲಕರು, ಧ್ವನಿ ಬಂದ ದಿಕ್ಕಿಗೆ ನಮಸ್ಕರಿಸಿ, ನಿಶ್ಚಿಂತೆ ಯಿಂದ ಹಿಂದಿರುಗಿದರು. </p>
  <p>ಹಿರಣ್ಯಕಶಿಪುವಿಗೆ ನಾಲ್ವರು ಮಕ್ಕಳು–ಪ್ರಹ್ಲಾದ, ಅನುಹ್ಲಾದ, ಸಂಹ್ಲಾದ, ಹ್ಲಾದ– ಎಂದು. ಇವರಲ್ಲಿ ಪ್ರಹ್ಲಾದನು ವಯಸ್ಸಿನಲ್ಲಿ ಮಾತ್ರವೇ ಅಲ್ಲ, ಗುಣದಲ್ಲಿಯೂ ಹಿರಿಯ. ಹಿರಣ್ಯಕಶಿಪುವು ತನ್ನ ಮಕ್ಕಳನ್ನು ವಿದ್ಯಾಭ್ಯಾಸಕ್ಕಾಗಿ ತನ್ನ ಪರೋಹಿತರಾದ ಚಂಡ, ಅಮರ್ಕರಿಗೆ ಒಪ್ಪಿಸಿದನು. ಶುಕ್ರಾಚಾರ್ಯನ ಮಕ್ಕಳಾದ ಆ ಇಬ್ಬರೂ ಸಕಲ ವಿದ್ಯಾ ಪಾರಂಗತರು. ಅವರು ತಮ್ಮ ಇತರ ಶಿಷ್ಯರೊಡನೆ ರಾಜಕುಮಾರರಿಗೂ ದಂಡನೀತಿ ಯನ್ನು ಬೋಧಿಸುತ್ತಿದ್ದರು. ಪ್ರಹ್ಲಾದನು ಗುರುಗಳ ಬೋಧನೆಯನ್ನು ಕೇಳಿದ. ‘ಇವನು ಮಿತ್ರ, ಇವನು ಶತ್ರು’ ಎಂಬುದನ್ನು ಕಲಿಸುತ್ತಿದ್ದ ಆ ವಿದ್ಯೆ ಅವನಿಗೆ ರುಚಿಸಲಿಲ್ಲ. ಕೆಲಕಾಲದ ಮೇಲೆ ಅವನ ತಂದೆ ತನ್ನ ತೊಡೆಯಮೇಲೆ ಅವನನ್ನು ಕೂಡಿಸಿಕೊಂಡು ಬಹು ಮುದ್ದಿನಿಂದ ‘ಮಗು, ನೀನೇನೇನು ಕಲಿತೆ, ಹೇಳು’ ಎಂದು ಕೇಳಿದಾಗ, ಅವನು ‘ಅಪ್ಪ, ಈ ವಿದ್ಯೆ ನನಗೆ ಸರಿ ಬೀಳಲಿಲ್ಲ; ಕತ್ತಲೆಯ ನರಕದಂತಿರುವ ಸಂಸಾರವನ್ನು ಬಿಟ್ಟು, ಅಡವಿಗೆ ಹೋಗಿ, ಶ್ರೀಹರಿಯನ್ನು ಧ್ಯಾನ ಮಾಡುವುದು ಉತ್ತಮವೆನಿಸುತ್ತದೆ, ನನಗೆ’ ಎಂದ. ಈ ಮಾತನ್ನು ಕೇಳಿ ಹಿರಣ್ಯಕಶಿಪುವಿಗೆ ಕಸಿವಿಸಿಯಾಯಿತು. ಆತನು ಗುರುಗಳನ್ನು ಕರೆಯಕಳುಹಿಸಿ ‘ಸ್ವಾಮಿ, ಯಾರೋ ಶತ್ರುಗಳ ಕಡೆಯವರು ಮರೆಯಲ್ಲಿದ್ದುಕೊಂಡು, ನನ್ನ ಮಗನ ಎಳೆಯ ಬುದ್ಧಿಗೆ ಹೊಲೆಯನ್ನು ಮೆತ್ತುತ್ತಿದ್ದಾರೆ. ನೀವು ಸ್ವಲ್ಪ ಎಚ್ಚರವಹಿಸಿ, ನನ್ನ ಮಗನನ್ನು ನೋಡಿಕೊಳ್ಳಿ’ ಎಂದು ಹೇಳಿಕಳುಹಿಸಿದನು.</p>
  <p>ಹಿರಣ್ಯಕಶಿಪುವಿನ ಪರಮ ವೈರಿಯಾದ ಶ್ರೀಹರಿ ತಮ್ಮ ಶಿಷ್ಯನ ಆರಾಧ್ಯದೈವವೆಂದು ತಿಳಿದಾಗ ಚಂಡ ಅಮರ್ಕರಿಗೆ ಚೇಳು ಕಡಿದಂತಾಯಿತು. ಅವರು ಪ್ರಹ್ಲಾದನನ್ನು ಹತ್ತಿರ ದಲ್ಲಿ ಕೂಡಿಸಿಕೊಂಡು ‘ಮಗು, ಸುಳ್ಳಾಡಬೇಡ, ನಿಜಹೇಳು. ಇಲ್ಲಿನ ಯಾವ ಹುಡುಗ ನಿಗೂ ಇಲ್ಲದ ಈ ಬುದ್ಧಿ ನಿನಗೆಲ್ಲಿಂದ ಬಂತು? ಯಾರಾದರೂ ಬೇರೆಯವರು ಇದನ್ನು ನಿನಗೆ ಹೇಳಿಕೊಟ್ಟರೆ? ಅಥವಾ ತಾನಾಗಿಯೇ ನಿನಗೆ ಈ ಬುದ್ಧಿ ಹುಟ್ಟಿದೆಯೊ?’ ಎಂದು ಸವಿ ನುಡಿಗಳಿಂದ ಕೇಳಿದರು. ಪ್ರಹ್ಲಾದ ಹೇಳಿದ: ‘ಗುರುಗಳೆ, ನಿಮ್ಮ ಮಾತೇ ನನಗೆ ಅರ್ಥ ವಾಗುವುದಿಲ್ಲ. ‘ನಾನು–ಬೇರೆಯವರು’ ಎಂಬ ಕಲ್ಪನೆ ಬರಿಯ ಮಾಯೆ. ಶ್ರೀಹರಿಯ ಭಕ್ತನಾಗದ ಹೊರತು ಅದು ತೊಲಗುವುದಿಲ್ಲ. ನನಗೆ ಶ್ರೀಹರಿಯ ಕರುಣೆಯಿಂದ ಅದು ತೊಲಗಿದೆ. ತನಗೆ ತಾನೇ ಹೀಗಾಗಿದೆಯೇ ಹೊರತು ಇತರರಿಂದಲ್ಲ’ ಎಂದನು. ಅವನ ಉತ್ತರವನ್ನು ಕೇಳಿ ಗುರುಗಳಿಬ್ಬರು ಕಂಗೆಟ್ಟರು. ಅವರು ಮತ್ತೇನನ್ನು ಮಾಡಲೂ ತೋಚದೆ, ಕೋಪದಿಂದ ಅವನನ್ನು ಗದರಿಸುತ್ತಾ “ಎಲಾ, ನೀನು ನಮ್ಮ ರಾಕ್ಷಸವಂಶಕ್ಕೆ ಒಂದು ಕಳಂಕ. ‘ಕುಲಕ್ಕೆ ಮೃತ್ಯು ಕೊಡಲಿಯ ಕಾವು’ ಎನ್ನುವಂತೆ ಹುಟ್ಟಿದ್ದಿ. ನಿನಗೆ ಬೆತ್ತದ ಪೆಟ್ಟೆ ಉಪಾಯ” ಎಂದು ಹೇಳಿ, ಅವನಿಗೆ ಬಲವಂತವಾಗಿ ಸಾಮ, ದಾನ, ಭೇದ, ದಂಡಗಳೆಂಬ ಪಾಠಗಳನ್ನು ಕಲಿಸಿದರು. ತಾವು ಹೇಳಿಕೊಟ್ಟುದನ್ನೆಲ್ಲ ಅವನು ಕಲಿತಿರುವ ನೆಂದು ಧೈರ್ಯವಾದ ಮೇಲೆ ಅವರು ಅವನನ್ನು ಮತ್ತೊಮ್ಮೆ ತಂದೆಯ ಬಳಿಗೆ ಕಳುಹಿ ಸಿದರು. </p>
  <p>ತನ್ನ ಪ್ರಯತ್ನ ಸಫಲವಾಯಿತೆಂದು ಭಾವಿಸಿದ್ದ ತಂದೆಯು ಮಗನನ್ನು ಆದರದಿಂದ ಅಪ್ಪಿಕೊಂಡು, ತೊಡೆಯ ಮೇಲೇರಿಸಿ, ನಡುನೆತ್ತಿಯನ್ನು ಮೂಸಿನೋಡಿದ ಮೇಲೆ ಮುಗು ಳ್ನಗೆಯನ್ನು ಹೊರಚೆಲ್ಲುತ್ತಾ ‘ಮಗು, ಪ್ರಹ್ಲಾದ, ಇಲ್ಲಿಯವರೆಗೆ ನೀನು ಗುರುಗಳಿಂದ ಯಾವಯಾವ ಉತ್ತಮ ವಿದ್ಯೆಗಳನ್ನು ಕಲಿತೆಯಪ್ಪ? ಅದನ್ನು ಸ್ವಲ್ಪ ಹೇಳು, ಕೇಳೋಣ’ ಎಂದ. ಆಗ ಪ್ರಹ್ಲಾದ ‘ಅಪ್ಪ, ಶ್ರೀಹರಿಯ ನಾಮ ಸಂಕೀರ್ತನೆಯನ್ನು ಕಿವಿಯಿಂದ ಕೇಳುವುದು, ನಾಲಗೆಯಿಂದ ಸಂಕೀರ್ತನೆ ಮಾಡುವುದು, ಮನಸ್ಸಿನಲ್ಲಿ ಧ್ಯಾನಮಾಡು ವುದು, ಶ್ರೀಹರಿಯ ಪಾದಸೇವೆ ಮಾಡುವುದು, ಆತನನ್ನು ಪೂಜಿಸುವುದು, ವಂದಿಸುವುದು, ಆತನ ದಾಸನಂತಿರುವುದು, ಸ್ನೇಹಿತನಂತಿರುವುದು, ತನ್ನನ್ನೇ ಆತನಿಗೆ ಒಪ್ಪಿಸುವುದು–ಈ ಒಂಬತ್ತೂ ಒಂಬತ್ತುವಿಧವಾದ ಭಕ್ತಿಗಳು. ಇದನ್ನು ನಡೆಸುವುದೇ ಅತ್ಯುತ್ತಮವಾದ ವಿದ್ಯೆ’ ಎಂದನು. ಮಗನ ಮಾತುಗಳನ್ನು ಕೇಳಿ ಹಿರಣ್ಯಕಶಿಪುವಿನ ಅಂಗಾಂಗವೆಲ್ಲವೂ ಹೊತ್ತಿ ಉರಿದಷ್ಟು ವ್ಯಥೆಯಾಯಿತು. ಆತನು ಗುರುಗಳನ್ನು ಕರೆಸಿ ‘ಎಲೈ, ನೀಚ ಬ್ರಾಹ್ಮಣರೆ, ನನ್ನ ಮಗನಿಗೆ ಎಂತಹ ದುರ್ವಿದ್ಯೆಗಳನ್ನು ಕಲಿಸಿ ಹಾಳು ಮಾಡಿರುವಿರಲ್ಲಾ! ಶತ್ರುಗಳ ಕಡೆ ಸೇರಿಕೊಂಡ ನಿಮಗೆ ನನ್ನ ಭಯ ಸ್ವಲ್ಪವೂ ಇಲ್ಲವೆಂದು ತೋರುತ್ತದೆ’ ಎಂದು ಛೀಗುಟ್ಟಿದನು. ಇದನ್ನು ಕೇಳಿ ಅವರು ಗಡಗಡ ನಡುಗುತ್ತಾ ‘ಮಹಾರಾಜ, ದಯವಿಟ್ಟು ಶಾಂತನಾಗು. ನಾವು ಇದನ್ನು ಕಲಿಸಿದವರಲ್ಲ. ಇದು ತನಗೆ ತಾನೆ ಬಂದು ದೆಂದು ರಾಜಕುಮಾರ ಹೇಳುತ್ತಿದ್ದಾನೆ. ನಮ್ಮ ಮೇಲೆ ದ್ರೋಹವನ್ನು ಹೊರಿಸಬೇಡ’ ಎಂದು ಬೇಡಿಕೊಂಡರು. ಒಡನೆಯೆ ರಾಕ್ಷಸರಾಜನ ಕೋಪ ಮಗನತ್ತ ತಿರುಗಿತು. ಆತನು ‘ಎಲಾ ನಿರ್ಭಾಗ್ಯ, ನಿನಗೆ ಈ ದುರ್ಬುದ್ಧಿ ಎಲ್ಲಿಂದ ಬಂದಿತೊ’ ಎಂದು ಗದರಿಸಿದನು. ಆದರೆ ಅದರಿಂದ ಪ್ರಹ್ಲಾದ ಸ್ವಲ್ಪವೂ ಭಯಪಡಲಿಲ್ಲ; ಪ್ರಶಾಂತನಾಗಿ ಗುರುಗಳಿಗೆ ಹೇಳಿದ ಉತ್ತರವನ್ನೆ ಅಪ್ಪನಿಗೂ ಹೇಳಿದ. ಜೊತೆಗೆ  ‘ಅಪ್ಪ, ಕುರುಡರನ್ನು ಕುರುಡರು ನಡೆಸಿದರೆ ಹಳ್ಳಕ್ಕೆ ಬೀಳುವುದೇ ಗತಿ. ವೇದವೆಂಬ ಕುಣಿಕೆಗೆ ಸಿಕ್ಕಿ, ಬ್ರಾಹ್ಮಣರೆಂಬ ಹೆಸರಿನಿಂದ ಕರ್ಮ ಮಾರ್ಗದಲ್ಲಿ ಬಿದ್ದು ಒದ್ದಾಡುತ್ತಿರುವ ಈ ಗುರುಗಳಂತಹವರು ಹರಿಯ ಸನ್ನಿಧಿಯನ್ನು ಹೇಗೆ ಸೇರಿಯಾರು? ಹರಿಯ ಅನುಗ್ರಹವಿಲ್ಲದ ಜನ ಹರಿಯನ್ನು ನಿಂದಿಸುವುದರಲ್ಲಿ ಆಶ್ಚರ್ಯವೇನೂ ಇಲ್ಲ’ ಎಂದ. </p>
  <p>ಮಗನ ಮಾತುಗಳನ್ನು ಕೇಳುತ್ತಲೆ ಹಿರಣ್ಯಕಶಿಪುವಿಗೆ ಅಂಗಾಲಿನಿಂದ ನಡುನೆತ್ತಿಯ ವರೆಗೂ ರೋಷ ಹೊತ್ತಿತು. ಆತ ಅವನನ್ನು ತೊಡೆಯಿಂದ ಕೆಳಕ್ಕೆ ತಳ್ಳಿ ‘ಎಲಾ, ಏನು ನೋಡುತ್ತೀರಿ? ಈ ಪಾಪಿ ಮಗನನ್ನು ನನ್ನ ಕಣ್ಣೆದುರಿನಿಂದ ಎಳೆದುಕೊಂಡು ಹೋಗಿ ಕೊಂದುಹಾಕಿರಿ. ಇವನು ಹುಣ್ಣು ಹುಟ್ಟಿದಂತೆ ಹುಟ್ಟಿದ್ದಾನೆ. ಹುಣ್ಣಾದ ಅಂಗವನ್ನು ಇಡೀ ದೇಹದ ರಕ್ಷಣೆಗಾಗಿ ಕತ್ತರಿಸಿಹಾಕುವಂತೆ ಈ ನೀಚನನ್ನು ಕತ್ತರಿಸಿ. ಶರೀರದಲ್ಲಿ ಹುಟ್ಟಿದ ರೋಗ ಶರೀರವನ್ನೆ ಸುಡುವಂತೆ ಈ ಪಾಪಿ ಹುಟ್ಟಿದ ವಂಶಕ್ಕೆ ಮೃತ್ಯುವಾಗಿ ದ್ದಾನೆ. ಇವನನ್ನು ವಿಷದಿಂದಲೊ, ಬೆಂಕಿಯಿಂದಲೊ, ಶೂಲದಿಂದಲೊ ತೀರಿಸಿಬಿಡಿ’ ಎಂದು ಪಕ್ಕದಲ್ಲಿದ್ದ ರಕ್ಕಸರಿಗೆ ಅಪ್ಪಣೆ ಮಾಡಿದನು. ಒಡನೆಯೆ ಅವರು ತಮ್ಮ ಕೈಲಿದ್ದ ಶೂಲಗಳಿಂದ ಅವನನ್ನು ತಿವಿದರು. ಆದರೇನು? ಶ್ರೀಹರಿಯಲ್ಲಿ ನಟ್ಟ ಮನಸ್ಸಿನಿಂದಿದ್ದ ಆ ಬಾಲಕನ ಕೂದಲು ಕೂಡ ಕೊಂಕಲಿಲ್ಲ. ಇದನ್ನು ಕಂಡು ಹಿರಣ್ಯಕಶಿಪುವಿನ ಕೋಪ ಮತ್ತಷ್ಟು ಉಲ್ಬಣವಾಯಿತು. ಅವನು ಆನೆಗಳಿಂದ ಅವನನ್ನು ತುಳಿಸಿದನು, ಹಾವುಗಳಿಂದ ಕಚ್ಚಿಸಿದನು, ಬೆಟ್ಟದಿಂದ ಕೆಳಕ್ಕೆ ನೂಕಿಸಿದನು, ವಿಷವನ್ನು ಕುಡಿಸಿದನು, ಸಮುದ್ರದಲ್ಲಿ ಹಾಕಿಸಿದನು, ಬೆಂಕಿಯಲ್ಲಿ ಬೀಳಿಸಿದನು, ಕಡೆಗೆ ಗುಂಡಿ ತೆಗೆಸಿ ಹೂಳಿಸಿದನು. ಏನಾದರೂ ಪ್ರಹ್ಲಾದ ಸಾಯಲೇ ಇಲ್ಲ. </p>
  <p>ಪ್ರಹ್ಲಾದನನ್ನು ಕೊಲ್ಲಬೇಕೆಂದು ತಾನು ಮಾಡಿದ ಪ್ರಯತ್ನಗಳೆಲ್ಲವೂ ವ್ಯರ್ಥವಾದು ದನ್ನು ಕಂಡು ಹಿರಣ್ಯಕಶಿಪುವಿಗೆ ಅತ್ಯಾಶ್ಚರ್ಯವಾಯಿತು. ಆತನು ತನ್ನ ಮನಸ್ಸಿನಲ್ಲಿಯೇ ‘ಎಲ ಎಲ, ನನ್ನ ಶಿಕ್ಷೆಗಳನ್ನೆಲ್ಲ ಕಡೆಹಾದು ಈ ಚೋಟುದ್ದದ ಹುಡುಗ ನಿರ್ಭಯವಾಗಿರು ವನಲ್ಲಾ! ಇವನ ಮಹಿಮೆ ಅದ್ಭುತವೇ ಸರಿ. ಇವನು ಯಾರಿಗೂ ಹೆದರುವುದೂ ಇಲ್ಲ, ಏನು ಮಾಡಿದರೂ ಸಾಯುವುದೂ ಇಲ್ಲ. ಇವನೇ ನನ್ನ ಮೃತ್ಯುವಾಗುತ್ತಾನೆಯೊ ಏನೊ!’ ಎಂದು ಚಿಂತಿಸುತ್ತಾ ತಲೆಬಾಗಿ ಕುಳಿತನು. ಆಗ ಚಂಡ ಅಮರ್ಕರು ಆತನ ಬಳಿಗೆ ಬಂದು ಗುಟ್ಟಾಗಿ ‘ಪ್ರಭು, ನೀನು ಮೂರುಲೋಕಗಳನ್ನೂ ತಲ್ಲಣಗೊಳಿಸಿದ ಮಹಾವೀರ. ನೀನು ಈ ಸಣ್ಣ ವಿಷಯಕ್ಕಾಗಿ ಚಿಂತಿಸುತ್ತಾ ಕುಳಿತುಕೊಳ್ಳಬೇಕೆ? ನೀನು ಸಮಾಧಾನ ಮಾಡಿಕೊ. ಗುರುಗಳಾದ ಶುಕ್ರಾಚಾರ್ಯರು ಬರುವವರೆಗೂ ಈ ಹುಡುಗನನ್ನು ವರುಣಪಾಶದಿಂದ ಬಿಗಿಸಿ ಸೆರೆಯಲ್ಲಿಡಿಸಿರು. ಅವರು ಬಂದ ಮೇಲೆ ಮುಂದಿನದನ್ನು ಆಲೋಚಿಸೋಣ. ಹುಡುಗ ವಯಸ್ಸು ಬೆಳೆದಂತೆ ವಿವೇಕಿಯಾದಾನು, ನೋಡೋಣ!’ ಎಂದರು. ಹಿರಣ್ಯ ಕಶಿಪು ಅವರ ಮಾತಿಗೆ ಸಮ್ಮತಿಸಿ, ‘ಅಯ್ಯಾ, ಇನ್ನು ಮುಂದೆ ಇವನಿಗೆ ಸಂಸಾರಿಗಳ ನಡ ವಳಿಕೆಗಳನ್ನೂ ರಾಜಧರ್ಮವನ್ನೂ ಬೋಧಿಸಿರಿ’ ಎಂದು ಅಪ್ಪಣೆಮಾಡಿದನು.</p>
  <p>ರಾಜನ ಅಪ್ಪಣೆಯಂತೆ ಚಂಡಾಮರ್ಕರು ಪ್ರಹ್ಲಾದನಿಗೆ ಲೌಕಿಕ ವಿದ್ಯೆಗಳನ್ನು ಕಲಿಸ ಹೊರಟರು. ಅವನಿಗೆ ಆಸಕ್ತಿಯೇನೂ ಹುಟ್ಟಲಿಲ್ಲ. ಹೀಗೆಯೇ ಕೆಲವು ಕಾಲ ಉರುಳಿತು. ಒಂದು ದಿನ ಗುರುಗಳಿಬ್ಬರೂ ಸ್ವಂತ ಕೆಲಸಕ್ಕಾಗಿ ಮನೆಗೆ ಹೋಗಿದ್ದಾರೆ; ಹುಡುಗರೆಲ್ಲ ಸ್ವಲ್ಪ ಹೊತ್ತು ಹಾಯಾಗಿ ಆಟವಾಡಿಕೊಂಡಿರೋಣವೆಂದುಕೊಂಡು, ಪ್ರಹ್ಲಾದನನ್ನೂ ಆಟಕ್ಕೆ ಕರೆದರು. ಅವನು ಮುಗುಳ್ನಗುತ್ತಾ, ಮೃದುಮಧುರವಾಗಿ ‘ಗೆಳೆಯರೆ, ಮನುಷ್ಯ ಜನ್ಮ ಸಿಗುವುದೇ ಬಹುಕಷ್ಟ. ಇದು ಸಿಕ್ಕಿದಾಗ ಇದನ್ನು ಹಾಳುಮಾಡಿಕೊಳ್ಳಬಾರದು. ನಾವು ಸುಖವಾಗಿರಬೇಕಾದರೆ ಚಿಕ್ಕಂದಿನಿಂದಲೂ ಶ್ರೀಹರಿಯ ಭಕ್ತರಾಗಬೇಕು. ನಮ್ಮ ಉದ್ಧಾರಕ್ಕೆ ಅದೊಂದೆ ದಾರಿ. ಭಗವಂತನಿಗೆ ಸಂತೋಷವಾಗುವಂತೆ ನಡೆದುಕೊಂಡರೆ ಆತ ನಮಗೆ ಏನನ್ನು ಬೇಕಾದರೂ ಕೊಡಬಲ್ಲ. ಸಾಕ್ಷಾತ್ ನಾರದ ಮಹರ್ಷಿಯೇ ನನಗೆ ಇದನ್ನು ಬೋಧಿಸಿದ. ನಾವು ಕಲಿಯುತ್ತಿರುವ ಈ ಹಾಳು ವಿದ್ಯೆಯಿಂದ ಏನು ಪ್ರಯೋ ಜನ? ಅನ್ಯಾಯವಾಗಿ ನಮ್ಮ ಆಯುಸ್ಸು ಹಾಳಾಗುತ್ತದೆಯಷ್ಟೆ’ ಎಂದು ಹೇಳಿದ. ಹುಡುಗರಿಗೆ ಆಶ್ಚರ್ಯವಾಯಿತು. ಅವರು ಚಂಡಾಮರ್ಕರನ್ನು ಹೊರತು ಬೇರೆಯ ಗುರುಗಳನ್ನು ಕಂಡಿರಲಿಲ್ಲ. ಪ್ರಹ್ಲಾದನಿಗೆ ನಾರದರು ಯಾವಾಗ ಗುರುಗಳಾಗಿದ್ದರು? ಅವರು ಪ್ರಹ್ಲಾದನನ್ನು ಕುರಿತು ‘ರಾಜಕುಮಾರ, ನೀನೂ ನಮ್ಮ ಜೊತೆಯಲ್ಲಿಯೇ ಇರುವೆ. ನಿನಗೆ ನಾರದರು ಎಲ್ಲಿ ಸಿಕ್ಕಿದರು? ಅರಮನೆಯ ಅಂತಃಪುರಕ್ಕೆ ಬಂದು ನಿನಗೆ ಬೋಧಿಸಿದರೇನು?’ ಎಂದು ಕೇಳಿದರು. ಅವರ ಸಂದೇಹನಿವಾರಣೆಗಾಗಿ ಪ್ರಹ್ಲಾದ ಹಿಂದಿನ ಕಥೆಯನ್ನು ಹೇಳಿದ. </p>
  <p>“ಅಯ್ಯಾ ಗೆಳೆಯರೆ, ಅದೊಂದು ಕಥೆ. ಹಿಂದೆ ನಮ್ಮ ತಂದೆ ತಪಸ್ಸಿಗಾಗಿ ಮಂದರ ಪರ್ವತಕ್ಕೆ ಹೋಗಿದ್ದ. ಇದೇ ಸಮಯವೆಂದು ದೇವತೆಗಳು ನಮ್ಮ ದಾನವರ ಮೇಲೆ ದಂಡೆತ್ತಿ ಬಂದರು. ಎರಡೂ ಕಡೆಯವರಿಗೂ ಘೋರಯುದ್ಧವಾಯಿತು. ದಾನವರು ಸೋತು ದಿಕ್ಕುದಿಕ್ಕಿಗೆ ಓಡಿ ಹೋದರು. ಗೆದ್ದ ದೇವತೆಗಳು ಅರಮನೆಯನ್ನೆಲ್ಲ ಸೂರೆ ಮಾಡಿದರು. ದೇವೇಂದ್ರ ನಮ್ಮ ತಾಯಿಯನ್ನು ಕೈಸೆರೆ ಹಿಡಿದುಕೊಂಡು ಎಳೆದೊಯ್ಯು ತ್ತಿದ್ದ. ಆಕೆ ಅಳುತ್ತಾ ಅವನ ಜೊತೆಯಲ್ಲಿ ಹೋಗುತ್ತಿರುವಾಗ ದಾರಿಯಲ್ಲಿ ನಾರದರು ಎದುರಾದರು. ಅವರು ‘ಅಯ್ಯಾ ದೇವರಾಜ, ಇದೆಂತಹ ಅನ್ಯಾಯ! ಪರಸ್ತ್ರೀಯನ್ನು, ಅದರಲ್ಲಿಯೂ ನಿರಪರಾಧಿಯಾದ ಈ ಮಹಾಪತಿವ್ರತೆಯನ್ನು, ಎಳೆದುಕೊಂಡು ಹೋಗು ತ್ತಿರುವೆಯಲ್ಲ! ಮೊದಲು ಈಕೆಯನ್ನು ಬಿಟ್ಟುಬಿಡು’ ಎಂದರು. ದೇವೇಂದ್ರ ಹೇಳಿದ : ‘ಸ್ವಾಮಿ, ಈಕೆಯ ವಿಚಾರದಲ್ಲಿ ನನಗೆ ಯಾವ ಕೆಟ್ಟಭಾವನೆಯೂ ಇಲ್ಲ. ಈಕೆ ಈಗ ಗರ್ಭಿಣಿ ; ಈಕೆಯ ಹೊಟ್ಟೆಯಲ್ಲಿ ಹಿರಣ್ಯಕಶಿಪುವಿನ ಪೀಳಿಗೆ ಬೆಳೆಯುತ್ತಿದೆ. ಈಕೆಯನ್ನು ನಮ್ಮ ಮನೆಗೆ ಕರೆದೊಯ್ದು, ಈಕೆ ಹೆತ್ತೊಡನೆಯೇ ಮಗುವನ್ನು ಕೊಂದು, ಈಕೆಯನ್ನು ಬಿಟ್ಟುಬಿಡುತ್ತೇನೆ’ ಎಂದ. ಆಗ ನಾರದರು ‘ಅಯ್ಯಾ, ಈಕೆಯ ಮಗ ಮಹಾಮಹಿಮ, ದೊಡ್ಡ ದೈವಭಕ್ತ, ಅವನನ್ನು ಕೊಲ್ಲುವುದು ನಿನಗೆ ಸಾಧ್ಯವಿಲ್ಲ, ಯೋಗ್ಯವೂ ಅಲ್ಲ.’ ಅದನ್ನು ಕೇಳಿದ ದೇವೇಂದ್ರ ನನ್ನ ತಾಯಿಗೆ ನಮಸ್ಕರಿಸಿ, ಆಕೆಯನ್ನು ಬಿಟ್ಟು ಬಿಟ್ಟ. ನಾರದರು ಆಕೆಯನ್ನು ತಮ್ಮ ಆಶ್ರಮಕ್ಕೆ ಕರೆದೊಯ್ದು, ನಮ್ಮ ತಂದೆ ಹಿಂದಿರುಗುವ ವರೆಗೆ ಅಲ್ಲಿಯೇ ಇಟ್ಟುಕೊಂಡಿದ್ದರು. ಆ ಸಮಯದಲ್ಲಿ ಅವರು ನಮ್ಮ ತಾಯಿಗೆ ಬೋಧಿ ಸಿದ ಭಾಗವತಧರ್ಮವನ್ನು ಗರ್ಭದಲ್ಲಿದ್ದ ನಾನು ಅರಿತುಕೊಂಡೆ. ನಮ್ಮ ತಾಯಿ ಕಾಲ ಕ್ರಮದಲ್ಲಿ ಅದನ್ನು ಮರೆತಳು. ನನಗೆ ಮಾತ್ರ ಅದು ಅಚ್ಚಳಿಯದೆ ಹೃದಯದಲ್ಲಿ ನಿಂತಿದೆ. ಅದನ್ನು ಕೇಳಿದರೆ ನಿಮಗೂ ನನ್ನಂತೆಯೆ ಜ್ಞಾನ ಹುಟ್ಟುತ್ತದೆ’ ಎಂದ. </p>
  <p>ಪ್ರಹ್ಲಾದನ ಮಾತುಗಳಿಂದ ಅವನ ಗೆಳೆಯರ ಕುತೂಹಲ ಕೆರಳಿತು. ‘ಭಾಗವತಧರ್ಮ ವೆಂದರೇನು? ’ ಎಂದು ಅವರು ಅವನನ್ನು ಕೇಳಿದರು. ಪ್ರಹ್ಮಾದ ಹೇಳಿದ–‘ಗೆಳೆಯರೆ, ದೇವರ ಪ್ರೀತಿಯನ್ನು ಗಳಿಸುವುದಕ್ಕಾಗಿ ಹಲವಾರು ಉಪಾಯಗಳಿವೆ. ಅವುಗಳಲ್ಲಿ ಭಾಗವತಧರ್ಮ ಬಹು ಶ್ರೇಷ್ಠವಾದುದು. ಅದು ಬಹಳ ಸುಲಭವಾದುದೂ ನಿಜ. ದೇವರಲ್ಲಿ ಆಳವಾದ ಪ್ರೀತಿಯನ್ನಿಡಬೇಕು; ನಮಗೆ ದೊರೆತುದನ್ನೆಲ್ಲ ಆತನಿಗೆ ಅರ್ಪಿಸಿ ಬಿಡಬೇಕು; ಆತನನ್ನು ಪೂಜಿಸಬೇಕು; ಆತನ ಗುಣಗಳನ್ನೂ ಮಹಿಮೆಗಳನ್ನೂ ಕೊಂಡಾಡ ಬೇಕು; ಆತನ ಕಥೆಯನ್ನು ಮನಸ್ಸಿಟ್ಟು ಕೇಳಬೇಕು; ಆತನ ಮೂರ್ತಿಯನ್ನು ಧ್ಯಾನಮಾಡ ಬೇಕು; ಆತನೆ ಎಲ್ಲ ಪ್ರಾಣಿಗಳಲ್ಲಿಯೂ ನೆಲಸಿರುವನೆಂದು ಅರಿತು, ಎಲ್ಲರನ್ನೂ ಪ್ರೀತಿಸ ಬೇಕು, ಗೌರವಿಸಬೇಕು; ಸಾಧುಜನರ ಸಹವಾಸದಲ್ಲಿದ್ದುಕೊಂಡು, ಅವರಂತೆಯೇ ಸದಾ ಶ್ರೀಹರಿಯ ಸ್ಮರಣೆ ಮಾಡಬೇಕು, ಇದರಿಂದ ಮನಸ್ಸಿಗೆ ಸಂತೋಷವಾಗುತ್ತದೆ, ಶಾಂತಿ ಬರುತ್ತದೆ, ಜ್ಞಾನಮೂಡುತ್ತದೆ. ಆದ್ದರಿಂದ ನೀವೆಲ್ಲ ಒಂದೇ ಮನಸ್ಸಿನಿಂದ ಶ್ರೀಹರಿ ಯನ್ನು ಧ್ಯಾನಮಾಡಿರಿ’ ಎಂದನು. ಮಕ್ಕಳಿಗೆಲ್ಲ ಅವನ ಬೋಧನೆ ಹಿಡಿಸಿತು. ಅವರೆ ಲ್ಲರೂ ಅವನ ಹಾದಿಯನ್ನೆ ಹಿಡಿದು ಹರಿಭಕ್ತರಾದರು.</p>
  <p>ಮಕ್ಕಳೆಲ್ಲರೂ ತಮ್ಮ ಕೈಮೀರಿ ಹೋದುದನ್ನು ಕಂಡು ಚಂಡಾಮರ್ಕರಿಗೆ ಮುಂದೋರದಂತಾಯಿತು. ಅವರು ಹಿರಣ್ಯಕಶಿಪುವಿನ ಬಳಿಗೆ ಹೋಗಿ ನಡೆದುದನ್ನೆಲ್ಲ ನಿವೇದಿಸಿದರು. ಅದನ್ನು ಕೇಳಿ ಆತನ ಕೋಪಕ್ಕೆ ಎಲ್ಲೆ ಇಲ್ಲದಂತಾಯಿತು. ಅವನು ಪ್ರಹ್ಲಾದನನ್ನು ಹಿಡಿತರಿಸಿ ‘ಎಲೆ ನೀಚನಾದ ಮನೆಹಾಳ, ನಿನ್ನನ್ನು ಕಡಿದು ತುಂಡು ತುಂಡುಮಾಡಿದರೂ ನನ್ನ ಕೋಪ ಆರದು. ನನ್ನ ಅಪ್ಪಣೆಯನ್ನು ಮೀರುವಷ್ಟು ಧೈರ್ಯ ನಿನಗೆ ಹೇಗೆ ಬಂದಿತೊ? ಯಾರೊ ನಿನಗೆ ಈ ನೀಚಬುದ್ಧಿಯನ್ನು ಹೇಳಿಕೊಟ್ಟವರು?’ ಎಂದು ಗುಡುಗಿದ. ಅವನ ಆರ್ಭಟಕ್ಕೆ ನೆಲ ನಡುಗಿದರೂ ಪ್ರಹ್ಲಾದ ಮಾತ್ರ ನಡುಗಲಿಲ್ಲ. ಅವನು ಶಾಂತವಾಗಿ ಉತ್ತರಕೊಟ್ಟ–‘ಅಪ್ಪ, ನನ್ನ ಧೈರ್ಯಕ್ಕೆ ಮೂಲ ಶ್ರೀಹರಿ. ಆತ ಬಲಶಾಲಿಗಳೆಲ್ಲರಿಗಿಂತಲೂ ಬಲಶಾಲಿ. ಸಾಮಾನ್ಯರಾದ ನಾನು, ನೀನು ಹಾಗಿರಲಿ; ಅಖಂಡ ಬ್ರಹ್ಮಾಂಡವೇ, ಸಾಕ್ಷಾತ್ ಬ್ರಹ್ಮದೇವನೂ ಕೂಡ, ಆತನ ಬಲಕ್ಕೆ ತಲೆಬಾಗು ತ್ತದೆ. ಆತ ಲೋಕೇಶ್ವರ. ಆತನ ಮೇಲೆ ನೀನು ಕತ್ತಿಕಟ್ಟುವುದು ಯಾವ ಜಾಣತನ ? ಅಪ್ಪ ನಿನಗೆ ಶ್ರೀಹರಿ ಶತ್ರುವಲ್ಲ, ನಿನ್ನ ಮನಸ್ಸೆ ನಿನಗೆ ಶತ್ರು. ನಿನ್ನ ಮನಸ್ಸನ್ನು ಶ್ರೀಹರಿ ಭಕ್ತಿಯಲ್ಲಿ ನೆಲಸುವಂತೆ ಮಾಡು.’</p>
  <p>ಮಗನ ನುಡಿಗಳನ್ನು ಕೇಳಿ ಹಿರಣ್ಯಕಶಿಪು ಕಿಡಿಕಿಡಿಯಾದ. ‘ಎಲಾ ನಿರ್ಭಾಗ್ಯ, ನೀನು ಸಾಯಬೇಕೆಂದೇ ಬಯಸುತ್ತಿರುವೆ. ಕೇಡುಗಾಲಕ್ಕೆ ನಿನಗೆ ಈ ದುರ್ಬುದ್ಧಿ ಹುಟ್ಟಿದೆ. ಅಲ್ಲವೋ ಪಾಪಿ, ಲೋಕೇಶ್ವರ ಎಂಬ ಹೆಸರು ನನಗಲ್ಲದೆ ಬೇರೊಬ್ಬನಿಗೆ ಹೇಗೆ ಸಲ್ಲು ತ್ತದೆಯೋ? ನಾನಲ್ಲದ ಆ ನಿನ್ನ ‘ಲೋಕೇಶ್ವರ’ ಎಲ್ಲಿದ್ದಾನೆಯೋ?’ ಎಂದ. ಮಗನಿಂದ ಗುರಿತಾಗುವ ಬಾಣದಂತೆ ಉತ್ತರ ಬಂತು, ‘ಎಲ್ಲೆಲ್ಲಿಯೂ ಇದ್ದಾನೆ’ಎಂದು. ಆ ಮಾತಿನ ಮೊನಚನ್ನು ತಾಳಲಾರದೆ ಆತನು ‘ದುರಾತ್ಮಾ, ಎಲ್ಲೆಲ್ಲಿಯೂ ಇರುವುದಾದರೆ ಇದಿರಿ ಗಿರುವ ಈ ಕಂಭದಲ್ಲಿ ಅವನೇಕೆ ಕಾಣುತ್ತಿಲ್ಲ? ಈಗ ನಾನು ನಿನ್ನ ತಲೆಯನ್ನು ಕತ್ತರಿಸಿ ಹಾಕುತ್ತೇನೆ. ಆ ಹರಿಯೆಂಬುವನು ಬಂದು ನಿನ್ನನ್ನು ಬಿಡಿಸಿಕೊಳ್ಳಲಿ’ ಎಂದು ಹೇಳಿ ಹಿರಿದ ಕತ್ತಿಯೊಡನೆ ಸಿಂಹಾಸನದಿಂದ ಕೆಳಕ್ಕೆ ಹಾರಿ, ಆ ಹುಡುಗನ ಬಳಿಗೆ ಓಡಿದನು. ಆಗ ಇದ್ದ ಕ್ಕಿದ್ದಂತೆ ಬ್ರಹ್ಮಾಂಡವೇ ಒಡೆದು ಹೋಗುವಂತಹ ಭಯಂಕರವಾದ ಶಬ್ದವಾಯಿತು. ಮಹಾ ಪರಾಕ್ರಮಿಯಾದ ಹಿರಣ್ಯಕಶಿಪು ಸಹ ಆ ಶಬ್ದವನ್ನು ಕೇಳಿ ನಿಟ್ಟುಬಿದ್ದ. ಸಭೆಯ ಲ್ಲಿದ್ದ ದಾನವರೆಲ್ಲ ಗಡಗಡ ನಡುಗಿದರು. ಹೇಗಿದ್ದವರು ಹಾಗೆಯೆ ಕಣ್ಣು ಬಾಯಿಗಳನ್ನು ಬಿಟ್ಟುಕೊಂಡು, ಎಲ್ಲರೂ ಚಿತ್ರದ ಪ್ರತಿಮೆಗಳಂತಾದರು. ನೋಡು ನೋಡುತ್ತಿದ್ದಂತೆ ಸಭೆಯಲ್ಲಿದ್ದ ಕಂಭ ಇಬ್ಭಾಗವಾಯಿತು, ಶ್ರೀಹರಿಯು ನರಸಿಂಹಾವತಾರದಿಂದ ಅಲ್ಲಿ ಗೋಚರಿಸಿದನು.</p>
  <p>ನರಸಿಂಹನ ಮೂರ್ತಿ ಅದರ ಹೆಸರಿಗೆ ತಕ್ಕಂತೆ ಮನುಷ್ಯ, ಮೃಗ ಎರಡೂ ಆಗಿತ್ತು; ಅದರ ದೇಹವೆಲ್ಲ ಮಾನವ, ತಲೆ ಮಾತ್ರ ಸಿಂಹ. ಆ ಭಯಂಕರ ಮೂರ್ತಿಯನ್ನು ಕಣ್ಣೆತ್ತಿ ನೋಡುವುದು ಕೂಡ ಸಾಧ್ಯವಿರಲಿಲ್ಲ. ಅದರ ಕಣ್ಣುಗಳು ಕಾದ ಚಿನ್ನದ ರಸದಂತೆ ಹೊಳೆಯುತ್ತಿದ್ದವು. ಅದರ ತಲೆಗೂದಲೂ, ಗಡ್ಡ ಮೀಸೆಗಳೂ ನಿಮಿರಿ ನೆಟ್ಟಗೆ ನಿಂತಿ ದ್ದವು. ಮೊನಚಾದ ಕೋರೆದಾಡೆಗಳು ಕರಕರ ಶಬ್ದಮಾಡುತ್ತಿದ್ದವು. ಹೊರ ಚಾಚಿದ ಅದರ ನಾಲಗೆ ಕತ್ತಿಯಂತೆ ಬಳಕುತ್ತಿತ್ತು, ಚೂರಿಯಂತೆ ಚೂಪಾಗಿ ಹೊಳೆಯುತ್ತಿತ್ತು. ಹುಬ್ಬು ಗಂಟಿಕ್ಕಿದಂತೆ ಮುಖ ಭಯಂಕರವಾಗಿತ್ತು. ಕಿವಿಗಳು ನಿಮಿರಿ ನೆಟ್ಟಗೆ ನಿಂತಿದ್ದವು. ಬಾಯಿ ಬೆಟ್ಟದ ಗವಿಯಂತಿತ್ತು, ಮೂಗಿನ ಹೊಳ್ಳೆಗಳು ತಲೆಕೆಳಕಾದ ಬಾವಿಯಂತಿದ್ದವು. ಆಕಾಶ ವನ್ನೆ ಮುಟ್ಟುವಷ್ಟು ಎತ್ತರವಾಗಿದ್ದ ಆ ದೇಹಕ್ಕೆ ತಕ್ಕ ದಪ್ಪ ಕುತ್ತಿಗೆ, ವಿಶಾಲವಾದ ಎದೆ. ಆ ದೇಹಕ್ಕೆ ಲೆಕ್ಕವಿಲ್ಲದಷ್ಟು ಕೈಗಳು. ಮೈಯಲ್ಲಿ ಬೆಳುದಿಂಗಳಿನಂತಹ ಬಿಳಿಯ ಕೂದಲು. ಉಗುರುಗಳಂತೂ ಭಯಂಕರವಾದ ಆಯುಧಗಳೇ ಆಗಿದ್ದವು. ಆ ವಿಗ್ರಹದ ಬಳಿಗೆ ಹೋಗಲು ಯಾರಿಗೂ ಧೈರ್ಯವಾಗಲಿಲ್ಲ. ಎಲ್ಲರೂ ಬಿಡುಗಣ್ಣುಗಳಿಂದ ಅದರತ್ತ ನೋಡುತ್ತಿದ್ದರು.</p>
  <p>ನರಸಿಂಹನ ಮೂರ್ತಿಯನ್ನು ದಿಟ್ಟಿಸಿ ನೋಡುತ್ತಾ ಹಿರಣ್ಯಕಶಿಪು ಮನಸ್ಸಿನಲ್ಲಿಯೆ ‘ಓಹೊ! ಈಗ ತಿಳಿಯಿತು. ನನ್ನ ತಮ್ಮನನ್ನು ಹಂದಿಯಾಗಿ ಕೊಂದ ಆ ಮಹಾವಿಷ್ಣುವೆ ಈಗ ಈ ರೂಪದಿಂದ ಬಂದಿದ್ದಾನೆ. ಆಗಲಿ, ನಾನು ಇವನ ಶಕ್ತಿಯನ್ನು ತೂಗಿ ನೋಡು ತ್ತೇನೆ’ ಎಂದುಕೊಂಡವನೆ, ತನ್ನ ಗದೆಯನ್ನು ಹಿಡಿದು ನರಸಿಂಹನನ್ನು ಆಕ್ರಮಿಸಿದನು. ಪತಂಗವು ದೀಪಕ್ಕೆ ಎರಗುವಂತೆ ತನ್ನ ಮೇಲೆ ಬಂದು ಬಿದ್ದ ಆ ರಕ್ಕಸನನ್ನು ನರಸಿಂಹನು ಲೀಲಾಜಾಲವಾಗಿ, ಸರ್ಪವನ್ನು ಹಿಡಿವ ಗರುಡನಂತೆ, ಕೈಲಿ ಹಿಡಿದೆತ್ತಿದನು. ಆದರೆ ರಕ್ಕಸನು ಸರ್ಪದಷ್ಟೆ ಸುಲಭವಾಗಿ ನುಣುಚಿಕೊಂಡು ಮತ್ತೆ ಆತನ ಮೇಲೆ ಎರಗಿದನು. ಒಡನೆಯೆ ನರಸಿಂಹನು ಒಮ್ಮೆ ಹೂಂಕಾರ ಮಾಡಿ, ಹಾವು ಇಲಿಯನ್ನು ಹಿಡಿಯುವಂತೆ ಅವನನ್ನು ಹಿಡಿದುಕೊಂಡು, ಸಭೆಯ ಹೊಸ್ತಿಲ ಮೇಲೆ ಆ ರಕ್ಕಸನನ್ನು ತೊಡೆಯ ಮೇಲೆ ಹಾಕಿಕೊಂಡು, ಕುಳಿತನು. ಅನಂತರ ತನ್ನ ಹರಿತವಾದ ಉಗುರುಗಳಿಂದಲೆ ಅವನ ಎದೆ ಯನ್ನು ಸೀಳಿ, ಹೊಟ್ಟೆಯನ್ನು ಬಗೆದು, ಅವನ ಕರುಳುಗಳನ್ನು ಮಾಲೆಯಾಗಿ ಕೊರಳಲ್ಲಿ ಧರಿಸಿದನು. ಮದ್ದಾನೆಯನ್ನು ಮಡುಹಿದ ಸಿಂಹದಮೇಲೆ ನರಿಗಳು ಯುದ್ಧ ಹೂಡು ವಂತೆ, ಹಿರಣ್ಯಕಶಿಪುವಿನ ಅನುಯಾಯಿಗಳು ನರಸಿಂಹನನ್ನು ಕೆಣಕ ಹೊರಡಲು ಭಯಂಕರನಾದ ಆ ಸ್ವಾಮಿಯು ತೊಡೆಯ ಮೇಲಿದ್ದ ಹೆಣವನ್ನು ಅತ್ತ ಬಿಸುಟು, ಅವರ ನ್ನೆಲ್ಲ ಕ್ಷಣಮಾತ್ರದಲ್ಲಿ ಬಡಿದು ಹಾಕಿದನು. ಹೀಗೆ ರಕ್ಕಸರನ್ನೆಲ್ಲ ಸವರಿಹಾಕಿದ ಮೇಲೆ ಆತನು ಹಿರಣ್ಯಕಶಿಪುವಿನ ಸಿಂಹಾಸನವನ್ನೇರಿ, ಕೆಕ್ಕರುಗಣ್ಣಿನಿಂದ ಸುತ್ತಲೂ ನೋಡುತ್ತಾ ಕುಳಿತನು. ಆತನ ವಿಜಯದಿಂದ ಸಂತೋಷಗೊಂಡ ದೇವತೆಗಳು ಆತನ ಮೇಲೆ ಹೂ ಮಳೆಯನ್ನು ಕರೆದರು, ಗಂಧರ್ವರು ಗಾನವನ್ನು ಮಾಡಿದರು, ಅಪ್ಸರೆಯರು ನರ್ತನ ಮಾಡಿದರು, ದೇವಲೋಕದಲ್ಲಿ ಮಂಗಳವಾದ್ಯಗಳು ಭೋರ್ಗರೆದವು, ಮೂರು ಲೋಕವೂ ನರಸಿಂಹಸ್ವಾಮಿಯನ್ನು ಸ್ತೋತ್ರಮಾಡುತ್ತಾ ಆನಂದದಿಂದ ನಲಿಯಿತು.</p>
  <p>ಹಿರಣ್ಯಕಶಿಪುವನ್ನು ಕೊಂದ ಮೇಲೆಯೂ ನರಸಿಂಹಸ್ವಾಮಿಯ ಕೋಪ ಶಾಂತವಾಗ ಲಿಲ್ಲ. ಬ್ರಹ್ಮರುದ್ರ ಮೊದಲಾದ ದೇವತೆಗಳೆಲ್ಲರೂ ಆತನನ್ನು ಪ್ರಶಾಂತನನ್ನಾಗಿ ಮಾಡಲು ಉಪಾಯವೇನೆಂದು ಆಲೋಚಿಸಿ, ಲೋಕಮಾತೆಯಾದ ಲಕ್ಷ್ಮೀದೇವಿಯನ್ನು ಆ ಕೆಲಸಕ್ಕಾಗಿ ನೇಮಿಸಿದರು. ನರಸಿಂಹನ ಭಯಂಕರ ಮೂರ್ತಿಯನ್ನು ಕಂಡು ಆಕೆಗೂ ಗಾಬರಿಯಾಯಿತು. ಆಗ ಬ್ರಹ್ಮನು ಪ್ರಹ್ಲಾದನನ್ನು ಕುರಿತು, ‘ಮಗು, ನಿನ್ನ ತಂದೆಯ ಮೇಲೆ ಹುಟ್ಟಿದ ಕೋಪ ಈ ಸ್ವಾಮಿಯಲ್ಲಿ ಇನ್ನೂ ಆರಿಲ್ಲ. ಆತನ ಹತ್ತಿರಕ್ಕೆ ಹೋಗಲು ಎಲ್ಲರೂ ಹೆದರುತ್ತಾರೆ. ಆತನನ್ನು ಸಮಾಧಾನ ಪಡಿಸಲು ನಿನಗೆ ಮಾತ್ರ ಸಾಧ್ಯ. ಹೋಗು, ನೀನು ಆ ಕೆಲಸವನ್ನು ಮಾಡು’ ಎಂದನು. ಮಹಾನುಭಾವನಾದ ಆ ಹುಡುಗ ‘ಅಪ್ಪಣೆ’ ಎಂದು ಹೇಳಿ, ಮೆಲ್ಲನೆ ನರಸಿಂಹಸ್ವಾಮಿಯ ಬಳಿಗೆ ಹೋಗಿ, ಆತನ ಪಾದಗಳನ್ನು ಹಿಡಿದು ಅಡ್ಡಬಿದ್ದನು. ಆತನ ಕೈ ಸೋಕುತ್ತಲೆ ದೇವದೇವನ ಕೋಪ ಇಳಿಮುಖವಾಯಿತು. ಆತನು ಕರುಣೆಯಿಂದ ಬಾಲಕನ ತಲೆಯನ್ನು ಸವರುತ್ತಾ ‘ಏಳು ಮಗು, ಏಳು’ ಎಂದು ಅವನನ್ನು ಕೈಹಿಡಿದು ಮೇಲಕ್ಕೆಬ್ಬಿಸಿದನು.</p>
  <p>ಭಗವಂತನ ಅಮೃತಹಸ್ತ ತನ್ನ ಮೈಗೆ ತಾಕುತ್ತಲೆ ಪ್ರಹ್ಲಾದನಿಗೆ ರೋಮಾಂಚ ವಾಯಿತು; ಆತನ ಕಣ್ಣುಗಳಲ್ಲಿ ಆನಂದಬಾಷ್ಪಗಳು ಸುರಿದವು; ಆತನ ದುಃಖಗಳೆಲ್ಲವೂ ಮರೆತು ಪರಮಜ್ಞಾನ ಮೂಡಿತು; ಆತನ ಬಾಯಿಂದ ಸ್ತೋತ್ರಪ್ರವಾಹ ಹರಿದುಬಂತು– ‘ಹೇ ಭಕ್ತಜನ ಕಾಮಧೇನು! ಬ್ರಹ್ಮನೇ ಮೊದಲಾದ ದೇವತೆಗಳೂ ಮಹರ್ಷಿಗಳೂ ನಿನ್ನ ಅನಂತ ಗುಣಗಳನ್ನು ಬಣ್ಣಿಸಲಾರರು, ಎಂದಮೇಲೆ ನಾನೆಷ್ಟರವನು? ಆದರೂ ನಿನ್ನ ಸ್ವಭಾವ ಉದಾರವಾದುದು; ಕೇವಲ ಪ್ರಾಣಿ ಮಾತ್ರನಾದ ಗಜೇಂದ್ರನ ಭಕ್ತಿಗೂ ಮೆಚ್ಚಿ ಮೋಕ್ಷವನ್ನು ಕೊಟ್ಟಂತಹ ದಯಾಳು, ನೀನು. ನಿನಗೆ ದೊಡ್ಡವರು ಚಿಕ್ಕವರೆಂಬ ಭೇದ ವಿಲ್ಲ; ಮೊರೆಹೊಕ್ಕವರನ್ನೆಲ್ಲ ರಕ್ಷಿಸುವೆ. ಸ್ವಾಮಿ, ನಿನ್ನ ಅವತಾರ ಲೀಲೆಗಳೆಲ್ಲ ಜಗತ್ತಿನ ರಕ್ಷಣೆಗಾಗಿ ಹೊರತು ಶಿಕ್ಷೆಗಾಗಿ ಅಲ್ಲ. ಯಾರ ಮೇಲೆ ನೀನು ಕೋಪಗೊಂಡೆಯೋ ಅವನನ್ನು ಶಿಕ್ಷಿಸಿದಂತಾಯಿತು, ಲೋಕವೆಲ್ಲವೂ ಈಗ ಸಂತೋಷಪಡುತ್ತಿದೆ, ಇನ್ನು ನಿನ್ನ ಕೋಪವನ್ನು ಬಿಟ್ಟು ಶಾಂತನಾಗು, ನಮ್ಮನ್ನು ಕಾಪಾಡು’ ಎಂದು ಬೇಡಿಕೊಂಡನು. ಭಕ್ತನ ಈ ಪ್ರಾರ್ಥನೆಯಿಂದ ಸಂತುಷ್ಟನಾದ ನರಹರಿಯು ಅವನನ್ನು ಕುರಿತು ‘ಮಗು ಪ್ರಹ್ಲಾದ, ನಾನು ನಿನ್ನ ಭಕ್ತಿಗೆ ಮೆಚ್ಚಿದ್ದೇನೆ. ಬೇಕಾದ ವರಗಳನ್ನು ಬೇಡಿಕೊ’ ಎಂದು ಹೇಳಿದನು. ದೇವರನ್ನೆ ಪ್ರತ್ಯಕ್ಷವಾಗಿ ಕಂಡು ಬ್ರಹ್ಮಜ್ಞಾನಿಯಾಗಿದ್ದ ಆ ಬಾಲಕನಿಗೆ ಇನ್ನಾವ ವರದ ಆಶೆ? ಆತ ಹೇಳಿದ: ‘ಸ್ವಾಮಿ, ಭಕ್ತಿಯೇನೂ ವ್ಯಾಪಾರವಲ್ಲ. ನಾನು ಪ್ರತಿಫಲವನ್ನು ಬಯಸುವ ಭಕ್ತನೂ ಅಲ್ಲ, ನೀನು ಭಕ್ತನಿಂದ ಆಶೆಗಳನ್ನು ನಿರೀಕ್ಷಿಸುವ ಸ್ವಾಮಿಯೂ ಅಲ್ಲ. ಆದರೂ ನನಗೆ ಬೇಕಾದ ವರವೊಂದಿದೆ. ನನ್ನ ಮನಸ್ಸಿನಲ್ಲಿ ಯಾವ ಆಶೆಯೂ ಹುಟ್ಟದಂತಹ ಆ ವರವನ್ನು ಕರುಣಿಸು’ ಎಂದನು.</p>
  <p>ಪ್ರಹ್ಲಾದನ ಪ್ರಾರ್ಥನೆಯನ್ನು ಕೇಳಿ ನರಹರಿಗೆ ಬಹು ಸಂತೋಷವಾಯಿತು. ಆ ಬಾಲಕ ನನ್ನು ಕುರಿತು ಆತನು ‘ಮಗು, ನಿನ್ನಂತಹ ಭಕ್ತ ಯಾವುದನ್ನೂ ಬಯಸುವುದಿಲ್ಲ, ನಿಜ. ಆದರೂ ನೀನು ದೈತ್ಯದಾನವರ ರಾಜನಾಗಿ ಒಂದು ಮನ್ವಂತರ ಕಾಲ ಇಹ ಭೋಗಗಳನ್ನು ಅನುಭವಿಸುತ್ತಾ ಇರು. ಬುವಿಯವರೂ ಬಾನವರೂ ಕೊಂಡಾಡುವಂತೆ ಬಾಳಿ ಕಡೆಗೆ ನನ್ನ ಸನ್ನಿಧಿಯನ್ನು ಸೇರುವೆ. ನಿನ್ನನ್ನೂ ನನ್ನನ್ನೂ ಸ್ಮರಿಸುವವರು ಸಕಲ ಕರ್ಮಗಳಿಂದ ಮುಕ್ತರಾಗುತ್ತಾರೆ. ನೀನು ಹುಟ್ಟಿದುದರಿಂದ ನಿನ್ನ ತಂದೆ ಉದ್ಧಾರವಾದ, ನಿನ್ನ ವಂಶದ ಇಪ್ಪತ್ತೊಂದು ತಲೆಯವರೆಗಿನ ಪಿತೃಗಳೆಲ್ಲರೂ ಉದ್ಧಾರವಾದರು. ನೀನು ನನ್ನ ಭಕ್ತರಲ್ಲಿ ಅಗ್ರಗಣ್ಯ’ ಎಂದು ಹೇಳಿ, ಅವನ ಕೈಯಿಂದ ಹಿರಣ್ಯಕಶಿಪುವಿನ ಪ್ರೇತಕಾರ್ಯಗಳನ್ನು ನಡೆಸಿದಮೇಲೆ, ಅವನನ್ನು ಸಿಂಹಾಸನದಲ್ಲಿ ಕೂಡಿಸಿ, ಪಟ್ಟಗಟ್ಟಿದನು. ಅನಂತರ ತನ್ನನ್ನು ಸ್ತುತಿಸುತ್ತಿರುವ ಬ್ರಹ್ಮನನ್ನು ಕುರಿತು ಮುಗುಳ್ನಗೆಯಿಂದ ‘ಅಯ್ಯಾ, ಬ್ರಹ್ಮ! ಕ್ರೂರ ಸ್ವಭಾವದವರಿಗೆ ರಕ್ಕಸರಿಗೆ ಮನಸ್ಸಿಗೆ ಬಂದಂತೆ ವರಗಳನ್ನು ಕೊಡಬಾರದಯ್ಯಾ!’ ಎಂದು ಹೇಳಿ ಮಾಯವಾದನು. ಬ್ರಹ್ಮನೇ ಮೊದಲಾದ ದೇವತೆಗಳೂ ಪ್ರಹ್ಲಾದನನ್ನು ಆಶೀರ್ವದಿಸಿ ತಮ್ಮ ತಮ್ಮ ಲೋಕಗಳಿಗೆ ಹೊರಟುಹೋದರು. ಇತ್ತ ಪ್ರಹ್ಲಾದನು ಶ್ರೀಹರಿಯ ಅಪ್ಪಣೆಯಂತೆ ಬಹುಕಾಲ ರಾಜ್ಯವಾಳಿ, ಕಡೆಗೆ ವಿಷ್ಣುಸಾಯುಜ್ಯವನ್ನು ಪಡೆ ದನು.</p>
  <div>30. ಗಜೇಂದ್ರಮೋಕ್ಷ</div>
  <p>ಸ್ವಾಯಂಭುವಮನುವಿನ ವಂಶಾವಳಿಯನ್ನೂ ಆ ವಂಶದವರ ಇತಿಹಾಸವನ್ನೂ ಸಮಗ್ರವಾಗಿ ಕೇಳಿ ಸಂತೋಷಗೊಂಡ ಪರೀಕ್ಷಿದ್ರಾಜನು ಉಳಿದ ಮನುಗಳ ಇತಿಹಾಸ ಪರಂಪರೆಯನ್ನೂ ತಿಳಿಸುವಂತೆ ಶುಕಮುನಿಯನ್ನು ಬೇಡಿಕೊಂಡ. ಕರುಣಾಳುವಾದ ಆ ಮುನಿ ಇಲ್ಲಿಯವರೆಗೆ ಆಗಿ ಹೋಗಿರುವ ಮನುಗಳನ್ನು ಸ್ಥೂಲವಾಗಿ ಪರಿಚಯ ಮಾಡಿ ಕೊಡುತ್ತಾ, ನಾಲ್ಕನೆಯ ಮನುವಿನ ಕಾಲದಲ್ಲಿ ‘ಗಜರಾಜನನ್ನು ಮೊಸಳೆಯಿಂದ ಉದ್ಧರಿ ಸಿದ ಶ್ರೀಹರಿಯು ಈ ಮನ್ವಂತರದಲ್ಲಿ ಹರಿಮೇಧನ ಮಡದಿ ಹರಿಣೀದೇವಿಗೆ ಮಗನಾಗಿ ಹುಟ್ಟಿದನು’ ಎಂದು ತಿಳಿಸಿದನು. ಆ ಮಾತನ್ನು ಕೇಳುತ್ತಲೆ ಪರೀಕ್ಷಿದ್ರಾಜನಿಗೆ ಗಜರಾಜನು ಮೊಸಳೆಯಿಂದ ಉದ್ಧಾರವಾದ ಕಥೆಯನ್ನು ಕೇಳಬೇಕೆನ್ನಿಸಿತು. ಅದನ್ನು ವಿವರವಾಗಿ ತಿಳಿಸುವಂತೆ ಆತ ಶುಕಮುನಿಯನ್ನು ಕೇಳಿಕೊಂಡ. ಶುಕಮುನಿ ಅದನ್ನು ಹೇಳಿದ–</p>
  <p>“ಹಾಲಿನ ಸಮುದ್ರದ ಮಧ್ಯದಲ್ಲಿ ತ್ರಿಕೂಟವೆಂಬ ಒಂದು ಪರ್ವತವಿದೆ. ಅದಕ್ಕೆ ರತ್ನ ಖಚಿತವಾದ ಅನೇಕ ಶಿಖರಗಳಿದ್ದರೂ, ಬೆಳ್ಳಿ, ಬಂಗಾರ, ಕಬ್ಬಿಣದಿಂದ ಆದ ಮೂರು ಶಿಖರಗಳು ಬಹು ಮುಖ್ಯ. ಆ ಶಿಖರಗಳ ಕಾಂತಿಯಿಂದ ಸುತ್ತುಮುತ್ತಿನ ಸಮುದ್ರವೆಲ್ಲ ತೊಳಗಿ ಬೆಳಗುತ್ತಿರುತ್ತದೆ. ಸಿದ್ಧ, ವಿದ್ಯಾಧರ, ಕಿನ್ನರ ಕಿಂಪುರುಷಾದಿಗಳಿಗೆ ನೆಲೆವನೆಯಾ ಗಿರುವ ಆ ಪರ್ವತದ ತಪ್ಪಲಲ್ಲಿ ವರುಣದೇವನ ಉದ್ಯಾನವನವಿದೆ. ಅದರ ಸೊಬಗು ವರ್ಣನಾತೀತ. ಮಂದಾರ, ಪಾರಿಜಾತ ಮೊದಲಾದ ಹೂ ಗಿಡಗಳೂ; ಮಾವು, ಹಲಸು ಮೊದಲಾದ ಹಣ್ಣಿನ ಗಿಡಗಳೂ ಸದಾ ಹೂ ಹಣ್ಣುಗಳಿಂದ ತುಂಬಿ ತುಳುಕಾಡುತ್ತಿರುತ್ತವೆ. ಅವುಗಳಲ್ಲಿ ಮನೆಮಾಡಿಕೊಂಡಿರುವ ನೂರಾರು ಬಗೆಯ ಬಣ್ಣಬಣ್ಣದ ಹಕ್ಕಿಗಳು ತಮ್ಮ ಇಂಪಾದ ಗಾನದಿಂದ ದಿಕ್ಕುಗಳನ್ನು ತುಂಬುತ್ತವೆ. ಆ ವನದ ಮಧ್ಯದಲ್ಲಿ ಬನದೇವಿಯ ಕೈಗನ್ನಡಿಯಂತಿರುವ ದಿವ್ಯವಾದ ಒಂದು ಸರೋವರ. ಅದರಲ್ಲಿ ಕಮಲ ಕನ್ನೈದಿಲೆಗಳು ಸದಾ ಅರಳಿ ದುಂಬಿಗಳನ್ನು ಆಹ್ವಾನಿಸುತ್ತವೆ. ಹಂಸ, ಚಕ್ರವಾಕ ಮೊದಲಾದ ನೀರು ಹಕ್ಕಿಗಳು ಅವುಗಳ ಮಧ್ಯೆ ಓಡಾಡುವಾಗ ಹೂವಿನ ಪರಾಗ ನೀರಿನಲ್ಲಿ ಸುರಿದು, ಆ ನೀರೆಲ್ಲವೂ ಪನ್ನೀರಿನಂತೆ ಪರಿಮಳಯುಕ್ತವಾಗಿರುತ್ತದೆ. ಆ ಸರೋವರದ ಸುತ್ತ ಹೂವಿ ನಿಂದ ತುಂಬಿದ ಮೊಲ್ಲೆ ಮಲ್ಲಿಗೆ ಜಾಜಿ ಮೊದಲಾದ ಹೂ ಬಳ್ಳಿಗಳು ದಟ್ಟವಾಗಿ ಬೆಳೆದು, ಅವುಗಳ ನೆರಳನ್ನು ನೀರಿನಲ್ಲಿ ಕಂಡಾಗ ಅದೊಂದು ಗಂಧರ್ವಲೋಕವೆಂಬಂತೆ ಕಣ್ಣಿಗೆ ಹಬ್ಬವನ್ನು ಮಾಡುತ್ತದೆ. ತ್ರಿಕೂಟಪರ್ವತದಲ್ಲಿ ನೆಲೆಸಿದ ದೇವತೆಗಳು ಆ ಸರೋವರ ದಲ್ಲಿ ನೀರಾಟವಾಡಿ ಧನ್ಯರಾಗುತ್ತಾರೆ.</p>
  <p>ವರುಣದೇವನ ಈ ಸುಂದರವನದಲ್ಲಿ ಅನೇಕ ಮೃಗಗಳು ವಾಸಿಸುತ್ತಿದ್ದವು. ಅವುಗಳಲ್ಲಿ ಮದ್ದಾನೆಯೊಂದು ಮೃಗಗಳ ಮಹಾರಾಜನಂತೆ ಮೆರೆಯುತ್ತಿತ್ತು. ಉಳಿದ ಮೃಗಗಳು ಹಾಗಿರಲಿ, ಹುಲಿ, ಖಡ್ಗಮೃಗ, ಸಿಂಹಗಳು ಕೂಡ ಅದರ ವಾಸನೆ ಬರುತ್ತಲೆ ಹೆದರಿ ದೂರ ಸರಿಯುತ್ತಿದ್ದವು. ಕೋತಿ, ಹುಲ್ಲೆ, ಮೊಲ ಮೊದಲಾದ ಪ್ರಾಣಿಗಳು ಅದರ ಸುತ್ತಮುತ್ತ ಸಂಚರಿಸುತ್ತ ಶತ್ರು ಭಯವಿಲ್ಲದೆ ನಿರ್ಭಯವಾಗಿರುತ್ತಿದ್ದವು. ಆ ಗಜ ರಾಜನು ತನ್ನ ಹೆಣ್ಣಾನೆಗಳನ್ನೂ ಮರಿಯಾನೆಗಳನ್ನೂ ಕೂಡಿಕೊಂಡು ಬಿದಿರು ಮೆಳೆ ಗಳನ್ನೂ ಪೊದರುಗಳನ್ನೂ ನೆಲಸಮವಾಗುವಂತೆ ನಡೆಯುತ್ತಿದ್ದರೆ ತ್ರಿಕೂಟಗಿರಿಯೆಲ್ಲವೂ ನಡುಗಿಹೋಗುತ್ತಿತ್ತು. ಹೀಗಿರುತ್ತಿರಲು, ಒಂದು ಬಿರುಬೇಸಗೆಯ ದಿನ ಅದು ಬಾಯಾರಿಕೆ ಯಿಂದ ನೀರನ್ನು ಅರಸುತ್ತಾ, ವರುಣೋದ್ಯಾನದ ಸರೋವರಕ್ಕೆ ಬಂತು. ಅಮೃತದಂ ತಿರುವ ಅದರ ನೀರನ್ನು ಹೊಟ್ಟೆತುಂಬ ಕುಡಿದು ತೃಪ್ತಿಯಾದ ಮೇಲೆ ಅದು ಸರೋವರದ ಆಳಕ್ಕಿಳಿದು, ಸೊಂಡಿಲಿನಿಂದ ನೀರನ್ನು ತನ್ನ ಮೈಮೇಲೆಲ್ಲ ಸುರಿದುಕೊಂಡು, ತನ್ನ ಬೇಗೆಯನ್ನು ನೀಗಿಕೊಂಡಿತು. ಅನಂತರ ಅದು ಒಳ್ಳೆಯ ಸಂಸಾರಿಯಂತೆ ತನ್ನ ಪರಿವಾರಕ್ಕೆ ಸೇರಿದ ಇತರ ಆನೆಗಳಿಗೂ ನೀರನ್ನು ಕುಡಿಸಿ, ಸ್ನಾನಮಾಡಿಸಿತು.</p>
  <p>ಹೀಗೆ ಆ ಗಜೇಂದ್ರನು ನೀರಾಟವಾಡುತ್ತಾ ವಿನೋದವಾಗಿ ವಿಹರಿಸುತ್ತಿರಲು, ನೀರೊಳ ಗಿದ್ದ ದೊಡ್ಡ ಮೊಸಳೆಯೊಂದು ಅದರ ಕಾಲನ್ನು ಹಿಡಿದು, ನೀರೊಳಕ್ಕೆ ಎಳೆಯ ಹೊರ ಟಿತು. ಕೋಪಗೊಂಡ ಗಜರಾಜನು ಒಮ್ಮೆ ಘೇಂಕರಿಸಿ, ಕಾಲನ್ನು ಕಿತ್ತುಕೊಳ್ಳಲು ಪ್ರಯತ್ನಿಸಿತು. ಆದರೆ ಅದು ಸಾಧ್ಯವಾಗಲಿಲ್ಲ. ಮತ್ತೆ ಮತ್ತೆ ತನ್ನ ಶಕ್ತಿಯನ್ನೆಲ್ಲ ವೆಚ್ಚ ಮಾಡಿ ಯತ್ನಿಸಿದರೂ ಮೊಸಳೆಯ ಹಿಡಿತ ಬಿಟ್ಟುಹೋಗಲಿಲ್ಲ. ಆನೆಯ ಶಕ್ತಿ ಕುಗ್ಗುತ್ತಾ ಹೋದಂತೆ ಮೊಸಳೆಯ ಶಕ್ತಿ ಹೆಚ್ಚುತ್ತಾ ಹೋಯಿತು. ಭಯದಿಂದ ಆನೆ ಪರಿತಪಿಸಿತು. ಅದರ ದುಸ್ಥಿತಿಯನ್ನು ಕಂಡು ಉಳಿದ ಆನೆಗಳೆಲ್ಲ ದುಃಖದಿಂದ ಕಣ್ಣೀರ್ಗರೆಯುತ್ತಾ ಘೀಳಿಟ್ಟವು. ಆದರೆ ಅದರಿಂದ ಏನು ಪ್ರಯೋಜನ? ಭಯಂಕರವಾದ ಆ ಮೊಸಳೆಯನ್ನು ಯಾರು ಬಿಡಿಸುವವರು? ಜೀವವನ್ನು ಉಳಿಸಿಕೊಳ್ಳುವುದಕ್ಕಾಗಿ ಆನೆ ಹೋರಾಡುತ್ತಿದ್ದರೆ, ಅದರ ಜೀವವನ್ನು ಹೀರುವುದಕ್ಕಾಗಿ ಮೊಸಳೆ ಕಾದುತ್ತಿದೆ. ಬಹುಕಾಲದವರೆಗೆ ಅವು ಪರಸ್ಪರ ಹೋರಾಡಿದವು. ಕೊನೆಗೆ ಸೋತು, ಸಂಕಟದಿಂದ ಸಾವನ್ನು ಇದಿರುನೋಡು ತ್ತಿದ್ದ ಆನೆಗೆ ತನ್ನ ಪುನರ್ಜನ್ಮದ ಸ್ಮರಣೆಯುಂಟಾಯಿತು. ಅದರೊಡನೆ ಅದಕ್ಕೆ ಎಲ್ಲೆ ಯಿಲ್ಲದ ಧೈರ್ಯವೂ ಮೂಡಿತು.</p>
  <p>ಗಜರಾಜನು ಪೂರ್ವಜನ್ಮದಲ್ಲಿ ಪಾಂಡ್ಯದೇಶದ ರಾಜನಾಗಿದ್ದ. ಆತನ ಹೆಸರು ಇಂದ್ರ ದ್ಯುಮ್ನ ಎಂದು. ಆತನು ಬಹು ದೊಡ್ಡ ದೈವಭಕ್ತ. ಆತನು ತನ್ನ ರಾಜ್ಯಕೋಶಗಳನ್ನೆಲ್ಲ ತೊರೆದು, ತಪಸ್ಸು ಮಾಡುವುದಕ್ಕಾಗಿ ಮಲಯ ಪರ್ವತಕ್ಕೆ ಹೊರಟುಹೋದನು. ಅಲ್ಲಿ ಆತನು ಒಂದು ಆಶ್ರಮವನ್ನು ಮಾಡಿಕೊಂಡು ಬಹುಕಾಲದವರೆಗೆ ಶ್ರೀಹರಿಯನ್ನು ಆರಾಧಿಸುತ್ತಿದ್ದನು. ಹೀಗಿರಲು ಒಂದು ದಿನ ಆತ ಎಂದಿನಂತೆ ಸ್ನಾನ ಸಂಧ್ಯೆಗಳನ್ನು ಮುಗಿಸಿ, ಶ್ರೀಹರಿಯ ಧ್ಯಾನದಲ್ಲಿ ಮುಳುಗಿಹೋಗಿದ್ದಾಗ ಮಹರ್ಷಿಯಾದ ಅಗಸ್ತ್ಯನು ತನ್ನ ಶಿಷ್ಯರೊಡನೆ ಆತನ ಆಶ್ರಮಕ್ಕೆ ಬಂದನು. ಧ್ಯಾನದಲ್ಲಿದ್ದ ಇಂದ್ರದ್ಯುಮ್ನನಿಗೆ ಇದು ಗೊತ್ತಾಗಲಿಲ್ಲ. ಆಶ್ರಮದ ಬಾಗಿಲಿಗೆ ಬಂದ ತನ್ನನ್ನು ತಕ್ಕರೀತಿಯಲ್ಲಿ ಮರ್ಯಾದೆ ಮಾಡಲಿಲ್ಲವಲ್ಲ ಎಂದು ಅಗಸ್ತ್ಯನಿಗೆ ಕೋಪ ಬಂತು. ಆತ ‘ಆನೆಯಂತೆ ಸೊಕ್ಕಿ ನಡೆ ಯುವ ಈ ಇಂದ್ರದ್ಯುಮ್ನ ಆನೆಯಾಗಿ ಹೋಗಲಿ’ ಎಂದು ಶಾಪವಿತ್ತು, ತನ್ನ ಶಿಷ್ಯರೊಡನೆ ಅಲ್ಲಿಂದ ಹೊರಟುಹೋದ. ಇದರ ಫಲವಾಗಿ ಆ ರಾಜಪುಷಿಗೆ ಆನೆಯ ಜನ್ಮ ಪ್ರಾಪ್ತ ವಾಯಿತು. ಅದು ತ್ರಿಕೂಟಪರ್ವತದಲ್ಲಿ ಹುಟ್ಟಿ, ಗಜರಾಜನೆನಿಸಿಕೊಂಡು, ಮೇಲೆ ಹೇಳಿ ದಂತೆ ಒಂದು ದಿನ ಸರೋವರದಲ್ಲಿ ನೀರು ಕುಡಿಯಲೆಂದು ಹೋದಾಗ ಮರಣಸಂಕಟಕ್ಕೆ ಗುರಿಯಾಯಿತು.</p>
  <p>ಪೂರ್ವಜನ್ಮದ ಜ್ಞಾಪಕ ಮೂಡುತ್ತಲೆ ಗಜರಾಜನು ತನ್ನ ಆರಾಧ್ಯ ದೈವವನ್ನು ಮರೆ ಹೊಕ್ಕಿತು. ಹಿಂದಿನ ಜನ್ಮದಲ್ಲಿ ದಿನವೂ ಹೇಳುತ್ತಿದ್ದ ಪರಬ್ರಹ್ಮ ಸ್ತುತಿಯನ್ನು ಅದು ಇಂದು ಜಪಿಸಿತು. ಹಿಂದಿನ ಜನ್ಮದಂತೆ ಈಗ ನಮಸ್ಕರಿಸುವುದಕ್ಕೆ ಸಾಧ್ಯವಿಲ್ಲವಾದುದ ರಿಂದ ಮನಸ್ಸಿನಲ್ಲಿಯೇ ಅದು ದೈವಕ್ಕೆ ನಮಸ್ಕಾರವನ್ನು ಸಲ್ಲಿಸಿತು. ಯಾವ ನಾಮ ರೂಪಗಳನ್ನೂ ನೆನೆಯದೆ ಪರಾತ್ಪರ ವಸ್ತುವನ್ನೆ ಧ್ಯಾನ ಮಾಡುತ್ತಿದ್ದರಿಂದ ಬ್ರಹ್ಮ, ಇಂದ್ರ ಇತ್ಯಾದಿ ದೇವತೆಗಳಾರೂ ಪ್ರತ್ಯಕ್ಷವಾಗದೆ, ಸಾಕ್ಷಾತ್ ಪರಬ್ರಹ್ಮ ಸ್ವರೂಪಿಯಾದ ಶ್ರೀಹರಿಯೇ ಆ ನಿಮಿಷದಲ್ಲಿ ಪ್ರತ್ಯಕ್ಷನಾದನು. ವೇದಸ್ವರೂಪನಾದ ಗರುಡನ ಮೇಲೆ ಕುಳಿತು ಬರುತ್ತಿದ್ದ ಆತನು, ಗರುಡನ ಗಮನ ತಡವಾದೀತೆಂದು ತಟ್ಟನೆ ಆನೆಯ ಬಳಿಗೆ ನೆಗೆದು, ಗಜರಾಜನನ್ನು ಹಿಡಿದಿದ್ದ ಮೊಸಳೆಯೊಡನೆ ಅದನ್ನು ಕೊಳದಿಂದ ಹೊರಕ್ಕೆ ಎಳೆದು ಹಾಕಿದನು. ಆತನ ಚಕ್ರಾಯುಧವು ಮೊಸಳೆಯ ಬಾಯನ್ನು ಸೀಳಿಹಾಕಿತು. ಇದನ್ನು ಕಂಡು ಸ್ವರ್ಗದ ದೇವತೆಗಳು ಹೂಮಳೆಯನ್ನು ಕರೆದರು. ಅಪ್ಸರೆಯರು ನರ್ತನ ಮಾಡಿದರು. ಗಂಧರ್ವರು ಗಾನ ಮಾಡಿದರು.</p>
  <p>ಸತ್ತುಬಿದ್ದ ಮೊಸಳೆಯ ದೇಹದಿಂದ ದಿವ್ಯಸುಂದರನಾದ ದೇವತೆಯೊಬ್ಬ ಮೂಡಿ ದನು. ಆತನು ‘ಹೂ ಹೂ’ ಎಂಬ ಹೆಸರಿನ ಗಂಧರ್ವರಾಜ; ದೇವಲ ಮುನಿಯ ಶಾಪ ದಿಂದ ಮೊಸಳೆಯಾಗಿದ್ದ. ಶ್ರೀಹರಿಯ ಕೈಯಿಂದ ಸಾವು ಬರುತ್ತಲೆ ಆತನ ಶಾಪ ಹಾರಿ ಹೋಯಿತು. ಆತನು ಸ್ವಸ್ವರೂಪವನ್ನು ಪಡೆದು, ಭಕ್ತಿಯಿಂದ ಭಗವಂತನನ್ನು ಸ್ತೋತ್ರ ಮಾಡುತ್ತ ಅಡ್ಡಬಿದ್ದನು. ಅನಂತರ ಆತನು ಶ್ರೀಹರಿಯಿಂದ ಬೀಳ್ಕೊಂಡು ಎಲ್ಲರೂ ನೋಡುತ್ತಿರುವಂತೆಯೆ ತನ್ನ ಲೋಕಕ್ಕೆ ಹೊರಟು ಹೋದನು. ಇತ್ತ ಶ್ರೀಹರಿಯ ಕೈಸೋಕಿ ನಿಂದ ಗಜರಾಜನ ಅಜ್ಞಾನದೊಡನೆ ಆನೆಯ ದೇಹವೂ ಹೋಯಿತು; ಅದಕ್ಕೆ ಬದಲಾಗಿ ಪೀತಾಂಬರವನ್ನು ಧರಿಸಿದ, ನಾಲ್ಕು ತೋಳುಗಳ ಮಹಾಪುರುಷನೊಬ್ಬನು ಕಾಣಿಸಿ ಕೊಂಡನು. ತನ್ನನ್ನು ಭಕ್ತಿಯಿಂದ ನಮಸ್ಕರಿಸಿದ ಆತನನ್ನು ಕುರಿತು ಶ್ರೀಹರಿಯು ‘ಅಯ್ಯಾ, ಹಾಲ್ಗಡಲು, ಶಂಖ ಚಕ್ರ ಗದೆ ಪದ್ಮಗಳು, ಗರುಡಶೇಷರು, ರಮಾದೇವಿ, ಬ್ರಹ್ಮ ರುದ್ರರು–ನನಗೆ ಅತ್ಯಂತ ಪ್ರಿಯರಾದವರು. ನೀನು ಅವರ ಸಾಲಿಗೆ ಸೇರಿರುವೆ. ನಿನಗೆ ಸಾಯುಜ್ಯಪದವಿಯನ್ನು ಕೊಟ್ಟಿರುವೆನು. ಬೆಳಿಗ್ಗೆ ಎದ್ದು ನಿನ್ನ ಹೆಸರು ಹೇಳಿದವರ, ನಿನ್ನ ಸ್ತೋತ್ರವನ್ನು ಹಾಡಿದವರ ಪಾಪಗಳು ನಿವಾರಣೆಯಾಗುತ್ತವೆ, ಸಾಯುವ ಕಾಲದಲ್ಲಿ ಅವರಿಗೆ ನಿರ್ಮಲವಾದ ಮನಸ್ಸು ಬುದ್ಧಿಗಳುಂಟಾಗುತ್ತವೆ’ ಎಂದು ಹೇಳಿ, ಆತನನ್ನೂ ತನ್ನ ಜೊತೆಯಲ್ಲಿಯೇ ಗರುಡನ ಮೇಲೆ ಕೂಡಿಸಿಕೊಂಡು ವೈಕುಂಠಕ್ಕೆ ಹೊರಟು ಹೋದನು.”</p>
  <div/>
  <div>31. ಅಮೃತ ಹುಟ್ಟಿತು</div>
  <p>ತಾಮಸಮನ್ವಂತರದಲ್ಲಿ ನಡೆದ ಗಜೇಂದ್ರಮೋಕ್ಷವನ್ನು ಹೇಳಿದ ಮೇಲೆ ಶುಕ ಮುನಿಯು ಐದನೆಯದಾದ ರೈವತಮನ್ವಂತರದಲ್ಲಿ ಶ್ರೀಹರಿಯು ವರಾಹರೂಪದಿಂದ ಹಿರಣ್ಯಾಕ್ಷನನ್ನು ಕೊಂದ ಕಥೆಯನ್ನು ಪರೀಕ್ಷಿತನಿಗೆ ಜ್ಞಾಪಿಸಿ, ಆರನೆಯ ಮನ್ವಂತರದ ಹರಿಲೀಲೆಯನ್ನು ಬಣ್ಣಿಸಹೊರಟನು. “ಮಹಾರಾಜ, ಭೂಮಿಯಲ್ಲಿರುವ ಮಣ್ಣಿನ ಕಣ ಗಳನ್ನಾದರೂ ಎಣಿಸಬಹುದು, ಭಗವಂತನ ಕಲ್ಯಾಣ ಗುಣಗಳನ್ನು ಮಾತ್ರ ಸಮಗ್ರವಾಗಿ ತಿಳಿಸಲು ಸಾಧ್ಯವಿಲ್ಲ. ಪ್ರತಿಯೊಂದು ಮನ್ವಂತರದಲ್ಲಿಯೂ ಆತನು ಎಷ್ಟೋ ಬಾರಿ ಅವತರಿಸಿ ದಿವ್ಯಲೀಲೆಗಳನ್ನು ಮೆರೆದಿದ್ದಾನೆ. ಆರನೆಯದಾದ ಚಾಕ್ಷುಷ ಮನ್ವಂತರದಲ್ಲಿ ಆತ ನಡೆಸಿದ ಲೀಲೆಯಂತೂ ಅದ್ಭುತಗಳಲ್ಲಿ ಅದ್ಭುತ. ಈ ಮನ್ವಂತರದಲ್ಲಿ ಆತನು ವೈರಾಜನ ಮಡದಿ ಸಂಭೂತಿಯಲ್ಲಿ ಅಜಿತನೆಂಬ ಹೆಸರಿನಿಂದ ಜನಿಸಿ, ಹಾಲಿನ ಸಮುದ್ರ ವನ್ನು ಕಡೆದು, ದೇವತೆಗಳಿಗೆ ಅಮೃತವನ್ನು ದೊರಕಿಸಿಕೊಟ್ಟನು. ಅಮೃತದಂತೆ ರುಚಿ ಕರವಾಗಿಯೂ ಶ್ರೇಯಸ್ಕರವಾಗಿಯೂ ಇರುವ ಆ ಕಥೆಯನ್ನು ವಿಸ್ತಾರವಾಗಿ ಹೇಳುತ್ತೇನೆ, ಕೇಳು. </p>
  <p>“ಸ್ವರ್ಗದಲ್ಲಿ ರಾಜನಾಗಿದ್ದ ದೇವೇಂದ್ರನು ಒಂದು ದಿನ ತನ್ನ ರಾಜಧಾನಿಯ ಬೀದಿ ಗಳನ್ನು ನೋಡುವುದಕ್ಕಾಗಿ ಐರಾವತವನ್ನು ಏರಿ ಹೊರಟನು. ಆತನಿಗೆ ಇದಿರಾಗಿ ಬರು ತ್ತಿದ್ದ ದುರ್ವಾಸ ಪುಷಿಯು ಇಂದ್ರನನ್ನು ಕಾಣುತ್ತಲೆ ನಿಂತು, ಆತನನ್ನು ಆಶೀರ್ವದಿಸಿ, ತನ್ನ ಕೊರಳಲ್ಲಿದ್ದ ಹೂವಿನ ಹಾರವನ್ನು ಆತನಿಗೆ ಪ್ರಸಾದವಾಗಿ ಕೊಟ್ಟನು. ಅಧಿಕಾರ ಐಶ್ವರ್ಯಗಳ ಮದದಿಂದ ತುಂಬಿ ತುಳುಕುತ್ತಿದ್ದ ದೇವೇಂದ್ರ ಆ ಪ್ರಸಾದವನ್ನು ಬೇಕಾಬಿಟ್ಟಿಯಾಗಿ ತೆಗೆದುಕೊಂಡು, ಅದನ್ನು ಆನೆಯ ನೆತ್ತಿಯ ಮೇಲಕ್ಕೆ ಎಸೆದನು. ಆನೆ ಅದನ್ನು ಸೊಂಡಲಿನಿಂದ ತೆಗದುಕೊಂಡು ಕಾಲಲ್ಲಿ ಹೊಸಕಿ ಹಾಕಿತು. ತನ್ನ ಕಣ್ಣೆದುರಿನಲ್ಲಿ ಆದ ಈ ಅಪಚಾರವನ್ನು ಕಂಡು ಮುನಿಗೆ ಕೋಪ ಉಕ್ಕಿತು. ಆತನು ‘ನಿನ್ನ ಅಧಿಕಾರ ಐಶ್ವರ್ಯ ಹಾಳಾಗಿಹೋಗಲಿ’ ಎಂದು ಶಾಪ ಕೊಟ್ಟ. ಪುಷಿಶಾಪಕ್ಕೆ ತಡೆಯುಂಟೆ? ಇಂದ್ರನ ಅಧಿಕಾರ ರಾಕ್ಷಸರ ಪಾಲಾಯಿತು. ಅವನ ಐಶ್ವರ್ಯ ಹಾರಿಹೋಯಿತು. ಅವನು ಅಗ್ನಿ, ವರುಣ ಮೊದಲಾದ ದೇವತೆಗಳೊಡನೆ ಆಲೋಚಿಸಿ ಯಾವ ಉಪಾಯವೂ ತೋಚದೆ, ತನ್ನ ಅನುಯಾಯಿಗಳೊಡನೆ ಬ್ರಹ್ಮನ ಬಳಿಗೆ ಹೋದನು. ನಾಲ್ಕು ಮೊಗದ ಬ್ರಹ್ಮನು ದೇವೆತಗಳ ಕಥೆಯನ್ನೆಲ್ಲ ಕೇಳಿ  ‘ಅಯ್ಯಾ ದೇವತೆಗಳೆ, ನಾನು, ನೀವು, ಲೋಕ ದಲ್ಲಿ ಎಲ್ಲರೂ ಯಾವನ ಮಕ್ಕಳೋ ಆ ತಂದೆಯಾದ ಭಗವಂತನನ್ನು ಮರೆ ಹೋಗೋಣ. ಆತನಿಗೆ ದೇವತೆಗಳೆಂದರೆ ಪಂಚಪ್ರಾಣ. ತನ್ನ ಭಕ್ತರಾದ ನಿಮ್ಮನ್ನು ಆತ ಖಂಡಿತವಾಗಿಯೂ ಉದ್ಧಾರಮಾಡುತ್ತಾನೆ’ ಎಂದು ಹೇಳಿ, ಅವರೆಲ್ಲ ರನ್ನೂ ವೈಕುಂಠಕ್ಕೆ ಕರೆದೊಯ್ದನು. ಅಲ್ಲಿ ಹೋಗಿ ನೋಡಿದರೆ ಭಗವಂತನು ಕಣ್ಣಿಗೆ ಕಾಣಿಸಲೊಲ್ಲ. ಅದರೆ ಬ್ರಹ್ಮನು ಇದರಿಂದ ಎದೆಗುಂದಲಿಲ್ಲ. ಅತ್ಯಂತ ಭಕ್ತಿಯಿಂದ ಭಗವಂತನನ್ನು ಸ್ತೋತ್ರ ಮಾಡಿದನು–</p>
  <p>‘ಹೇ ಸ್ವಾಮಿ, ನೀನು ಅನಿರ್ವಚನೀಯ, ಆದ್ಯಂತರಹಿತ, ನಿರ್ವಿಕಾರ, ಸರ್ವಾಂತರ್ ಯಾಮಿ. ನೀನು ಜಗತ್ಕಾರಣ, ಜಗತ್ತೇ ನೀನು. ಸಕಲ ಸಸ್ಯಗಳನ್ನು ಬೆಳಸಿ ಪೋಷಿಸುವ ಚಂದ್ರನೇ ನಿನ್ನ ಮನಸ್ಸು, ಯಜ್ಞದಲ್ಲಿ ಹವಿಸ್ಸನ್ನು ಕೊಳ್ಳುವ ಯಜ್ಞೇಶ್ವರ ನಿನ್ನ ಬಾಯಿ, ಸೂರ್ಯ ನಿನ್ನ ಕಣ್ಣು, ವಾಯು ನಿನ್ನಪ್ರಾಣ, ದಿಕ್ಕುಗಳು ನಿನ್ನ ಕಿವಿ, ಆಕಾಶ ನಿನ್ನ ಹೊಕ್ಕಳು, ಇಂದ್ರ ನಿನ್ನ ಬಲ, ದೇವತೆಗಳು ನಿನ್ನ ಅನುಗ್ರಹ, ರುದ್ರ ನಿನ್ನ ಕೋಪ, ಬ್ರಹ್ಮ ನಿನ್ನ ಬುದ್ಧಿ, ಪಿತೃದೇವೆತೆಗಳು ನಿನ್ನ ನೆರಳು, ಅಪ್ಸರೆಯರು ನಿನ್ನ ವಿಹಾರ, ಕಾಲ ನಿನ್ನ ರೆಪ್ಪೆಗಳು. ದೇವದೇವ ! ವೇದಗಳೂ ವೇದವಿದರಾದ ಬ್ರಾಹ್ಮಣರೂ ನಿನ್ನ ಮುಖ, ಕ್ಷತ್ರಿಯರು ನಿನ್ನ ತೋಳುಗಳು, ವೈಶ್ಯರು ನಿನ್ನ ತೊಡೆಗಳು, ಶೂದ್ರರು ನಿನ್ನ ಪಾದ. ಸರ್ವತಂತ್ರ ಸ್ವತಂತ್ರನಾದ ಪರಮಾತ್ಮ ! ನಿನ್ನ ಮುಖಕಮಲವನ್ನು ಕಾಣಲು ತವಕಿಸುತ್ತಿರುವ ನಮಗೆ ಪ್ರಸನ್ನನಾಗಿ ಪ್ರತ್ಯಕ್ಷನಾಗು. ನಿನಗೆ ಇದೇನೂ ಹೊಸದಲ್ಲ. ಆಗಾಗ ನೀನು ಬೇರೆ ಬೇರೆ ರೂಪಗಳಿಂದ ಅವತರಿಸುತ್ತಲೆ ಇರುವೆ.’</p>
</html>
