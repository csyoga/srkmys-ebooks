<?xml version="1.0"?>
<html>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ದಿಗ್ವಿಜಯದಲ್ಲಿ ಧರ್ಮದ್ವೇಷಿಗಳಾದ ಕಿರಾತ, ಯವನ, ಹೂಣ ಮೊದಲಾದ ರಾಜರನ್ನು ನಿರ್ನಾಮಮಾಡಿದನು. ಹಿಂದೆ ದಾನವರು ಪಾತಾಳಕ್ಕೆ ಹೊತ್ತುಕೊಂಡು ಹೋಗಿದ್ದ ದೇವತಾ ಸ್ತ್ರೀಯರನ್ನೆಲ್ಲ ಆತ ಮತ್ತೆ ಕರೆತಂದು ದೇವತೆಗಳಿಗೆ ಒಪ್ಪಿಸಿದನು. ಆತನ ಕಾಲದಲ್ಲಿ ಭೂಮಿ ಕೇಳಿದುದನ್ನು ಬೆಳೆಯುತ್ತಿತ್ತು, ಆಕಾಶ ಕೇಳಿದಾಗ ಮಳೆ ಸುರಿಸುತ್ತಿತ್ತು. ಆತನು ಇಪ್ಪತ್ತೇಳು ಸಹಸ್ರವರ್ಷ ಚಕ್ರವರ್ತಿಪದವಿಯನ್ನು ಅನುಭವಿಸಿ, ಕಡೆಗೆ ತಪಸ್ಸಿ ನಿಂದ ಮುಕ್ತಿಯನ್ನು ಸಾಧಿಸಿದನು. ಭರತನಿಗೆ ಮೂವರು ಪತ್ನಿಯರಲ್ಲಿ ಮೂವರು ಮಕ್ಕಳಾಗಿದ್ದರಾದರೂ ಅವರ ತಾಯಿಯರ ಅವಿವೇಕದಿಂದ ಅವರು ಸತ್ತುಹೋದರು. ಆದ್ದರಿಂದ ವಂಶವನ್ನು ಬೆಳೆಸುವುದಕ್ಕೋಸ್ಕರ ಮರುತ್ತುಗಳು ತಮ್ಮ ಬಳಿಯಿದ್ದ ಭರದ್ವಾಜನೆಂಬುವನನ್ನು ಆತನಿಗೆ ಮಗನಾಗಿ ಒಪ್ಪಿಸಿದರು.</p>
  <div><br/>39. ರಂತಿದೇವ</div>
  <p>ಭರದ್ವಾಜನು ಭರತನ ಸಂತತಿಯನ್ನು ಮುಂದುವರಿಸಿದನು. ಆ ಪೀಳಿಗೆಯಲ್ಲಿ ಹುಟ್ಟಿದ ಸಂಕೃತಿಯೆಂಬುವನಿಗೆ ಗುರು, ರಂತಿದೇವ ಎಂಬ ಇಬ್ಬರು ಮಕ್ಕಳಾದರು. ಇದರಲ್ಲಿ ರಂತಿದೇವನ ಪುಣ್ಯಚರಿತ್ರೆ ಬುವಿಬಾನುಗಳೆರಡರಲ್ಲಿಯೂ ತನ್ನ ಕೀರ್ತಿಯ ಹೊಳೆಯನ್ನು ಹರಿಸಿತು. ರಂತಿದೇವನು ಚಿನ್ನದ ಚಮಚವನ್ನು ಕಚ್ಚಿಕೊಂಡೇ ಹುಟ್ಟಿದವ ನಾದರೂ, ಆತನ ಕೊಡುಗೈಯ ಮುಂದೆ ಯಾವ ಐಶ್ವರ್ಯವೂ ನಿಲ್ಲಲಾರದೆ ಹೋಯಿತು. ಈತನಿಂದ ದಾನವನ್ನು ಪಡೆದವರು ಶ್ರೀಮಂತರಾದರು; ರಂತಿದೇವ ದಟ್ಟದರಿದ್ರನಾದ. ಆದರೇನು? ಹೊತ್ತಿಗೆ ಸಿಕ್ಕಷ್ಟರಿಂದಲೆ ತೃಪ್ತನಾಗಬಲ್ಲ ಆತನಿಗೆ ಬಡತನದ ಕಿರಿಕಿರಿಯೇ ಕಾಣಿಸಲಿಲ್ಲ. ಪುಣ್ಯಕ್ಕೆ ಆತನ ಮಡದಿಮಕ್ಕಳೂ ಆತನಿಗೆ ಸರಿಯಾದವರೇ. ಮುಂದಿನ ಹೊತ್ತಿಗೆ ತಮ್ಮ ಹೊಟ್ಟೆಗಿಲ್ಲವಲ್ಲ ಎಂಬ ಯೋಚನೆ ಆ ಕುಟುಂಬದಲ್ಲಿ ಯಾರಿಗೂ ಇರಲಿಲ್ಲ. ಹೀಗಿರಲು ಒಮ್ಮೆ ಆ ಸಂಸಾರಕ್ಕೆ ನಲವತ್ತೆಂಟು ದಿನಗಳವರೆಗೆ ಕುಡಿಯಲು ನೀರು ಕೂಡ ಇಲ್ಲದಂತಾಯಿತು. ನಲವತ್ತೊಂಬತ್ತನೆಯ ದಿನ ಬೆಳಗ್ಗೆ ದೇವರ ದಯ ದಿಂದ ಸ್ವಲ್ಪ ತುಪ್ಪ, ಪಾಯಸ, ಗೋದಿಯ ಅನ್ನ, ಸೀನೀರು ಸಿಕ್ಕವು. ರಂತಿದೇವ ಸ್ನಾನ ದೇವರಪೂಜೆಗಳನ್ನು ಮುಗಿಸಿ, ತನ್ನ ಮಡದಿ ಮಕ್ಕಳೊಡನೆ ಊಟಕ್ಕೆ ಕುಳಿತ. ಆತ ತುತ್ತನ್ನೆತ್ತಿ ಬಾಯಿಗೆ ಹಾಕಿಕೊಳ್ಳಬೇಕೆನ್ನುವಷ್ಟರಲ್ಲಿ ಒಬ್ಬ ಬ್ರಾಹ್ಮಣ ಮನೆಗೆ ಬಂದ. ರಂತಿದೇವನ ದೃಷ್ಟಿಯಲ್ಲಿ ಅತಿಥಿಯೆಂದರೆ ದೇವರು. ಆದ್ದರಿಂದ ಆತ ಆ ಬ್ರಾಹ್ಮಣನನ್ನು ಭಕ್ತಿಯಿಂದ ಪೂಜಿಸಿ, ತನ್ನ ಪಾಲಿನ ಅನ್ನ ಪಾಯಸಗಳನ್ನು ಆತನಿಗೆ ನೀಡಿ ತೃಪ್ತಿಪಡಿಸಿದ. ಆ ಬ್ರಾಹ್ಮಣ ಆ ಸಂಸಾರದವರನ್ನೆಲ್ಲ ಹರಸಿ, ಹೊಟ್ಟೆ ನೀವಿಕೊಳ್ಳುತ್ತಾ ಹೊರಟು ಹೋದ. ಮನೆಯಲ್ಲಿ ಉಳಿದುದನ್ನು ಮತ್ತೆ ಎಲ್ಲರೂ ಹಂಚಿಕೊಂಡು, ಊಟಕ್ಕೆ ಕುಳಿತು ಕೊಳ್ಳಬೇಕೆಂದು ಸಡಗರಿಸುವಷ್ಟರಲ್ಲಿ ಶೂದ್ರನೊಬ್ಬನು ‘ಅಮ್ಮ, ಕವಳ’ ಎಂದು ಬಾಗಿಲಿನ ಮುಂದೆ ಬಂದು ನಿಂತ. ಹಸಿದು ಬಂದವನಿಗೆ ಅನ್ನವಿಕ್ಕದೆ ಕಳಿಸುತ್ತಾರೆಯೆ? ರಂತಿದೇವ ತಮ್ಮಲ್ಲಿದ್ದುದರಲ್ಲಿಯೆ ಅರ್ಧವನ್ನು ಅವನಿಗೆ ಕೊಟ್ಟು ಕಳುಹಿಸಿದ. ಅತ್ತ ಅವನು ತೇಗುತ್ತಾ ಹೋಗುತ್ತಲೆ, ಇತ್ತ ರಂತಿದೇವ ಮಡದಿಮಕ್ಕಳೊಡನೆ ಉಳಿದ ಸ್ವಲ್ಪವನ್ನು ಹೊಟ್ಟೆಗೆ ಹಾಕಿಕೊಳ್ಳುವ ಯೋಚನೆ ಮಾಡುತ್ತಿರುವಷ್ಟರಲ್ಲಿ ಮತ್ತೊಬ್ಬ ನಾಲ್ಕು ನಾಯಿಗಳನ್ನೂ ಕಟ್ಟಿಕೊಂಡು ಮನೆಯ ಬಾಗಿಲಲ್ಲಿ ಪ್ರತ್ಯಕ್ಷನಾದ. ‘ಸ್ವಾಮಿ, ಹಸಿವೆಯಿಂದ ಪ್ರಾಣಹೋಗುತ್ತಿದೆ. ನನಗೂ ನಾಯಿಗಳಿಗೂ ಸ್ವಲ್ಪ ಅನ್ನ ಹಾಕಿ ಪುಣ್ಯ ಕಟ್ಟಿಕೊಳ್ಳಿ’ ಎಂದು ಅವನು ಅಂಗಲಾಚುವುದನ್ನು ಕಂಡು, ರಂತಿದೇವನ ಕರುಳು ಕರಗಿತು. ಆತನು ಮನೆಯಲ್ಲಿ ಉಳಿದಿದ್ದ ಆಹಾರವನ್ನೆಲ್ಲ ಅವನಿಗೂ ಅವನ ನಾಯಿ ಗಳಿಗೂ ಹಾಕಿ ‘ಕೃಷ್ಣಾರ್ಪಣ’ ಎಂದು ಕೈಮುಗಿದ. ಇನ್ನು ಆ ಕುಟುಂಬದ ಪಾಲಿಗೆ ಉಳಿದದ್ದು ಸ್ವಲ್ಪ ನೀರು ಮಾತ್ರ. ಅದೂ ಅವರಿಗೆ ದಕ್ಕಲಿಲ್ಲ. ನೀರನ್ನು ಕುಡಿಯಲೆಂದು ಅವರು ಹವಣಿಸುತ್ತಿರುವಷ್ಟರಲ್ಲಿ ಒಬ್ಬ ಹೊಲೆಯ ಹಾದಿಯಲ್ಲಿ ನಿಂತು ಕೂಗಿಕೊಂಡ. ‘ಅಯ್ಯೋ, ಬಾಯಾರಿಕೆಯಿಂದ ಪ್ರಾಣ ಹೋಗುತ್ತಿದೆ. ಸ್ವಲ್ಪ ನೀರು ಬಿಡಿರಿ’ ಎಂದ. ರಂತಿ ದೇವ ನೀರಿನ ಪಾತ್ರೆಯೊಡನೆ ಹೊರಕ್ಕೆ ಓಡಿಬಂದ. ‘ಅಯ್ಯಾ, ನಿನ್ನ ಸಂಕಟ ನಾನು ನೋಡ ಲಾರೆ; ಇಗೋ ಈ ನೀರನ್ನು ಕುಡಿ’ ಎಂದು ಹೇಳಿ ಆ ಪಾತ್ರೆಯನ್ನು ಅವನಿಗೆ ಕೊಟ್ಟನು.</p>
  <p>ನೀರನ್ನು ಕುಡಿದು ತೃಪ್ತನಾದ ಚಂಡಾಲನತ್ತ ರಂತಿದೇವ ನೋಡುತ್ತಾನೆ, ಅವನು ಚಂಡಾಲನಲ್ಲ, ಸಾಕ್ಷಾತ್ ಪರಬ್ರಹ್ಮ. ನಾಯಿಗಳೊಡನೆ ಊಟಮಾಡಿಕೊಂಡು ಹೋಗಿ ದ್ದವನೂ ಅಲ್ಲಿ ಕಾಣಿಸಿಕೊಂಡ. ಅವನು ಸಾಕ್ಷಾತ್ ದತ್ತಾತ್ರೇಯ. ಊಟಮಾಡಿ ಹೋದ ಉಳಿದಿಬ್ಬರು ಇಂದ್ರ, ಅಗ್ನಿ; ಅವರೂ ಅಲ್ಲಿ ಪ್ರತ್ಯಕ್ಷರಾದರು. ಆ ದೇವತೆಗಳೆಲ್ಲ ಸೇರಿ ಕೊಂಡು ರಂತಿದೇವನ ಸತ್ವಪರೀಕ್ಷೆ ಮಾಡಿದ್ದರು. ಆತನ ಸತ್ವ ದೇವತೆಗಳ ಸತ್ವವನ್ನೂ ಮೀರಿಸಿತ್ತು. ಇಷ್ಟೇ ಅಲ್ಲ, ಆತ ಆ ದೇವತೆಗಳಿಂದ ಯಾವ ವರವನ್ನೂ ಕೇಳುವುದಕ್ಕೆ ಹೋಗಲಿಲ್ಲ. ಈ ಪವಾಡವನ್ನು ಕಂಡು ಆತನ ಮನಸ್ಸು ಭಗವಂತನಲ್ಲಿ ಲೀನವಾಗಿತ್ತು. ಇದರ ಫಲವಾಗಿ ಸಮಸ್ತ ಪ್ರಾಣಿಗಳನ್ನೂ ಕುಣಿಸುವ ಮಾಯೆ ಆತನಿಂದ ದೂರಕ್ಕೆ ಓಡಿ ಹೋಯಿತು. ಆತನು ಮೋಕ್ಷವನ್ನು ಪಡೆದನು. </p>
  <p>ಮಹಾನುಭಾವನಾದ ರಂತಿದೇವನು ಮೋಕ್ಷವನ್ನು ಪಡೆದನೆಂಬುದು ಏನು ಆಶ್ಚರ್ಯ? ಆತನ ಕಾಲದಲ್ಲಿ ಆತನೊಡನೆ ನುಡಿದವರು, ನಡೆದವರು ಮಹಾಯೋಗಿಗಳೆನಿಸಿ ಕೊಂಡರು. ಇಂದಿಗೂ ಆತನ ಹೆಸರು ಹೇಳಿದವರು ಸಜ್ಜನರಾಗುತ್ತಾರೆ; ಆತನ ಕಥೆ ಕೇಳಿ ದವರು ಸದ್ಗತಿ ಪಡೆಯುತ್ತಾರೆ; ಅದನ್ನು ಬರೆದವರು ಉದ್ಧಾರವಾಗುತ್ತಾರೆ. </p>
  <div/>
  <div>40. ಶ್ರೀ ಕೃಷ್ಣಾವತಾರದ ಹಿನ್ನೆಲೆ</div>
  <p>ರಂತಿದೇವನ ಕಥೆಯನ್ನು ಕೇಳಿ ಪುಳಕಿತನಾದ ಪರೀಕ್ಷಿದ್ರಾಜನು ಪರಮಜ್ಞಾನಿಯಾದ ಶುಕ ಮಹರ್ಷಿಯನ್ನು ಕುರಿತು “ಸ್ವಾಮಿ, ಭಕ್ತರ ಕಥೆ ಭಗವಂತನ ಕಥೆಯಷ್ಟೆ ಪಾವನ ವಾದುದು. ಅವರಿಗೆ ಪರಮಾತ್ಮನಲ್ಲಿ ಅದೆಷ್ಟು ನಂಬಿಕೆ! ನಮ್ಮ ಹಿರಿಯರಾದ ಪಾಂಡ ವರು ಭಗವಂತನಾದ ಶ್ರೀಕೃಷ್ಣ ಪರಮಾತ್ಮನನ್ನು ಎರಡರಿಯದ ಭಕ್ತಿಯಿಂದ ಆರಾಧಿಸಿ ಉದ್ಧಾರವಾದರಂತೆ! ಆ ದೇವಮಾನವ ಮಹಾಭಾರತ ಯುದ್ಧದಲ್ಲಿ ನನ್ನ ತಾತನಿಗೆ ಸಾರಥಿ ಯಾಗಿದ್ದನಂತೆ! ಕೌರವಸೇನೆಯ ಮಹಾ ಸಾಗರದಲ್ಲಿ ತಿಮಿ, ತಿಮಿಂಗಿಲಗಳಂತಿದ್ದ ಭೀಷ್ಮ, ದ್ರೋಣ ಮೊದಲಾದ ಅತಿರಥ ಮಹಾರಥರನ್ನು ನಮ್ಮ ತಾತ ಗೆದ್ದು ದಡ ಸೇರಿ ದುದು ಆ ಪುಣ್ಯಪುರುಷನ ಕೃಪೆಯಿಂದಲೆ–ಎಂದು ಕೇಳಿದ್ದೇನೆ. ಅಶ್ವತ್ಥಾಮನು ಪಾಂಡ ವರ ವಂಶವನ್ನು ನಿರ್ಮೂಲ ಮಾಡಬೇಕೆಂದು ನನ್ನ ತಾಯಿಯ ಗರ್ಭಕ್ಕೆ ಬ್ರಹ್ಮಾಸ್ತ್ರವನ್ನು ಪ್ರಯೋಗಿಸಿದಾಗ, ಆಕೆ ‘ಕೃಷ್ಣ, ಕಾಪಾಡು!’ ಎಂದು ಬೇಡುತ್ತಲೆ, ಸರ್ವಾಂತರ್ಯಾಮಿ ಯಾದ ಆತ ನನ್ನ ತಾಯಿಯ ಗರ್ಭವನ್ನು ಹೊಕ್ಕು ನನ್ನನ್ನು ಕಾಪಾಡಿದನಂತೆ! ಆತನು ಸಾಕ್ಷಾತ್ ಪರಮಾತ್ಮನೆಂದೇ ಹೇಳುವುದನ್ನು ಕೇಳಿದ್ದೇನೆ. ಆತನ ಪುಣ್ಯಕಥೆಯನ್ನು ಆದ್ಯಂತವಾಗಿ ಕೇಳಬೇಕೆಂಬ ಆಸೆ, ನನಗೆ. ಆತ ಎಲ್ಲಿ ಹುಟ್ಟಿದ? ಏಕೆ ಹುಟ್ಟಿದ? ಹೇಗೆ ಹುಟ್ಟಿದ? ಆತನು ಬೆಳೆದುದೆಲ್ಲಿ? ಆತನು ನಡೆಸಿದ ಮಹಾಕಾರ್ಯಗಳಾವುವು? ಎಲ್ಲವನ್ನೂ ವಿವರವಿವರವಾಗಿ ಕೇಳಬೇಕೆಂದು ನನ್ನ ಬಯಕೆ. ನಿಮ್ಮ ಬಾಯಿಂದ ಬರುವ ಕಥಾಮೃತ ನನ್ನ ಹಸಿವು ಬಾಯಾರಿಕೆಗಳನ್ನು ಹಿಂಗಿಸುತ್ತದೆ, ನಿದ್ರಾಲಸ್ಯಗಳನ್ನು ತೊಲಗಿಸುತ್ತದೆ; ನನ್ನ ಚೇತನಕ್ಕೆ ಉತ್ಸಾಹವನ್ನು ತುಂಬಿ, ಆತ್ಮವನ್ನು ಉದ್ಧಾರ ಮಾಡುತ್ತದೆ. ನೀವು ಆತನ ಕಥೆ ಯನ್ನು ನನಗೆ ತಿಳಿಸುವ ಕೃಪೆಮಾಡಿ” ಎಂದು ಬೇಡಿಕೊಂಡನು. </p>
  <p>ಪರೀಕ್ಷಿತನ ಆಸಕ್ತಿಯನ್ನು ಕಂಡು ಬ್ರಹ್ಮಜ್ಞಾನಿಯಾದ ಶುಕಮಹರ್ಷಿಗೆ ಪರಮಾನಂದ ವಾಯಿತು. ಆತನು ಕ್ಷಣಮಾತ್ರ ಕಣ್ಮುಚ್ಚಿ, ಶ್ರೀಕೃಷ್ಣನ ಧ್ಯಾನ ಮಾಡಿದ ಮೇಲೆ ಹೇಳಿದ ‘ಅಯ್ಯಾ, ಶ್ರೀಕೃಷ್ಣನ ಚರಿತ್ರೆ ಅಮೃತಕ್ಕಿಂತಲೂ ರುಚಿಕರ. ಅಮೃತದಿಂದ ನಾಲಿಗೆಗೆ ಮಾತ್ರ ರುಚಿ; ಕೃಷ್ಣಚರಿತಾಮೃತದಿಂದ ನಾಲಗೆ ಕಿವಿಗಳೆರಡೂ ತಣಿಯುತ್ತವೆ. ಅದನ್ನು ಕೇಳಬೇಕೆಂಬ ಬಯಕೆ ನಿನ್ನಲ್ಲಿ ಹುಟ್ಟಿದುದೆ ನಿನ್ನ ಪುಣ್ಯ. ದೇವಗಂಗೆಯಂತೆ ಪರಮ ಪಾವನವಾದ ಆ ಶ್ರೀಕೃಷ್ಣನ ಕಥೆ ಹೇಳುವವರನ್ನೂ ಕೇಳುವವರನ್ನೂ ಜೊತೆಜೊತೆ ಯಾಗಿಯೇ ಉದ್ಧಾರಮಾಡುತ್ತದೆ. ಸಂಸಾರವೆಂಬ ರೋಗಕ್ಕೆ ಸಿದ್ಧೌಷಧದಂತಿರುವ ಆ ಕಥೆಯನ್ನು ಹೇಳುತ್ತೇನೆ ಕೇಳು–ಹೀಗೆಂದು ನುಡಿದ ಶುಕಮಹರ್ಷಿಯು ಶ್ರೀಕೃಷ್ಣನ ದಿವ್ಯ ಚರಿತ್ರೆಯನ್ನು ಆದ್ಯಂತವಾಗಿ ಹೇಳಿದನು. <span class="en"/></p>
  <p>“ಈಗ ಬಹುಕಾಲದ ಹಿಂದೆ ದುಷ್ಟರಾದ ರಾಕ್ಷಸರು ಕ್ಷತ್ರಿಯರಾಗಿ ಹುಟ್ಟಿ ಲೋಕ ಕಂಟಕರಾಗಿದ್ದರು. ಆ ಪಾಪಿಗಳ ಭಾರವನ್ನು ಹೊರಲಾರದೆ ಭೂದೇವಿಯು ಬ್ರಹ್ಮನ ಬಳಿಗೆ ಹೋಗಿ, ಆತನಲ್ಲಿ ತನ್ನ ದುಃಖವನ್ನು ತೋಡಿಕೊಂಡಳು. ಆಕೆಯನ್ನು ಕಂಡು ಬ್ರಹ್ಮನ ಮನಸ್ಸು ಕರಗಿತು. ಆದರೆ–ಆತನೇನೂ ಮಾಡುವಂತಿರಲಿಲ್ಲ. ಆದ್ದರಿಂದ ಆತನು ಆಕೆಯೊಡನೆ ಪರಶಿವನನ್ನೂ ಇಂದ್ರಾದಿ ದೇವತೆಗಳನ್ನೂ ಕರೆದುಕೊಂಡು ಮಹಾ ವಿಷ್ಣು ನೆಲಸಿರುವ ಕ್ಷೀರಸಮುದ್ರಕ್ಕೆ ಹೋದನು. ಅಲ್ಲಿ ಆತನು ಭಕ್ತಿಯಿಂದ ಭಗವಂತ ನನ್ನು ಧ್ಯಾನಮಾಡುತ್ತಾ ನಿಂತಿರಲು, ಆತನಿಗೆ ಮಾತ್ರ ಕೇಳುವಂತೆ ಒಂದು ಅಶರೀರವಾಣಿ ಯಾಯಿತು. ಅದನ್ನು ಕೇಳಿ ಸಂತೋಷದಿಂದ ಆತನು ತನ್ನ ಜೊತೆಯಲ್ಲಿ ಬಂದವರನ್ನು ಕುರಿತು ‘ಅಯ್ಯಾ, ದೇವತೆಗಳೆ, ನನ್ನ ಧ್ಯಾನಕ್ಕೆ ಮೆಚ್ಚಿದ ಶ್ರೀಹರಿ ಅಭಯವಾಣಿಯನ್ನು ನೀಡಿದ್ದಾನೆ. ಭೂದೇವಿಗೆ ಬಂದಿರುವ ಕಷ್ಟ ನಾವು ಹೇಳುವ ಮೊದಲೆ ಆತನಿಗೆ ಗೊತ್ತಾ ಗಿದೆ. ಅದನ್ನು ಹೋಗಲಾಡಿಸುವ ಉಪಾಯವನ್ನೂ ಆತನಾಗಲೆ ಯೋಚಿಸಿದ್ದಾನೆ. ಆತನು ಯಾದವವಂಶದಲ್ಲಿ ಮಾನವರೂಪಿನಿಂದ ಹುಟ್ಟಿ ಭೂಭಾರವನ್ನು ಇಳಿಸುವವನಾಗಿದ್ದಾನೆ. ಅಷ್ಟರಲ್ಲಿ ನೀವೆಲ್ಲರೂ ಆ ವಂಶದಲ್ಲಿ ಮಾನವರಾಗಿ ಹುಟ್ಟಿರಬೇಕು. ಪುಷಿಗಳೆಲ್ಲರೂ ಗೋವುಗಳ ರೂಪದಿಂದ ನಂದಗೋಕುಲದಲ್ಲಿ ಹುಟ್ಟಲಿ. ಆದಿಶೇಷನು ಭಗವಂತನ ಅಣ್ಣನಾಗಿ ಹುಟ್ಟುತ್ತಾನೆ. ಶ್ರೀಹರಿಯ ಮಾಯೆಯೂ ಹೆಣ್ಣಿನ ರೂಪದಿಂದ ಅಲ್ಲಿಯೆ ಹುಟ್ಟುತ್ತಾಳೆ’ ಎಂದನು. ಇದನ್ನು ಕೇಳಿ ಭೂದೇವಿಗೂ ಆಕೆಯ ಜೊತೆಯಲ್ಲಿ ಬಂದಿದ್ದವ ರಿಗೂ ಪರಮ ಸಂತೋಷವಾಯಿತು. ಅವರು ತಮ್ಮ ಮುಂದಿನ ಕಾರ್ಯವನ್ನು ನಿರ್ವಹಿ ಸುವುದಕ್ಕಾಗಿ ಸಡಗರದಿಂದ ಹಿಂದಿರುಗಿದರು.”</p>
  <div/>
  <div>41. ಶ್ರೀ ಕೃಷ್ಣಾವತರಣ</div>
  <p>ಯಯಾತಿಯ ಹಿರಿಯ ಮಗ ಯದು. ಆತನಿಂದಲೆ ಯಾದವವಂಶ ಪ್ರಾರಂಭ ವಾದುದು. ಆತನ ನಾಲ್ವರು ಮಕ್ಕಳಲ್ಲಿ ಹಿರಿಯನಾದವನು ಸಹಸ್ರಜಿತ್ತು. ಈತನ ಪೀಳಿಗೆ ಯಲ್ಲಿ ಎಣೆಯಿಲ್ಲದ ಮಹಾಪುರುಷರು ಎಷ್ಟೊ ಜನ ಹುಟ್ಟಿ ಹೆಸರಾದರು. ಕಾರ್ತವೀರ್ಯಾರ್ ಜುನನ ಕಥೆಯನ್ನು ಈ ಹಿಂದೆಯೆ ಹೇಳಿದೆಯಷ್ಟೆ. ಸಪ್ತದ್ವೀಪಗಳಿಗೆ ಚಕ್ರವರ್ತಿ ಯಾಗಿದ್ದ ಆ ಮಹಾಪುರುಷನು ಈ ಪೀಳಿಗೆಗೆ ಸೇರಿದವನೆ. ಆತನ ಮರಿಮಗನಾದ ಶೂರಸೇನನೆಂಬುವನು ಮಾಥುರ, ಶೂರಸೇನ ಎಂಬ ಎರಡು ರಾಜ್ಯಗಳ ಒಡೆಯನಾಗಿ, ಮಧುರಾಪುರಿಯನ್ನು ತನ್ನ ರಾಜಧಾನಿಯಾಗಿ ಮಾಡಿಕೊಂಡನು. ಅಂದಿನಿಂದ ಆ ಪಟ್ಟಣವೇ ಯಾದವರ ರಾಜಧಾನಿಯಾಯಿತು. ಈ ಶೂರಸೇನನ ವಂಶಪರಂಪರೆಯಲ್ಲಿ ಹುಟ್ಟಿದ ಶೂರನೆಂಬುವನು ಮಾರಿಷಾ ಎಂಬ ಮಡದಿಯಲ್ಲಿ ವಸುದೇವನೆ ಮೊದಲಾದ ಹಲವು ಮಕ್ಕಳನ್ನು ಪಡೆದನು, ಅವರೆಲ್ಲ ಮಧುರೆಯಲ್ಲಿಯೇ ನೆಲಸಿದ್ದರು. ಆದರೆ ರಾಜ್ಯ ಭಾರ ಮಾತ್ರ ಅವರ ಕೈ ತಪ್ಪಿ, ಯದುವಿನ ಎರಡನೆಯ ಮಗನಾದ ಕ್ರೋಷ್ಟುವಿನ ವಂಶ ದವರ ಪಾಲಾಗಿತ್ತು. ಆ ವಂಶ ಪರಂಪರೆಯಲ್ಲಿ ಬಂದ ಅಹುಕನೆಂಬುವನಿಗೆ ದೇವುಕ, ಉಗ್ರಸೇನ ಎಂಬ ಇಬ್ಬರು ಮಕ್ಕಳಿದ್ದರು. ಆ ಮಕ್ಕಳಲ್ಲಿ ಹಿರಿಯನಾದ ಉಗ್ರಸೇನನೇ ಮಧುರಾಪುರಿಯ ಅರಸನಾಗಿದ್ದ. ದೇವುಕನಿಗೆ ದೇವಲನೆ ಮೊದಲಾದ ನಾಲ್ವರು ಗಂಡು ಮಕ್ಕಳೂ ದೇವಕಿಯೇ ಮೊದಲಾದ ಏಳು ಜನ ಹೆಣ್ಣುಮಕ್ಕಳೂ ಹುಟ್ಟಿದರು. ಉಗ್ರ ಸೇನನಿಗೆ ಕಂಸನೇ ಮೊದಲಾದ ಒಂಬತ್ತು ಜನ ಗಂಡುಮಕ್ಕಳೂ, ಕಂಸೆಯೇ ಮೊದಲಾದ ಐವರು ಹೆಣ್ಣುಮಕ್ಕಳೂ ಇದ್ದರು. ಇವರೆಲ್ಲರೂ ಯಾವ ಭೇದಭಾವನೆಯೂ ಇಲ್ಲದೆ ಒಂದೇ ಕುಟುಂಬದಲ್ಲಿ ಪರಸ್ಪರ ಪ್ರೀತಿ ವಿಶ್ವಾಸಗಳಿಂದ ಜೀವಿಸುತ್ತಿದ್ದರು. </p>
  <p>ಹೀಗಿರುತ್ತಿರಲು ಒಮ್ಮೆ ದೇವುಕನ ಹಿರಿಯಮಗಳಾದ ದೇವಕಿಯನ್ನು ಶೂರನ ಮಗ ನಾದ ವಸುದೇವನಿಗೆ ಕೊಟ್ಟು ಅತ್ಯಂತ ವೈಭವದಿಂದ ವಿವಾಹ ನಡೆಯಿತು. ಉಗ್ರಸೇನ ಮಹಾರಾಜನಿಗೆ ದೇವಕಿಯಲ್ಲಿ ಹೊಟ್ಟೆಯ ಮಗಳಿಗಿಂತಲೂ ಹೆಚ್ಚು ಪ್ರೀತಿ. ಆದ್ದರಿಂದ ಆತನು ನಾನೂರು ಆನೆ, ಹತ್ತುಸಾವಿರ ಕುದುರೆ, ಸಾವಿರದೆಂಟುನೂರು ರಥ, ಇನ್ನೂರು ದಾಸಿಯರನ್ನು ಬಂಗಾರದಿಂದ ಅಲಂಕರಿಸಿ, ಆ ಮಗಳಿಗೆ ಬಳುವಳಿಯಾಗಿ ಕೊಟ್ಟನು. ವಸುದೇವನು ಮಡದಿಯೊಡನೆ ತನ್ನ ಅರಮನೆಗೆ ಹೊರಟಾಗ ಈ ಬಳುವಳಿಯೂ ಆತನನ್ನು ಹಿಂಬಾಲಿಸಿತು. ಶಂಖ, ಭೇರಿ, ಮೃದಂಗಗಳ ಧ್ವನಿ ದಿಕ್ಕುದಿಕ್ಕುಗಳಲ್ಲಿಯೂ ಮಾರ್ಮೊಳಗುತ್ತಿರಲು ನೂತನ ದಂಪತಿಗಳು ರಥವೇರಿದರು. ರಾಜಕುಮಾರನಾದ ಕಂಸನೇ ಸ್ವತಃ ಅದರ ಸಾರಥಿಯಾದನು. ಆ ದಿಬ್ಬಣದ ವೈಭವವನ್ನು ವರ್ಣಿಸುವುದಕ್ಕೆ ಸಾಧ್ಯವೆ? ನೂರಾರು ರಥಗಳು ಆ ದಂಪತಿಗಳ ರಥದ ಹಿಂದೆ ಮುಂದೆ ಚಲಿಸಿದವು. ಸೇವಕ ಜನರ ಸಡಗರಕ್ಕಂತೂ ಕೊನೆಮೊದಲಿಲ್ಲ. ದಿವ್ಯವಾಗಿ ಅಲಂಕರಿಸಿದ ರಥದಲ್ಲಿ ರತಿ ಮನ್ಮಥರಂತೆ ಕುಳಿತಿದ್ದ ದಂಪತಿಗಳನ್ನು ಕಂಡು ಪುರಜನರ ಕಣ್ಣು ಅರಳಿದವು. ಅವರು ಪುಲಕಗೊಂಡರು. ರಾಜಕುಮಾರನಾದ ಕಂಸನಿಗಂತೂ ಹಿಗ್ಗೋ ಹಿಗ್ಗು. ಹೆಜ್ಜೆಹೆಜ್ಜೆಗೂ ಹಿಂದಿರುಗಿ ನೋಡಿ, ತಂಗಿ ಭಾವನನ್ನು ಉಪಚರಿಸುವನು, ಹಾಸ್ಯದ ಚಟಾಕಿಯಿಂದ ಅವರನ್ನು ನಗಿಸುವನು, ಕಣ್ತುಂಬ ಅವರನ್ನು ನೋಡಿ ಆನಂದಿಸುವನು. ಆ ಈಡು ಜೋಡಿಯು ಮಂಡಿಸಿರುವ ರಥವನ್ನು ತಾನು ನಡೆಸುತ್ತಿರುವೆನಲ್ಲಾ ಎಂಬ ಹೆಮ್ಮೆ, ಆತನಿಗೆ. </p>
  <p>ನೂತನ ವಧೂವರರ ಮೆರವಣಿಗೆ ಮಂದಗತಿಯಿಂದ ಮುಂದೆ ಮುಂದೆ ಸಾಗುತ್ತಿತ್ತು. ಸ್ವಲ್ಪ ದೂರ ಸಾಗುವಷ್ಟರಲ್ಲಿ ಇದ್ದಕ್ಕಿದ್ದಂತೆಯೆ, ಕಂಸನ ಉತ್ಸಾಹವೆಲ್ಲ ಒಮ್ಮೆಗೆ ಕಮರಿ ಹೋಗುವಂತೆ, ಆಕಾಶವಾಣಿ ಕೇಳಿಬಂತು. ‘ಹೇ ಕಂಸ, ನೀನು ಇಷ್ಟು ಉತ್ಸವ ಉತ್ಸಾಹ ಗಳಿಂದ ಗಂಡನ ಮನೆಗೆ ಕರೆದೊಯ್ಯುತ್ತಿರುವ ಈ ದೇವಕಿಯ ಎಂಟನೆಯ ಮಗುವೇ ನಿನ್ನ ಮೃತ್ಯು.’ ಈ ಮಾತುಗಳು ಕಿವಿಗೆ ಬೀಳುತ್ತಲೆ ಕಂಸನ ಪ್ರೇಮ ಬತ್ತಿತು; ಕೋಪ ಹೊತ್ತಿತು. ಆತನು ಕೈಲಿ ಹಿಡಿದಿದ್ದ ಹಗ್ಗವನ್ನು ಅತ್ತ ಒಗೆದು, ಒರೆಯಲ್ಲಿದ್ದ ಕತ್ತಿಯನ್ನು ಹೊರಕ್ಕೆ ಕಿತ್ತನು. ಅಲ್ಲಿಯವರೆಗೆ ಮಮತೆಯನ್ನು ತುಳುಕಿಸುತ್ತಿದ್ದ ಕಣ್ಣುಗಳಲ್ಲಿ ಕೆಂಡ ವನ್ನು ಕಾರುತ್ತಾ, ದೇವಕಿಯ ತುರುಬನ್ನು ಹಿಡಿದು, ಅವಳ ಕತ್ತನ್ನು ಕತ್ತರಿಸಲೆಂದು ಕತ್ತಿ ಯೆತ್ತಿದನು. ಕ್ಷಣಾರ್ಧದಲ್ಲಿ ನಡೆದುಹೋದ ಈ ಪರಿವರ್ತನೆಯನ್ನು ಕಂಡು ಕಂಗಾಲಾಗಿ ಹೋದ ವಸುದೇವನು ಕಂಸನ ಕೈಯನ್ನು ಹಿಡಿದು ‘ಕಂಸಕುಮಾರ ಇದೇನನ್ಯಾಯ! ನೀನು ಮಹಾ ಶೂರನೆಂದು ಲೋಕವೆಲ್ಲ ಹೊಗಳುತ್ತಿದೆ, ಇದೇ ಏನು ನಿನ್ನ ಶೌರ್ಯ? ನೀನೇನು, ನಿನ್ನ ವಂಶವೇನು, ನೀನು ಹೆಣ್ಣನ್ನು–ಅದರಲ್ಲಿಯೂ ತಂಗಿಯನ್ನು–ಕೊಲ್ಲುವುದೆಂದ ರೇನು? ಈಗತಾನೆ ಮದುವೆಯಾಗಿ ಹಸಿಯ ಮೈಯ್ಯಲ್ಲಿರುವ ಈ ಮದುವಣಗಿತ್ತಿಯನ್ನು ಕೊಂದುಹಾಕುವುದೆಂದರೆ ಎಂತಹ ಪಾಪಕಾರ್ಯ! ಸ್ವಲ್ಪ ಸಮಾಧಾನ ಮಾಡಿಕೊ. ಸಾವು ಯಾರಿಗೆ ತಪ್ಪಿದುದು? ಒಂದಲ್ಲ ಒಂದು ದಿನ ಎಲ್ಲರೂ ಸಾಯಲೇಬೇಕು. ಜಿಗಣೆ ಮುಂದಣ ಹುಲ್ಲುಕಡ್ಡಿಯನ್ನು ಬಿಗಿಯಾಗಿ ಹಿಡಿದುಕೊಂಡು, ಹಿಂದಿನ ಹುಲ್ಲುಕಡ್ಡಿ ಯನ್ನು ಬಿಡುವ ಹಾಗೆ ಈ ಜೀವ ಮುಂದಿನ ಜನ್ಮವನ್ನು ಹಿಡಿದೇ ಈ ಜನ್ಮವನ್ನು ಬಿಡು ತ್ತಾನೆ. ಆದ್ದರಿಂದ ಸಾವಿಗೆ ಹೆದರಿಯಲ್ಲ, ನಾನು ಈ ಮಾತಾಡುತ್ತಿರುವುದು. ಕೇವಲ ಮರಣಭಯದಿಂದ ಮಾಡಬಾರದ ಪಾಪಕಾರ್ಯವನ್ನು ನೀನು ಮಾಡದಿರಲೆಂಬ ಕಾರಣ ದಿಂದ ನಾನು ಹೇಳುತ್ತಿದ್ದೇನೆ. ಇವಳು ಕೇವಲ ಬಾಲೆ, ನಿನಗೆ ತಂಗಿ, ನಿನ್ನ ಮಗಳಂತೆ ಇರುವವಳು. ಇವಳನ್ನು ಕೊಲ್ಲುವುದು ತರವಲ್ಲ. ಸ್ವಲ್ಪ ಯೋಚಿಸಿ ನೋಡು, ಇವಳೇನೂ ನಿನ್ನನ್ನು ಕೊಲ್ಲುವವಳಲ್ಲ; ಇವಳ ಮಕ್ಕಳು ತಾನೆ ನಿನ್ನನ್ನು ಕೊಲ್ಲುವವರು? ಆ ಮಕ್ಕಳ ನ್ನೆಲ್ಲ ನಿನ್ನ ಕೈಗೆ ಕೊಡುತ್ತೇವೆ. ಅಷ್ಟಾದರೆ ಸಾಕು ತಾನೆ?’ ಎಂದು ಸಮಾಧಾನ ಮಾಡಿದನು. ಈ ಮಾತಿಗೆ ಒಪ್ಪಿ, ಕಂಸನು ಹಾಗೆಯೆ ಮನೆಗೆ ಹಿಂದಿರುಗಿದನು. ವಸುದೇವನು ತನ್ನ ಮಡದಿಯೊಡನೆ ತನ್ನ ಅರಮನೆಯನ್ನು ಸೇರಿದನು. </p>
  <p>ಕಾಲಚಕ್ರ ಉರುಳಿತು. ದೇವಕಿದೇವಿ ಗರ್ಭಿಣಿಯಾಗಿ ಒಂಬತ್ತು ತಿಂಗಳು ತುಂಬುತ್ತಲೆ ಸುಂದರನಾದ ಒಬ್ಬ ಸುಕುಮಾರನನ್ನು ಹೆತ್ತಳು. ದುಷ್ಟರಿಗೆ ಕೆಟ್ಟುದಿಲ್ಲ, ಜ್ಞಾನಿಗಳಿಗೆ ಮೋಹವಿಲ್ಲ. ಅದರಂತೆ ಸತ್ಯಸಂಧರಿಗೆ ಸತ್ಯಕ್ಕಾಗಿ ಮಾಡಲಾರದ ತ್ಯಾಗವಿಲ್ಲ. ತಾನು ಕೊಟ್ಟ ಮಾತನ್ನು ಉಳಿಸಿಕೊಳ್ಳುವುದಕ್ಕಾಗಿ, ವಸುದೇವನು ತನ್ನ ಕಣ್ಮಣಿಯನ್ನು ತಾನೆ ಎತ್ತಿ ತಂದು ಮೃತ್ಯುವಿನಂತಿದ್ದ ಕಂಸನ ಕೈಗಿತ್ತನು. ಆತನ ಸತ್ಯವನ್ನು ಕಂಡು ಮೆಚ್ಚಿದ ಕಂಸ ರಾಜನು ಮಂದಹಾಸದೊಡನೆ  ‘ಭಾವಾ, ಈ ಮಗುವಿನಿಂದ ನನಗೇನು ಭಯ? ಮುದ್ದಾ ಗಿರುವ ಇದನ್ನು ನಾನು ಕೊಲ್ಲಲಾರೆ. ಇದನ್ನು ಮನೆಗೆ ಕೊಂಡೊಯ್ಯಿ. ಆದರೆ ನನ್ನ ಮೃತ್ಯು ವೆನಿಸಿಕೊಂಡ ಎಂಟನೆಯ ಮಗುವನ್ನು ಮಾತ್ರ ನನಗೆ ತಂದುಕೊಡಬೇಕೆಂಬುದನ್ನು ಮರೆಯಬೇಡ’ ಎಂದು ಹೇಳಿದನು. ಇದನ್ನು ಕೇಳಿ ವಸುದೇವನಿಗೆ ಹಿಡಿಸಲಾರದಷ್ಟು ಸಂತೋಷವಾಯಿತು. ಆತನು ತನ್ನ ಮನೆಗೆ ಹಿಂದಿರುಗಿ, ಮಗುವನ್ನು ಅದರ ತಾಯಿಗೆ ಒಪ್ಪಿಸಿದನು. ದೇವಕಿಗೆ ತನ್ನ ಕಣ್ಣನ್ನು ತಾನೆ ನಂಬದಷ್ಟು ಆಶ್ಚರ್ಯವಾಯಿತು. ತನ್ನ ಅಣ್ಣ ನಾದ ಕಂಸನು ಎಂತಹ ಶೂರನೋ ಅಂತಹ ಕ್ರೂರಿ. ಆತನು ಬಂಧುಗಳಲ್ಲಿ ಬಹು ಪ್ರೇಮವುಳ್ಳವನಾದರೂ, ದ್ವೇಷ ಹುಟ್ಟಿದರೆ ಕ್ರೋಧದಿಂದ ಕುರುಡನಾಗುವನು. ಕಂಸನ ಈ ಸ್ವಭಾವವನ್ನರಿತ ದೇವಕಿ ವಸುದೇವರು ಅವನ ಮನಸ್ಸು ಯಾವ ಕಾಲಕ್ಕೆ ಹೇಗೆ ಬದಲಾ ಯಿಸುವದೋ ಎಂಬ ಭಯದಿಂದ ಒಳಗೊಳಗೆ ಕಳವಳಗೊಳ್ಳುತ್ತಿದ್ದರು. ಮಗುವಿಗೆ ಕೀರ್ತಿವಂತನೆಂದು ನಾಮಕರಣವಾಯಿತು. </p>
  <p>ದೇವಕಿದೇವಿ ಮಗನನ್ನು ಹೆತ್ತ ಕೆಲದಿನಗಳ ಮೇಲೆ ತ್ರಿಲೋಕಸಂಚಾರಿಯಾದ ನಾರದ ಮಹರ್ಷಿ ಮಧುರಾಪುರಿಗೆ ಬಂದು ಅರಮನೆಯಲ್ಲಿ ನಿಂತನು. ಆತನು ಕಂಸನನ್ನು ಗುಟ್ಟಾಗಿ ಕರೆದು ‘ಅಯ್ಯಾ ರಾಜಕುಮಾರ, ನಿನ್ನ ಮೇಲಿನ ಪ್ರೀತಿಯಿಂದ ಈ ಮಾತನ್ನು ನಿನಗೆ ಹೇಳುತ್ತಿದ್ದೇನೆ. ಗೋಕುಲದಲ್ಲಿರುವ ನಂದನೇ ಮೊದಲಾದ ಯಾದವರೂ ಅವರ ಹೆಂಡಿರು ಮಕ್ಕಳೂ ದೇವತೆಗಳ ಅಂಶದಿಂದ ಹುಟ್ಟಿದವರು. ನಿನ್ನ ತಂಗಿಯಾದ ದೇವಕಿ ಮತ್ತು ಭಾವನಾದ ವಸುದೇವ–ಇವರೂ ಅದೇ ಗುಂಪಿಗೆ ಸೇರಿದವರು. ನೀನೂ ನಿನ್ನ ಅನುಯಾಯಿಗಳೂ ದೈತ್ಯರ ಅಂಶದಿಂದ ಹುಟ್ಟಿದವರು. ಆದ್ದರಿಂದ ಆ ದೇವತೆಗಳ ಹಿತ ಕ್ಕಾಗಿ ದಾನವರಾದ ನಿಮ್ಮೆಲ್ಲರನ್ನೂ ಕೊಲ್ಲುವ ಪ್ರಯತ್ನ ನಡೆಯುತ್ತಾಇದೆ. ಸಾಕ್ಷಾತ್ ಮಹಾವಿಷ್ಣುವೆ ದೇವಕಿಯ ಎಂಟನೆಯ ಮಗನಾಗಿ ಹುಟ್ಟಿ ನಿನ್ನನ್ನೂ ನಿನ್ನ ಕಡೆಯವರನ್ನೂ ಕೊಲ್ಲುವವನಾಗಿದ್ದಾನೆ. ಈ ಯಾದವರೆಲ್ಲರೂ ಅವನ ಸಹಾಯಕರಾಗಿದ್ದಾರೆ, ಇವರ ವಿಚಾರದಲ್ಲಿ ನೀನು ಸದಾ ಎಚ್ಚರದಿಂದ ಇರುವುದು ಒಳ್ಳೆಯದು’ ಎಂದು ಅವನ ಕಿವಿ ಯಲ್ಲಿ ಭಯವನ್ನು ಬಿತ್ತಿದನು. ಈ ಮಾತನ್ನು ಕೇಳುತ್ತಲೆ ಕಂಸನ ಶಾಂತಿ ಕದಡಿ ಹೋಯಿತು. ಆತನು ಆ ಕ್ಷಣವೆ ದೇವಕಿ ವಸುದೇವರನ್ನು ಹಿಡಿದು, ಅವರ ಕೈಕಾಲುಗಳಿಗೆ ಸಂಕಲೆಯನ್ನು ತೊಡಿಸಿ, ಸೆರೆಮನೆಗೆ ನೂಕಿದನು. ಅವರ ಮಗು, ಕೀರ್ತಿವಂತ, ಕಂಸನ ಕೋಪಕ್ಕೆ ಆಹುತಿಯಾದನು. ಇಷ್ಟೆ ಅಲ್ಲ, ಅಲ್ಲಿಂದ ಮುಂದೆ ದೇವಕಿಯ ಗರ್ಭದಲ್ಲಿ ಹುಟ್ಟಿದ ಒಂದೊಂದು ಮಗುವನ್ನೂ ಆ ಕ್ಷಣದಲ್ಲಿಯೆ ಕೊಲ್ಲುತ್ತಾ ಬಂದನು. ಹೀಗೆ ಆಕೆ ಹೆತ್ತ ಆರು ಮಕ್ಕಳು ಕಂಸನ ಕೋಪಕ್ಕೆ ತುತ್ತಾಗಿ ಸತ್ತುಹೋದವು. ಯಾದವರ ಮೇಲೆ ಆತನ ವೈರ ದಿನದಿನಕ್ಕೆ ಹೆಮ್ಮರವಾಗಿ ಬೆಳೆಯತೊಡಗಿತು. ಯಾದವರಿಗೆ ರಾಜನಾಗಿದ್ದ ತನ್ನ ತಂದೆಯಲ್ಲಿ ಕೂಡ ಆತನಿಗೆ ನಂಬಿಕೆ ತಪ್ಪಿಹೋಯಿತು. ಆತನು ರಾಜ್ಯಾಧಿಕಾರವನ್ನು ತಂದೆಯಿಂದ ಕಿತ್ತುಕೊಂಡು, ತಾನೆ ಸಾಮ್ರಾಜ್ಯದ ಸರ್ವಾಧಿಕಾರಿಯಾದನು. </p>
  <p>ಹೀಗೆ ನಿರಂಕುಶಪ್ರಭುವಾಗಿದ್ದ ಕಂಸನ ಸುತ್ತ ಪ್ರಲಂಬ, ಬಕ, ಚಾಣೂರ, ತೃಣಾ ವರ್ತ, ಅಘ, ಮುಷ್ಟಿಕ, ಅರಿಷ್ಟ, ದ್ವಿವಿಧ, ಕೇಶಿ, ಧೇನುಕ, ಬಾಣ, ಜರಾಸಂಧ ಮೊದ ಲಾದ ಕಿಡಿಗೇಡಿಗಳು ಸೇರಿಕೊಂಡರು. ಮಹಾಶೂರರಾದ ಇವರೆಲ್ಲರೂ ಯಾವುದಾದ ರೊಂದು ನೆಪದಿಂದ ಯಾದವರೊಡನೆ ಕಾಲ್ಕೆರೆದು ಜಗಳವಾಡುತ್ತಾ, ಅವರನ್ನು ಹಿಂಸಿಸು ತ್ತಿದ್ದರು. ಇವರ ಕಾಟವನ್ನು ತಡೆಯಲಾರದೆ ಯಾದವರಲ್ಲಿ ಹಲವರು ತಲೆ ಮರೆಸಿ ಕೊಂಡು ದೇಶಾಂತರಗಳಿಗೆ ಓಡಿಹೋದರು. ಉಳಿದವರು ಬೇರೆಯ ಮಾರ್ಗವಿಲ್ಲದೆ ಕಂಸ ನನ್ನೆ ಅನುಸರಿಸಿಕೊಂಡು, ಮಧುರೆಯಲ್ಲಿಯೆ ಕಾಲವನ್ನು ತಳ್ಳುತ್ತಿದ್ದರು. ಹೀಗಿರಲು ದೇವಕಿಗೆ ಏಳನೆಯ ಗರ್ಭ ಮೂಡಿ ಬೆಳೆಯಲಾರಂಭವಾಯಿತು. ಅದನ್ನು ಹೊತ್ತ ತಾಯಿಗೆ ಮಗು ಹುಟ್ಟುವುದೆಂಬ ಸಂತೋಷಕ್ಕಿಂತಲೂ ಕಂಸನಿಂದ ಅದು ಸಾಯುವುದಲ್ಲಾ ಎಂಬ ಸಂಕಟ ಹೆಚ್ಚಾಯಿತು. ತನ್ನ ತಾಯಾಗಲಿರುವವಳ ಈ ಸಂಕಟವನ್ನು ನೋಡಲಾರದೆ ಭಗ ವಂತನು ತನ್ನ ಯೋಗಮಾಯೆಯನ್ನು ಕರೆದು ‘ಮಾಯಾ, ದೇವಕಿಯ ಗರ್ಭದಲ್ಲಿ ಆದಿ ಶೇಷನು ಮಗುವಾಗಿ ಬೆಳೆಯುತ್ತಿದ್ದಾನೆ. ನೀನು ಆ ಮಗುವನ್ನು ತೆಗೆದುಕೊಂಡು ನಂದಗೋಕುಲಕ್ಕೆ ಹೋಗು. ಅಲ್ಲಿ ವಸುದೇವನ ಹಿರಿಯ ಹೆಂಡತಿಯಾದ ರೋಹಿಣಿಯು ಕಂಸನ ಭಯದಿಂದ ತಲೆ ಮರೆಸಿಕೊಂಡಿದ್ದಾಳೆ. ಅವಳ ಗರ್ಭದಲ್ಲಿ ಆ ಮಗುವನ್ನಿಡು. ನೀನು ಹಾಗೆ ಮಾಡಿದಮೇಲೆ ನಾನು ದೇವಕಿಯ ಗರ್ಭವನ್ನು ಪ್ರವೇಶಿಸಿ, ಆಕೆಯ ಮಗನಾಗಿ ಹುಟ್ಟುತ್ತೇನೆ. ಅಷ್ಟರಲ್ಲಿ ನೀನು ನಂದನ ಮಡದಿಯಾದ ಯಶೋದೆಯ ಗರ್ಭವನ್ನು ಪ್ರವೇಶಿಸಿ, ನಾನು ಹುಟ್ಟುವ ವೇಳೆಗೆ ಸರಿಯಾಗಿ ನೀನೂ ಹುಟ್ಟಬೇಕು. ನಿನ್ನನ್ನು ಲೋಕದ ಜನ ಭದ್ರಕಾಳಿ, ವೈಷ್ಣವಿ, ನಾರಾಯಣಿ, ಮಾಧವೀ, ಶಾರದೆ, ಅಂಬಿಕೆ ಇತ್ಯಾದಿ ನಾನಾ ಹೆಸರುಗಳಿಂದ ಕರೆದು ಪೂಜಿಸುತ್ತಾರೆ’ ಎಂದು ಹೇಳಿದನು. ಆತನ ಅಪ್ಪಣೆ ಯಂತೆ ಮಾಯಾದೇವಿಯು ದೇವಕಿಯ ಗರ್ಭವನ್ನು ಸೆಳೆದು ರೋಹಿಣಿಯ ಹೊಟ್ಟೆಯ ಲ್ಲಿಟ್ಟಳು. ಒಡನೆಯೆ ದೇವಕಿಯ ಗರ್ಭ ಬರಿದಾಯಿತು. ಇದನ್ನು ಕಂಡ ಜನ ದೇವಕಿಗೆ ಗರ್ಭಸ್ರಾವವಾಯಿತೆಂದು ಮಮ್ಮಲ ಮರುಗಿದರು. ಅತ್ತ ರೋಹಿಣಿಯು ಗರ್ಭಿಣಿ ಯಾಗಿ, ದಿನ ತುಂಬುತ್ತಲೆ ಸುಂದರನಾದ ಸುಕುಮಾರನನ್ನು ಹೆತ್ತಳು. ಲೋಕರಂಜಕನಾದ ಆತನಿಗೆ ರಾಮನೆಂದು ನಾಮಕರಣವಾಯಿತು. ಮುಂದೆ ಆತನೆ ತನ್ನ ಪರಾಕ್ರಮದಿಂದ ಬಲರಾಮನೆಂದೂ ಬಲಭದ್ರನೆಂದೂ ಪ್ರಖ್ಯಾತನಾದನು. ಗರ್ಭವನ್ನು ಸೆಳೆದು ಹುಟ್ಟಿ ದುದರಿಂದ ಆತನಿಗೆ ‘ಸಂಕರ್ಷಣ’ನೆಂದೂ ಹೆಸರಾಯಿತು. </p>
  <p>ಆದಿಶೇಷನು ಬಲರಾಮನಾಗಿ ಭೂಮಿಗೆ ಅವತರಿಸುತ್ತಲೆ ಶ್ರೀಹರಿಯೂ ತನ್ನ ಅವ ತರಣಕ್ಕೆ ಸಿದ್ಧನಾದನು. ಸರ್ವವ್ಯಾಪಿಯಾದ ಆತನು ವಸುದೇವನ ಹೃದಯವನ್ನು ಹೊಕ್ಕು ಅಲ್ಲಿ ನೆಲಸಿದನು. ಭಗವಂತನ ತೇಜಸ್ಸು ಬಂದು ನೆಲಸುತ್ತಲೆ ವಸುದೇವನು ಸೂರ್ಯನಂತೆ ಕಾಂತಿಯುಕ್ತನಾದನು. ಆ ಸಮಯದಲ್ಲಿ ಆತನನ್ನು ಕಂಡರೆ ಕಂಸನಿಗೆ ಸಹ ಏನೋ ಒಂದು ಬಗೆಯ ದಿಗಿಲು; ಆತನ ತೇಜಸ್ಸು ಅಷ್ಟು ಪ್ರಖರವಾಗಿತ್ತು. ಕೆಲವು ದಿನಗಳು ಕಳೆಯುವಷ್ಟರಲ್ಲಿ ವಸುದೇವನಲ್ಲಿ ನೆಲಸಿದ್ದ ಆ ತೇಜಸ್ಸು ದೇವಕಿಯ ಗರ್ಭವನ್ನು ಪ್ರವೇಶಿಸಿತು. ಒಡನೆಯೆ ಆಕೆ ಚಂದ್ರಕಳೆಯನ್ನು ಧರಿಸಿದ ಪೂರ್ವದಿಕ್ಕಿನಂತೆ ತೊಳಗಿ ಬೆಳಗಿದಳು. ಆಕೆಯ ದೇಹ ಕಾಂತಿಯಿಂದ ತುಂಬಿತು. ಇದನ್ನು ಕಂಡು ಕಂಸನಿಗೆ ಕಳವಳ ವಾಯಿತು. ಆತ ತನ್ನಲ್ಲಿಯೆ ತಾನು ‘ಎಲ ಎಲ, ಇದೆಂತಹ ಸೋಜಿಗ! ಹಿಂದೆಲ್ಲ ಗರ್ಭಿಣಿ ಯಾಗಿದ್ದಾಗ ಈಕೆಯಲ್ಲಿ ಇಂತಹ ತೇಜಸ್ಸನ್ನು ನಾನು ಕಂಡಿರಲಿಲ್ಲ. ಬಹುಶಃ ನನ್ನ ಮೃತ್ಯು ವಾದ ವಿಷ್ಣು ಈಗ ಇವಳ ಗರ್ಭವನ್ನು ಹೊಕ್ಕಿರವನೋ ಏನೋ! ಈಗ ನಾನೇನು ಮಾಡಲಿ? ಇವಳನ್ನು ಕೊಂದುಹಾಕಿಬಿಡಲೆ? ಛೆ, ಛೆ, ಅದು ಶುದ್ಧ ಅನ್ಯಾಯ. ಇವಳು ನನ್ನ ತಂಗಿ, ಗರ್ಭಿlಣಿಯಾಗಿದ್ದಾಳೆ; ಈಗ ಇವಳನ್ನು ಕೊಂದರೆ ನನ್ನ ಕೀರ್ತಿಗೆ ಮಸಿ ಬಳಿದಂತಾಗುತ್ತದೆ. ನನ್ನ ಜೀವಿತಕಾಲದಲ್ಲಿ ಮಾತ್ರವೇ ಅಲ್ಲ, ಸತ್ತಮೇಲೆ ಕೂಡ ಜನ ನನ್ನನ್ನು ಪಾಪಿಯೆಂದು ನಿಂದಿಸುತ್ತಾರೆ. ಆಯಿತು, ಅವಳ ಹೊಟ್ಟೆಯಿಂದ ಮಗು ಹುಟ್ಟುವ ತನಕ ಕಾದಿದ್ದು, ಆಮೇಲೆ ಆ ಮಗುವನ್ನು ತೀರಿಸಿದರಾಯಿತು’ ಎಂದುಕೊಂಡನು. ಅಲ್ಲಿಂದ ಮುಂದೆ ಅವ ನಿಗೆ ಹಗಲಿರುಳೂ–ನಿಂತಿರುವಾಗ, ಕುಳಿತಿರುವಾಗ, ಓಡಾಡುವಾಗ, ಊಟಮಾಡುವಾಗ –ವಿಷ್ಣುವಿನ ಮೇಲಿನ ದ್ವೇಷದಿಂದ, ಆ ವಿಷ್ಣುವಿನ ಚಿಂತೆಯೇ ಆಯಿತು. ಅವನ ಪಾಲಿಗೆ ಜಗತ್ತೆಲ್ಲ ವಿಷ್ಣುಮಯವಾಯಿತು.</p>
  <p>ಶ್ರೀಹರಿಯು ದೇವಕಿಯ ಗರ್ಭದಲ್ಲಿ ಬೆಳೆಯುತ್ತಿರುವುದನ್ನು ಅರಿತ ಬ್ರಹ್ಮರುದ್ರಾದಿ ದೇವತೆಗಳೂ ಮಹರ್ಷಿಗಳೂ ದೇವಕಿಯಿದ್ದ ಸೆರೆಮನೆಯನ್ನು ಹೊಕ್ಕು, ಶ್ರೀಹರಿಯನ್ನು ಸ್ತುತಿಸಹೊರಟರು–“ಹೇ ದೇವ ದೇವ! ಸತ್ಯಸ್ವರೂಪನಾದ ನೀನು ಕೊಟ್ಟ ಮಾತಿನಂತೆ ದೇವಕೀದೇವಿಯ ಗರ್ಭಕ್ಕೆ ಇಳಿದು ಬಂದಿರುವೆ. ನಿನ್ನನ್ನು ಪಡೆಯಲು ಸತ್ಯವೇ ಶರಣು. ಹೇ ಭಗವಂತ! ಈ ಪ್ರಪಂಚವೆಂಬ ಅನಾದಿಯಾದ ವೃಕ್ಷಕ್ಕೆ ನೀನೆ ಊರುಗೋಲು; ಸತ್ವ, ರಜ, ತಮಗಳೆಂಬ ಬೇರುಗಳ ಮೇಲೆ ನಿಂತಿರುವ ಈ ವೃಕ್ಷದಲ್ಲಿ ಸುಖದುಃಖಗಳೆಂಬ ಎರಡು ಹಣ್ಣುಗಳು ಇವೆ. ಇವನ್ನು ತಿನ್ನುವುದಕ್ಕಾಗಿ ಜೀವಾತ್ಮ, ಪರಮಾತ್ಮ ಎಂಬ ಎರಡು ಹಕ್ಕಿಗಳು ಕುಳಿತಿವೆ. ಸ್ವಾಮಿ, ಆ ಮರವನ್ನು ನೆಟ್ಟವನು ನೀನೆ, ರಕ್ಷಿಸುವವನು ನೀನೆ, ಕೊನೆಗದನ್ನು ಕಿತ್ತೆಸೆದು ಆಟವಾಡುವವನೂ ನೀನೆ. ಸಚ್ಚಿದಾನಂದ ಸ್ವರೂಪಿಯಾದ ನೀನು ಈ ಜಗತ್ತನ್ನು ಸೃಷ್ಟಿಸಿ, ದುಷ್ಟಶಿಕ್ಷಣ ಶಿಷ್ಟರಕ್ಷಣೆಗಾಗಿ ಅವತಾರವೆತ್ತುವ ನಾಟಕ ವನ್ನಾಡುವೆ. ಕೇವಲ ಲೋಕರಕ್ಷಣೆಗಾದರೆ ನೀನು ಅವತಾರವೆತ್ತುವುದೇಕೆ? ಸಂಕಲ್ಪಮಾತ್ರ ದಿಂದಲೆ ನೀನು ಅದನ್ನು ನಿರ್ವಹಿಸಬಲ್ಲೆ. ಆದರೆ, ಲೋಕದ ಜನ ನಿನ್ನ ಅವತಾರದ ಕಥೆ ಯನ್ನು ಕೇಳಿ, ಭಕ್ತಿಯಿಂದ ನಿನ್ನನ್ನು ಪೂಜಿಸಿ, ಮುಕ್ತಿಯನ್ನು ಪಡೆಯಲೆಂಬುದೆ ನಿನ್ನ ಅವತಾರದ ಗುಟ್ಟು. ಅಲ್ಲದೆ ನೀನು ಮಾನವನಾಗಿ ಅವತರಿಸಿದಾಗ ಮಾನವನಂತೆಯೇ ನಟಿಸುವೆಯಾದರೂ, ಆಗಾಗ ಕೆಲವು ಅದ್ಭುತಕಾರ್ಯಗಳನ್ನು ಮಾಡಿ, ಅಜ್ಞಾನಿಗಳ ಕಣ್ಣನ್ನು ತೆರಸುವೆ. ಅವರು ಅದ್ಭುತಕಾರ್ಯಗಳಿಗಾಗಿ ನಿನ್ನನ್ನು ಪೂಜಿಸುವರು; ಆ ಮೂಲಕ ಅವರಲ್ಲಿ ದೈವಭಕ್ತಿ ಮೂಡುವುದು. ಅವರು ಯಾವ ವಿಗ್ರಹದ ರೂಪಿನಿಂದಲೇ ನಿನ್ನನ್ನು ಪೂಜಿಸಲಿ, ಅದು ನಿನಗೆ ಸಲ್ಲುತ್ತದೆ. ಸ್ವಾಮಿ, ನೀನೀಗ ದೇವಕೀದೇವಿಯ ಮಗನ ರೂಪದಿಂದ ಅವತರಿಸುತ್ತಿರುವೆ. ನಿರ್ವಿಕಾರನಾದ ನೀನು ಈ ವಿಕಾರವನ್ನು ತೋರಿ, ಭೂಭಾರವನ್ನು ತಗ್ಗಿಸುವ ಲೀಲೆಯನ್ನು ಕೈಕೊಂಡಿರುವೆ. ನಿನಗೆ ನಮೋನಮೋ!” ಹೀಗೆ ಶ್ರೀಹರಿಯನ್ನು ಸ್ತುತಿಸಿದ ಮೇಲೆ, ಅವರು ದೇವಕೀದೇವಿಯನ್ನು ಕುರಿತು ‘ಅಮ್ಮ, ನಿನ್ನ ಮತ್ತು ಯಾದವ ರೆಲ್ಲರ ಕಷ್ಟಗಳೂ ಇನ್ನು ಕೊನೆಯಾದುವೆಂದು ತಿಳಿ’ ಎಂದು ಸಮಾಧಾನ ಹೇಳಿ, ತಮ್ಮ ತಮ್ಮ ಲೋಕಗಳಿಗೆ ಹಿಂದಿರುಗಿದರು. </p>
  <p>ಕಾಲಚಕ್ರ ಮತ್ತಷ್ಟು ಮುಂದುರುಳಿತು. ಶ್ರೀಹರಿಯು ಮಾನವನಾಗಿ ಅವತರಿಸುವ ಮಂಗಳ ಮುಹೂರ್ತವು ಸನ್ನಿಹಿತವಾಯಿತು. ಒಡನೆಯೆ ಗ್ರಹ ನಕ್ಷತ್ರಗಳೆಲ್ಲ ಶುಭಸ್ಥಾನ ವನ್ನು ಸೇರಿದವು. ಸೋದರಮಾವನ ಸಾವನ್ನು ಸಾರುವ ರೋಹಿಣೀ ನಕ್ಷತ್ರವು ಜನ್ಮನಕ್ಷತ್ರ ವಾಗಿ ಬಂದು ಸಂಧಿಸಿತು; ದಿಕ್ಕುಗಳೆಲ್ಲವೂ ಶುಭ್ರಧವಳಕಾಂತಿಯಿಂದ ತುಂಬಿದವು, ಆಕಾಶವು ನಿರ್ಮಲವಾಯಿತು, ನದಿ ತೊರೆಗಳ ನೀರು ತಿಳಿಯಾಯಿತು, ವನಕಾನನಗಳ ಗಿಡಮರಗಳು ಹೂ ಹಣ್ಣುಗಳಿಂದ ತುಂಬಿ ಹೋದವು, ತಂಗಾಳಿಯು ಸುವಾಸನೆಯನ್ನು ಹೊತ್ತು ಮಂದಮಂದವಾಗಿ ಬೀಸಿತು, ಜನಮನಗಳು ಆನಂದದಿಂದ ತುಂಬಿದವು. ಹಕ್ಕಿಗಳು ಇಂಪಾಗಿ ಗಾನಮಾಡಿದವು. ಆನಂದದ ಲಹರಿಯೊಂದು ಇಡೀ ಬ್ರಹ್ಮಾಂಡ ವನ್ನೆ ಅಲೆಅಲೆಯಾಗಿ ಹಬ್ಬಿ ತುಂಬಿದಂತಾಯಿತು. ಗಂಧರ್ವರು ಗಾನಮಾಡುತ್ತಿರಲು ಅಪ್ಸರೆಯರು ನರ್ತನ ಮಾಡಿದರು, ದೇವತೆಗಳು ತಮ್ಮ ನಗಾರಿಯನ್ನು ಬಾರಿಸಿ ಹೂಮಳೆ ಯನ್ನು ಕರೆದರು. ಆಗ ನಡುರಾತ್ರಿ, ಇದ್ದಕಿದ್ದಂತೆಯೆ ಮೋಡಗಳು ಆಕಾಶಕ್ಕೆ ಏರಿಬಂದು, ಗಂಭೀರವಾದ ಗುಡುಗಿನ ದನಿಯನ್ನು ಹೊರಸೂಸಿದವು. ವಿಷ್ಣುಮಾಯೆಯಂತೆ ಕಗ್ಗತ್ತಲು ಜಗತ್ತನ್ನೆಲ್ಲ ತುಂಬಿತು. ಇಂತಹ ಕಗ್ಗತ್ತಲೆಯ ನಟ್ಟಿರುಳಿನಲ್ಲಿ ಸಕಲ ಕಲ್ಯಾಣಗುಣ ಪರಿಪೂರ್ಣನಾದ ಶ್ರೀಹರಿಯು ಪೂರ್ವ ದಿಕ್ಕಿನಿಂದ ಮೂಡಿಬರುವ ಪೂರ್ಣಚಂದ್ರನಂತೆ ದೇವಕಿಯ ಗರ್ಭದಿಂದ ಇಳೆಗೆ ಅವತರಿಸಿದನು. </p>
  <p>ತನ್ನ ಪೂರ್ಣಾಂಶದಿಂದ ಹುಟ್ಟಿರುವ ಆ ಪರಮ ಪುರುಷೋತ್ತಮನ ರೂಪವೈಭವ ವನ್ನು ಯಾವನು ತಾನೆ ಮಾತುಗಳಿಂದ ವರ್ಣಿಸಿ ಹೇಳಬಲ್ಲನು? ಅರಳಿದ ಕಮಲದಂತೆ ವಿಶಾಲವಾದ ಆ ಕಣ್ಣುಗಳು, ನಾಲ್ಕು ತೋಳುಗಳು, ಆ ನಾಲ್ಕರಲ್ಲಿಯೂ ಶಂಖ ಚಕ್ರ ಇತ್ಯಾದಿ ಆಯುಧಗಳು, ಎದೆಯಲ್ಲಿ ಶ್ರೀವತ್ಸವೆಂಬ ಮಚ್ಚೆ, ಕೊರಳಲ್ಲಿ ಕೌಸ್ತುಭರತ್ನ, ನಡುವಿನಲ್ಲಿ ದಿವ್ಯವಾದ ಪೀತಾಂಬರ, ಮುಂಗಾರ ಮುಗಿಲಿನಂತಿರುವ ದೇಹಕಾಂತಿ, ವಜ್ರವೈಢೂರ್ಯಗಳಿಂದ ಕೂಡಿದ ಕಿರೀಟಕುಂಡಲಗಳು, ಅವುಗಳ ಕಾಂತಿಯಿಂದ ಝಗ ಝಗಿಸುವ ಮುಂಗುರುಳು, ನಡುವಿನ ಒಡ್ಯಾಣ, ತೋಳ್ಬಳೆ, ಕಾಲ್ಗಡಗ–ಹೀಗೆ ಸರ್ವಾ ಲಂಕಾರ ಭೂಷಿತವಾದ ದಿವ್ಯಸುಂದರ ವಿಗ್ರಹವನ್ನು ಕಂಡ ವಸುದೇವ ದೇವಕಿಯರು ಅಚ್ಚರಿಯಿಂದ ಬಿಟ್ಟ ಕಣ್ಣನ್ನು ಮುಚ್ಚಲಾರದೆ ಮಗುವನ್ನು ದಿಟ್ಟಿಸಿ ನೋಡಿದರು. ಸಾಕ್ಷಾತ್ ಮಹಾವಿಷ್ಣುವೆ ಮಗನಾಗಿ ಹುಟ್ಟಿರುವಾಗ ಅವರಿಗಾದ ಸಂಭ್ರಮವನ್ನು ಕೇಳ ಬೇಕೆ! ಅವರು ಶಿಶುವಿನ ಮಂದೆ ಕೈಜೋಡಿಸಿ ನಿಂತು ಭಕ್ತಿಯಿಂದ ‘ಹೇ ಸಚ್ಚಿದಾನಂದ! ಸರ್ವಾಂತರ್ಯಾಮಿ! ಸರ್ವವ್ಯಾಪಕ! ಸರ್ವಸ್ವರೂಪ! ಮಾಯಾತೀತ! ಪರಮೇಶ್ವರ! ನೀನು ನಿರ್ಗುಣ, ನಿರ್ವಿಕಾರ, ನಿರಪೇಕ್ಷ! ಪರಬ್ರಹ್ಮಸ್ವರೂಪಿಯಾದ ನೀನು ನಿನ್ನ ಮಾಯೆ ಯಿಂದ ಮೂರು ಲೋಕಗಳನ್ನೂ ಹುಟ್ಟಿಸುವೆ, ರಕ್ಷಿಸುವೆ, ಅಳಿಸುವೆ! ಆದರೂ ನಾವು ನಿನ್ನ ಮಾಯೆಗೆ ಒಳಗಾದವರು. ಅದರಿಂದಲೆ ಕಂಸನೆಲ್ಲಿ ಬಂದು ನಿನಗೆ ಕೇಡನ್ನು ಮಾಡು ವನೋ ಎಂಬ ಭಯ. ಮಹಾಯೋಗಿಗಳಿಗೆ ಮಾತ್ರ ಗೋಚರವಾಗುವ ಈ ದಿವ್ಯಮಂಗಳ ರೂಪವನ್ನು ಬೇಗ ಮರೆಗೊಳಿಸು. ಸಕಲ ಬ್ರಹ್ಮಾಂಡವನ್ನೂ ಹೊಟ್ಟೆಯಲ್ಲಿಟ್ಟುಕೊಂಡಿ ರುವ ನೀನು ನಮ್ಮ ಹೊಟ್ಟೆಯ ಮಗುವೆಂದು ಹೇಳಿಕೊಳ್ಳುವುದು ನಗೆಪಾಟಲಾದರೂ, ಹಾಗೆ ಹೇಳಿಕೊಳ್ಳುವಂತೆ ನಮ್ಮನ್ನು ಅನುಗ್ರಹಿಸಿರುವ ನಿನಗೆ ನಮೋ ನಮೋ’ ಎಂದು ಬೇಡಿಕೊಂಡರು. </p>
  <p>ದೇವಕಿ ವಸುದೇವರ ವಾತ್ಸಲ್ಯಭಕ್ತಿಯನ್ನು ಕಂಡು ಮೆಚ್ಚಿದ ಭಗವಂತನು ಅವರನ್ನು ಕುರಿತು ಅವರ ಪೂರ್ವಜನ್ಮದ ವೃತ್ತಾಂತವನ್ನೆಲ್ಲ ವಿಶದವಾಗಿ ತಿಳಿಸಿದನು. ಹಿಂದೆ ಸ್ವಾಯಂಭುಮನುವಿನ ಕಾಲದಲ್ಲಿ ಅವರು ಸುತಪ-ಪೃಶ್ನಿ ಎಂಬ ದಂಪತಿಗಳಾಗಿದ್ದರು. ಅವರು ಬ್ರಹ್ಮನ ಅಪ್ಪಣೆಯಂತೆ ಸಂತಾನವನ್ನು ಪಡೆಯುವುದಕ್ಕಾಗಿ ಶ್ರೀಹರಿಯನ್ನು ಕುರಿತು ಒಂದೆ ಮನಸ್ಸಿನಿಂದ ಬಹುಕಾಲ ತಪಸ್ಸು ಮಾಡಿದರು. ಮಹಾವಿಷ್ಣುವು ಪ್ರತ್ಯಕ್ಷ ನಾಗಿ ವರವನ್ನು ಬೇಡೆನ್ನಲು ಅವರು ‘ನಿನ್ನಂತಹ ಪುತ್ರನಾಗಬೇಕು’ ಎಂದು ಬೇಡಿ ಕೊಂಡರು. ತನಗೆ ಸಮಾನನಾದವನು ಮತ್ತೊಬ್ಬನಿಲ್ಲದುದರಿಂದ ಶ್ರೀಹರಿಯೇ ಅವರ ಮಗನಾಗಿ ಪೃಶ್ನಿಗರ್ಭನೆಂಬ ಹೆಸರಿನಿಂದ ಹುಟ್ಟಿದ. ಆ ದಂಪತಿಗಳು ಮರುಜನ್ಮದಲ್ಲಿ ಕಶ್ಯಪ ಅದಿತಿಯರಾಗಿ ಹುಟ್ಟಿದರು. ಆಗಲೂ ಶ್ರೀಹರಿ ವಾಮನನೆಂಬ ಹೆಸರಿನಿಂದ ಅವರ ಮಗನಾಗಿ ಹುಟ್ಟಿದ. ಆ ಕಶ್ಯಪ ಅದಿತಿಯರೆ ಈಗ ವಸುದೇವ ದೇವಕಿಯರಾಗಿ ಹುಟ್ಟಿ ದ್ದಾರೆ. ಈ ಜನ್ಮದಲ್ಲಿಯೂ ಶ್ರೀಹರಿ ಅವರ ಮಗನಾಗಿ ಹುಟ್ಟಿದ್ದಾನೆ. ಆ ದಂಪತಿಗಳಿಗೆ ಅವರ ಪೂರ್ವಜನ್ಮದ ಕಥೆಯನ್ನು ಜ್ಞಾಪಿಸುವುದಕ್ಕಾಗಿಯೇ ಶ್ರೀಹರಿ ಈಗ ಸ್ವಸ್ವರೂಪ ದಿಂದ ಹುಟ್ಟಿರುವುದು. ಇದನ್ನು ತಿಳಿಸಿದ ಮೇಲೆ ಶ್ರೀಹರಿಯು ವಸುದೇವನನ್ನು ಕುರಿತು ‘ಕಂಸನಿಗೆ ಅಷ್ಟು ಹೆದರುವುದಾದರೆ ನೀನು ಈಗಲೆ ನನ್ನನ್ನು ನಂದಗೋಕುಲಕ್ಕೆ ತೆಗೆದು ಕೊಂಡು ಹೋಗು. ಅಲ್ಲಿ ನನ್ನ ಮಾಯೆಯು ನಂದನ ಮಡದಿಯಾದ ಯಶೋದೆಯ ಗರ್ಭದಲ್ಲಿ ಈಗತಾನೆ ಹುಟ್ಟಿದ್ದಾಳೆ. ನನ್ನನ್ನು ಅಲ್ಲಿಟ್ಟು, ಅವಳನ್ನು ಇಲ್ಲಿಗೆ ಕರೆದು ತಾ. ಇದು ಹೇಗೆ ಸಾಧ್ಯ ಎಂಬ ಚಿಂತೆಬೇಡ. ನನ್ನ ಮಹಿಮೆಯಿಂದ ಅಸಾಧ್ಯವಾದುದೂ ಸಾಧ್ಯ ವಾಗುವುದು’ ಎಂದು ಹೇಳಿದನು. ಮರುಕ್ಷಣದಲ್ಲಿ, ದೇವಕಿ ವಸುದೇವರು ನೋಡುತ್ತಿ ದ್ದಂತೆಯೆ ಶ್ರೀಹರಿಯು ಲೋಕಸಾಮಾನ್ಯವಾದ ಶಿಶುವಿನಂತೆ ಕಾಣಿಸಿಕೊಂಡನು. </p>
  <p>ವಸುದೇವನು ಶಿಶುರೂಪಿಯಾದ ಭಗವಂತನ ಅಪ್ಪಣೆಯಂತೆ ಆ ಶಿಶುವನ್ನು ಎತ್ತಿ ಕೊಂಡು ಸೆರೆಮನೆಯಿಂದ ಹೊರಟನು. ಸೆರೆಮನೆಯೆಂದಮೇಲೆ ಕೇಳಬೇಕೆ? ಅದಕ್ಕೆ ಬಲ ವಾದ ಬಾಗಿಲುಗಳು, ದಪ್ಪನಾದ ಅಗಳಿಗಳು, ಉಕ್ಕಿನ ಸರಪಳಿಗಳಿಂದ ಆ ಬಾಗಿಲುಗಳನ್ನು ಬಂಧಿಸಲಾಗಿತ್ತು. ಆದರೇನು? ಸೂರ್ಯನ ಮುಂದೆ ಕಗ್ಗತ್ತಲೆಯೆ? ವಸುದೇವನು ಮಗುವಿ ನೊಡನೆ ಬಾಗಿಲ ಬಳಿಗೆ ಬರುತ್ತಲೆ, ಆ ಬಾಗಿಲುಗಳು ತಮಗೆ ತಾವೆ ತೆರೆದುಕೊಂಡವು. ಹಗಲಿರುಳೆನ್ನದೆ ಕಾವಲು ಕಾಯುತ್ತಿದ್ದವರೆಲ್ಲ ಒಮ್ಮೆಗೆ ಗಾಢನಿದ್ರೆಯಲ್ಲಿ ಮೈಮರೆತು, ಹೆಣಗಳಂತೆ ನೆಲಕ್ಕೊರಗಿದರು. ಊರಜನಕ್ಕೆಲ್ಲ ಎಲ್ಲಿಲ್ಲದ ನಿದ್ರೆ ಅಂದು. ಜನರಾರೂ ಹೊರಗೆ ಸಂಚರಿಸಲಾರದಂತೆ ಕಗ್ಗತ್ತಲು ಕವಿದಿದೆ, ದೊಡ್ಡ ಮಳೆ ಸುರಿಯುತ್ತಿದೆ. ವಸುದೇವನು ಮಗುವನ್ನೆತ್ತಿಕೊಂಡು ಹೊರಗೆ ಕಾಲಿಡುತ್ತಿದಂತೆಯೇ, ಶಿಶುವಿನ ಮೇಲೆ ಮಳೆಯ ಹನಿ ಬೀಳದಂತೆ ಆದಿಶೇಷನು ತನ್ನ ಹೆಡೆಗಳನ್ನು ಕೊಡೆಯಾಗಿ ಮಾಡಿ ಆತನನ್ನು ಹಿಂಬಾಲಿಸಿದನು. ಮಧುರಾಪುರಿಯನ್ನು ಬಿಟ್ಟು ಹೊರಡುತ್ತಲೆ ಪೂರ್ಣಪ್ರವಾಹದಿಂದ ಭಯಂಕರಾಕಾರದಲ್ಲಿ ಹರಿಯುತ್ತಿದ್ದ ಯಮುನಾ ನದಿ ಅವರನ್ನು ಇದಿರಿಸಿತು. ಆದರೆ ಅವರು ತನ್ನ ಬಳಿಗೆ ಬರುತ್ತಿದ್ದಂತೆಯೆ ಆ ನದಿ ಇಬ್ಭಾಗವಾಗಿ ಅವರಿಗೆ ಹಾದಿಯನ್ನು ಮಾಡಿಕೊಟ್ಟಿತು. ವಸುದೇವನು ನದಿಯನ್ನು ದಾಟಿ ನಂದಗೋಕುಲಕ್ಕೆ ಕಾಲಿಡುತ್ತಿದ್ದಂತೆ ಅಲ್ಲಿನವರೆಲ್ಲರೂ ಗಾಢನಿದ್ರೆಯಲ್ಲಿ ಮೈ ಮರೆತರು. ವಸುದೇವನು ನಂದನ ಮನೆಯನ್ನು ಹೊಕ್ಕು ನೋಡುತ್ತಾನೆ, ಯಶೋದೆ ಆಗತಾನೆ ಮಗುವನ್ನು ಹೆತ್ತು, ಆಯಾಸದಿಂದ ಮೈ ಮರೆತು ಮಲಗಿದ್ದಳು. ತನಗೆ ಹುಟ್ಟಿದ ಮಗು ಹೆಣ್ಣೊ, ಗಂಡೊ ಎಂಬುದನ್ನು ಸಹ ಅವಳು ಅರಿಯಳು. ವಸುದೇವನು ತನ್ನ ಶಿಶುವನ್ನು ಪಕ್ಕದಲ್ಲಿ ಮಲಗಿಸಿ, ಅಲ್ಲಿದ್ದ ಹೆಣ್ಣು ಶಿಶುವನ್ನು ತಾನೆತ್ತಿಕೊಂಡು ಹಿಂದಿರುಗಿ, ದೇವಕಿಯ ಪಕ್ಕದಲ್ಲಿ ಮಲಗಿಸಿದನು.</p>
  <div/>
  <div>42. ಮಹಾಮಾಯೆ</div>
  <p>ವಸುದೇವನು ಸೆರೆಮನೆಗೆ ಹಿಂದಿರುಗುತ್ತಲೆ ಅದರ ಬಾಗಿಲುಗಳು ಮೊದಲಿನಂತೆ ಭದ್ರ ವಾಗಿ ಮುಚ್ಚಿಕೊಂಡುವು. ಇಷ್ಟಾಗುವುದನ್ನೇ ಕಾದಿತ್ತೋ ಎನ್ನುವಂತೆ ದೇವಕಿಯ ಪಕ್ಕದ ಲ್ಲಿದ್ದ ಕೂಸು ಗಟ್ಟಿಯಾಗಿ ಅಳುವುದಕ್ಕೆ ಮೊದಲುಮಾಡಿತು. ಅದರ ಕೂಗು ನಿದ್ರೆ ಮಾಡು ತ್ತಿದ್ದ ಕಾವಲುಗಾರರನ್ನು ಬಡಿದೆಬ್ಬಿಸಿತು. ಅವರಲ್ಲಿ ಕೆಲವರು ನಿಟ್ಟೋಟದಿಂದ ಕಂಸ ರಾಜನ ಬಳಿಗೆ ಹೋಗಿ ‘ಮಹಾಸ್ವಾಮಿ, ದೇವಕೀದೇವಿಗೆ ಮಗು ಹುಟ್ಟಿದೆ’ ಎಂದು ಅರಿಕೆ ಮಾಡಿದರು. ಹಾಸಿಗೆಯಲ್ಲಿ ಮಲಗಿದ್ದ ಕಂಸನು ಆ ಮಾತನ್ನು ಕೇಳುತ್ತಲೇ ಮೆಟ್ಟಿಬಿದ್ದು ಮೇಲಕ್ಕೆದ್ದನು. ಆತನು ಬಿಚ್ಚಿದ ಕೂದಲನ್ನು ಕೂಡ ಗಂಟು ಹಾಕಿಕೊಳ್ಳದೆ ಹೇಗಿದ್ದವನು ಹಾಗೆಯೇ ಹಿರಿದ ಕತ್ತಿಯೊಡನೆ ಸೆರಮನೆಗೆ ಓಡಿಬಂದನು. ಅವನು ಒಳಗೆ ನುಗ್ಗಿ ಬಂದ ರಭಸಕ್ಕೆ ದೇವಕೀದೇವಿ ಗಡಗಡ ನಡುಗಿಹೋದಳು. ಆಕೆ ಆತನನ್ನು ಕುರಿತು ‘ಅಣ್ಣ, ಇದು ಹೆಣ್ಣು, ನಿನ್ನ ಸೋದರಸೊಸೆ, ಇದರಿಂದ ನಿನಗಾವ ಭಯವಣ್ಣಾ? ಇದನ್ನು ಕೊಲ್ಲಬೇಡ, ಅಯ್ಯೋ ದೈವವೇ, ನನ್ನ ಮಕ್ಕಳಿಗೆ, ಎಲ್ಲರನ್ನೂ ಬಿಟ್ಟು ನೀನೆ ಮೃತ್ಯುವಾಗಬೇಕೆ? ಒಂದಲ್ಲ, ಎರಡಲ್ಲ; ಆರು ಮಕ್ಕಳು ನಿನ್ನ ಕೋಪಕ್ಕೆ ಆಹುತಿಯಾಗಿ ಹೋದರು. ಹೋದುದು ಹೋಗಲಿ, ಈ ಮಗುವನ್ನಾದರೂ ಉಳಿಸಣ್ಣ. ನಿನ್ನ ಕಾಲು ಹಿಡಿದು ಬೇಡಿ ಕೊಳ್ಳುತ್ತೇನಣ್ಣ’ ಎಂದು ದೀನಳಾಗಿ ಬೇಡಿಕೊಂಡಳು. ಆದರೆ ಕಂಸನ ಮನಸ್ಸು ಜೀವ ಭಯದಿಂದ ಕಲ್ಲಾಗಿ ಹೋಗಿತ್ತು. ಅವನು ತಂಗಿಯ ಮಾತನ್ನು ಕಿವಿಗೆ ಹಾಕಿಕೊಳ್ಳಲೇ ಇಲ್ಲ. ಅವಳು ಎದೆಗೆ ಅವುಚಿಕೊಂಡಿದ್ದ ಕೂಸನ್ನು ಅವನು, ಹೊರೆಯಿಂದ ಕಟ್ಟಿಗೆಯನ್ನು ಕೀಳುವಂತೆ ಕಿತ್ತು, ಅಲ್ಲಿಯೇ ಇದ್ದ ಒಂದು ಬಂಡೆಯ ಮೇಲೆ ಅಗಸನು ಬಟ್ಟೆಯೊಗೆಯು ವಂತೆ ಅದರ ಕಾಲುಗಳನ್ನು ಹಿಡಿದುಕೊಂಡು ಅಪ್ಪಳಿಸಿದನು. ಆದರೆ, ಅದು ಅಷ್ಟರ ಲ್ಲಿಯೇ ಅವನ ಕೈಯಿಂದ ನುಣುಚಿಕೊಂಡು, ಪುಟಚಂಡಿನಂತೆ ಆಕಾಶಕ್ಕೆ ನೆಗೆಯಿತು. ಕಂಸನು ಆಶ್ಚರ್ಯದಿಂದ ತಲೆಯೆತ್ತಿ ನೋಡುತ್ತಾನೆ, ಆ ಕೂಸು ಭಯಂಕರವಾದ ಆಕಾರ ತಾಳಿದೆ. ಆ ಆಕೃತಿಗೆ ತಕ್ಕಂತೆ ಅದಕ್ಕೆ ಎಂಟು ತೋಳುಗಳು. ಒಂದೊಂದು ಕೈಲಿ ಒಂದೊಂದು ಬಗೆಯ ಆಯುಧ–ಬಿಲ್ಲು, ಬಾಣ, ಚಕ್ರ, ಗದೆ ಇತ್ಯಾದಿಗಳು. ಆಕೆಯ ಮೈಮೇಲೆ ದಿವ್ಯವಾದ ವಸ್ತ್ರ ಒಡವೆಗಳು; ಸಿದ್ಧ, ಚಾರಣ, ವಿದ್ಯಾಧರ ಮೊದಲಾದ ದೇವತೆ ಗಳು ಆಕೆಯ ಸುತ್ತಲೂ ಕೈಕಟ್ಟಿ ನಿಂತಿದ್ದಾರೆ. ಆ ಮಹಾದೇವಿ ಕಂಸನನ್ನು ಕುರಿತು ‘ಎಲ ಮೂಢ! ನನ್ನನ್ನು ನೀನು ಕೊಲ್ಲಬಲ್ಲೆಯಾ? ನನ್ನನ್ನು ಕೊಂದರೆ ತಾನೆ ನಿನಗೆ ಬರುವ ಭಾಗ್ಯವೇನು? ನಾನೇನೂ ನಿನ್ನನ್ನು ಕೊಲ್ಲುವವಳಲ್ಲ. ನಿನ್ನ ನಿಜವಾದ ಮೃತ್ಯು ಬೇರೊಂದು ಕಡೆ ಬೆಳೆಯುತ್ತಿದ್ದಾನೆ. ಬಡಪಾಯಿಗಳನ್ನೇಕೆ ಅನ್ಯಾಯವಾಗಿ ಹಿಂಸಿಸುತ್ತಿರುವೆ?’ ಎಂದು ಹೇಳಿ ಮಾಯವಾದಳು.</p>
  <p>ಮಹಾಮಾಯೆಯ ಮಾತುಗಳು ಕಂಸನ ಕಣ್ಣು ತೆರೆಸಿದವು. ತಾನು ಅದುವರೆಗೆ ನಡೆಸಿದ ಶಿಶುಹತ್ಯೆಯನ್ನು ನೆನೆದು ಆತನ ಮನಸ್ಸು ಪಶ್ಚಾತ್ತಾಪದಿಂದ ಮಮ್ಮಲ ಮರುಗಿತು. ಒಡನೆಯೇ ವಸುದೇವ, ದೇವಕಿದೇವಿಯವರ ಬಳಿಗೆ ಓಡಿಹೋಗಿ, ಅವರ ಸಂಕಲೆಗಳನ್ನು ಕಿತ್ತೆಸೆದನು. ಅನಂತರ ಆತನು ಅವರನ್ನು ಕುರಿತು ‘ಅಯ್ಯೋ ಭಾವ, ನಿಮಗೆ ನಾನೆಷ್ಟು ಹಿಂಸೆ ಮಾಡಿದೆ! ಮಗು ದೇವಕಿ, ನಿನ್ನ ಮಕ್ಕಳನ್ನೆಲ್ಲಾ ಅನ್ಯಾಯವಾಗಿ ಕೊಂದ ಈ ರಕ್ಕಸ ನನ್ನು ಕ್ಷಮಿಸು ತಾಯಿ. ಹಾಳು ಆ ಆಕಾಶವಾಣಿಯ ಮಾತು ನಿಜವೆಂದು ಭ್ರಮಿಸಿ ಮಾಡ ಬಾರದ ಕೆಲಸಗಳನ್ನು ಮಾಡಿಬಿಟ್ಟೆ. ಲೋಕದಲ್ಲಿ ಮನುಷ್ಯರು ಸುಳ್ಳು ಹೇಳುವುದಂತೂ ಸರಿ, ದೈವವೂ ಸುಳ್ಳು ಹೇಳುವುದೆಂದು ಯಾರಿಗೆ ಗೊತ್ತು? ಆ ಹಾಳು ದೈವದ ಮಾತನ್ನು ನಂಬಿ, ಪ್ರಾಣಭಯದಿಂದ, ನಿಮ್ಮ ಮಕ್ಕಳನ್ನೆಲ್ಲಾ ಕೊಂದುಹಾಕಿದೆ. ಅದು ನನ್ನ ದುರ ದೃಷ್ಟ, ನಿಮ್ಮ ಕರ್ಮ. ನಡೆದುಹೋದುದನ್ನು ಮರೆತು ಬಿಡೋಣ. ಇಗೋ ನಿಮ್ಮ ಕಾಲು ಹಿಡಿದು ಬೇಡಿಕೊಳ್ಳುತ್ತೇನೆ; ನನ್ನ ತಪ್ಪನ್ನು ಹೊಟ್ಟೆಯಲ್ಲಿ ಹಾಕಿಕೊಂಡು ಕ್ಷಮಿಸಿಬಿಡಿ’ ಎಂದು ಬೇಡಿಕೊಂಡನು.</p>
  <p>ಅಣ್ಣನ ಮಾತುಗಳನ್ನು ಕೇಳಿ ದೇವಕಿಯ ಹೆಂಗರುಳು ಕರಗಿಹೋಯಿತು. ಆಕೆ ತನ್ನ ಕಣ್ಣೀರಿನಿಂದ ಅಣ್ಣನ ಅನ್ಯಾಯವನ್ನೆಲ್ಲ ತೊಳೆದು ಹಾಕಿದಳು. ಆದರೆ ವಸುದೇವನ ಗಂಡು ಮನಸ್ಸಿಗೆ ಕಂಸನ ಮಾತುಗಳು ಕೇವಲ ಮೊಸಳೆಯ ಕಣ್ಣೀರೆನಿಸಿತು. ಆತನು ಪಕಪಕ ನಗುತ್ತಾ ‘ಅಯ್ಯಾ, ರಾಜಕುಮಾರ, ನೀನು ಹೇಳಿದ ಮಾತು ಸರಿಯಪ್ಪ. ಇದೆಲ್ಲ ನಮ್ಮ ಕರ್ಮ. ಪಾಪ, ನೀನೇನು ಮಾಡುತ್ತಿ? ಇದರಮೇಲೆ ಕೊಲ್ಲುವವನಾರು, ಕೊಲ್ಲಿಸಿ ಕೊಳ್ಳುವವನಾರು? ಕೇವಲ ಅಜ್ಞಾನದಿಂದ, ದೇಹವೇ ನಾನೆಂದು ತಿಳಿದು ನಾವು ಸಂಕಟ ಪಡುತ್ತೇವೆ. ದೇಹದ ಮೇಲೆ ಮಮತೆಯನ್ನು ಇಟ್ಟವರಿಗೆ ‘ತಾನು, ಇತರರು’ ಎಂಬ ಭೇದ ಬುದ್ಧಿ ಹುಟ್ಟುತ್ತದೆಯೇ ಹೊರತು, ಎಲ್ಲರಿಗೂ ಮೇಲೆ ಈಶ್ವರನೊಬ್ಬನಿರುವನೆಂಬ ಭಾವನೆಯೆ ಬರುವುದಿಲ್ಲ ನೋಡು. ಇದಕ್ಕೆ ಬೇರೆ ಉದಾಹರಣೆಯೇ ಬೇಡ. ನೀನೆ ದೊಡ್ಡ ನಿದರ್ಶನ’ ಎಂದನು. ಅಶಾಂತಮನಸ್ಸಿನಿಂದಿದ್ದ ಕಂಸನಿಗೆ ಆತನ ಮಾತಿನ ಕೊಂಕು ಅರ್ಥವಾಗಲಿಲ್ಲ. ಆತನು ಅವರ ಅಪ್ಪಣೆಯನ್ನು ಪಡೆದು ಮನೆಗೆ ಹಿಂದಿರುಗಿದನು.</p>
  <p>ಕಂಸರಾಜನ ಮನಸ್ಸಿಗೆ ಶಾಂತಿಯಿಲ್ಲದಂತಾಯಿತು. ಆತನು ಆ ದಿನವನ್ನು ಹೇಗೋ ಕಳೆದು, ಮರುದಿನ ಬೆಳಗಾಗುತ್ತಲೇ ತನ್ನ ಮಂತ್ರಿಗಳನ್ನು ಕರೆಸಿ, ಮಹಾಮಾಯೆಯ ಮಾತುಗಳನ್ನೆಲ್ಲ ಅವರಿಗೆ ತಿಳಿಸಿದನು. ಕಂಸನ ಮಂತ್ರಿಗಳೆಂದರೆ ಕೆಡುಕಿನ ಬುಗ್ಗೆಗಳು. ಅವರು ಆತನನ್ನು ಕುರಿತು ‘ಮಹಾರಾಜ, ಆ ಮಾಯೆಯೆಂಬ ಹೆಂಗಸಿನ ಮಾತಿಗೆ ನೀನೇಕೆ ಬೆಲೆ ಕೊಡುತ್ತಿ? ಒಂದು ಪಕ್ಷ ಅವಳು ಹೇಳಿದ ಮಾತು ನಿಜವಾಗಿದ್ದಲ್ಲಿ ನಿನ್ನ ಶತ್ರು ಶಿಶು ವಾಗಿ ಹುಟ್ಟಿ ಇಲ್ಲಿಯೇ ಎಲ್ಲಿಯೊ ಬೆಳೆಯುತ್ತಿರುವನೆಂದಾಯಿತು. ನಾವೀಗ ನಮ್ಮ ರಾಜ್ಯದ ಎಲ್ಲ ಊರುಗಳಲ್ಲಿಯೂ ಇರುವ ಎಳೆಯ ಮಕ್ಕಳನ್ನೆಲ್ಲ ಹುಡುಕಿ, ಕೊಂದುಹಾಕಿ ಬಿಡೋಣ. ಅಲ್ಲಿಗೆ ನಿನ್ನ ಮುಖ್ಯ ಶತ್ರುವಿನ ಕಥೆ ಮುಗಿಯಿತು. ಇನ್ನು ಸದಾ ನಮ್ಮ ಶತ್ರು ಗಳಾಗಿರುವ ಆ ದೇವತೆಗಳು; ಅವರು ಕೇವಲ ಮಾತಿನ ಶೂರರು. ಕಾಳಗವಿಲ್ಲದಾಗ ಅವರು ಹಮ್ಮೀರರು; ನಿನ್ನ ಬಾಣಗಳು ಕಿಡಿಗೆದರುತ್ತಾ ಹಾರಿಬರುವಾಗ ಅವರು ಜೀವಭಯದಿಂದ ಬಿಟ್ಟ ಮಂಡೆಯೊಡನೆ ಓಡಿಹೋಗುತ್ತಾರೆ, ಅಥವಾ ಮಂಡಿಯೂರಿ ಜೀವದಾನ ಬೇಡು ತ್ತಾರೆ. ಆ ದೇವತೆಗಳಿಗೆ ಬೆಂಬಲನಾಗಿರುವ ಶ್ರೀಹರಿಯೆಂಬುವನು ನಿನ್ನ ಭಯದಿಂದ ಎಲ್ಲಿಯೋ ಗೊತ್ತಾಗದಂತೆ ಅಡಗಿಕೊಂಡಿದ್ದಾನೆ; ಬ್ರಹ್ಮನು ಬ್ರಾಹ್ಮಣ ವೇಷವನ್ನು ಧರಿಸಿ ವೇದವನ್ನು ಓದುತ್ತಾ ಕುಳಿತಿದ್ದಾನೆ; ರುದ್ರನೆಂಬುವನು ಮಂದರಪರ್ವತದ ಕಾಡು ಗಳಲ್ಲಿ ಅಲೆದಾಡುತ್ತ ತಲೆಮರೆಸಿಕೊಂಡಿದ್ದಾನೆ. ನಾವು ಆದಷ್ಟು ಬೇಗ ಇವರನ್ನೆಲ್ಲ ಬಲಿ ಹಾಕಬೇಕು. ರೋಗ ಬಂದಾಗ ಒಡನೆ ಚಿಕಿತ್ಸೆ, ಶತ್ರು ಕಂಡಾಗ ಒಡನೆ ಸಂಹಾರ–ಇದು ಅತ್ಯಗತ್ಯವಾದ ಕಾರ್ಯ. ಪ್ರಭು, ಈ ದೇವತೆಗಳು ಇಷ್ಟು ಹೆಚ್ಚಿಕೊಳ್ಳುವುದಕ್ಕೆ ಮುಖ್ಯ ಕಾರಣವೆಂದರೆ ಪುಷಿಗಳು, ಬ್ರಾಹ್ಮಣರು, ಮತ್ತು ಗೋಗಳು. ಪುಷಿಗಳ ತಪಸ್ಸು, ಬ್ರಾಹ್ಮಣರ ಯಜ್ಞ, ಆ ಯಜ್ಞಕ್ಕೆ ಹವಿಸ್ಸನ್ನು ಒದಗಿಸುವ ಗೋಗಣ–ಇವುಗಳನ್ನು ನಿರ್ಮೂಲಮಾಡಿದರೆ ದೇವತೆಗಳೆಲ್ಲ ಸತ್ತಂತೆಯೆ. ಮಹಾರಾಜ, ನಮಗೆ ಅಪ್ಪಣೆಯನ್ನು ಕೊಡು, ಶತ್ರುಗಳ ಹುಟ್ಟಡಗಿಸಿಬಿಡುತ್ತೇವೆ’ ಎಂದರು. ಪಾಪ, ಸ್ವಬುದ್ಧಿಯಿಲ್ಲದ ಕಂಸ ನಿಗೆ ಅವರ ಮಾತು ಸರಿಯೆಂದೇ ತೋರಿತು! ‘ನಿಮ್ಮ ಇಷ್ಟದಂತೆಯೇ ಆಗಲಿ’ ಎಂದು ಅವರಿಗೆ ಅನುಮತಿಯನ್ನಿತ್ತನು. ಹೆಡತಲೆಯ ಮೃತ್ಯುವನ್ನು ಕಾಣದೆ, ಅವರು ಸಾಧು ಸಜ್ಜನರ ಹಿಂಸಾಕಾರ್ಯವನ್ನು ರಭಸದಿಂದ ಸಾಗಿಸಹೊರಟರು. ಇದನ್ನು ಕಂಡು ಮಹಾ ಮಾಯೆ ಪಕಪಕ ನಕ್ಕಳು.</p>
  <div/>
  <div>43. ಹಗ್ಗವೆಂದುದು ಹಾವಾಯಿತು</div>
  <p>ವಸುದೇವನು ಮಧ್ಯರಾತ್ರಿಯಲ್ಲಿ ತಂದಿಟ್ಟುಹೋದ ಮಗು ರಾತ್ರಿಯೆಲ್ಲ ಯಶೋದೆಯ ಮಡಿಲಲ್ಲಿ ಹಾಯಾಗಿ ಮಲಗಿ ನಿದ್ದೆಹೋಯಿತು. ಮೈಮರೆತು ಮಲಗಿದ್ದ ಯಶೋದೆ ಬೆಳಗ್ಗೆ ಎದ್ದು ನೋಡುತ್ತಾಳೆ, ಲೋಕಮೋಹಕವಾದ ಗಂಡುಮಗು! ಹಿಡಿಸ ಲಾರದ ಸಂತೋಷದಿಂದ ಆಕೆ ಗಂಡನಿಗೆ ಹೇಳಿಕಳುಹಿಸಿದಳು. ನಂದನು ಓಡಿಬಂದು, ಕಂದನಾದ ಮುಕುಂದನನ್ನು ಕಾಣುತ್ತಲೆ ಆನಂದದಿಂದ ಕುಣಿದಾಡಿದನು. ಕ್ಷಣಮಾತ್ರ ದಲ್ಲಿ ಆ ಸುದ್ದಿ ಗೋಕುಲಕ್ಕೆಲ್ಲ ಹರಡಿತು. ತಮ್ಮ ಒಡೆಯನಿಗೆ ಗಂಡುಮಗು ಹುಟ್ಟಿ ದುದನ್ನು ಕೇಳಿ ಗೋಪಾಲಕರಿಗೆಲ್ಲ ಸಡಗರವೋ ಸಡಗರ. ಮನೆಮನೆಯ ಮುಂದು ಗಡೆಯೂ ಸಾರಣೆ ಕಾರಣೆ ರಂಗವಲ್ಲಿಗಳಿಂದ ಅಲಂಕಾರ; ಎಲ್ಲೆಲ್ಲಿಯೂ ತಳಿರು, ತೋರಣ, ಬಾವುಟ, ಹೂಮಾಲೆಗಳ ಸಿಂಗಾರ ! ಗೋಪಾಲಕರು ತಮ್ಮ ದನಕರುಗಳಿಗೆಲ್ಲ ಸ್ನಾನ ಮಾಡಿಸಿ, ಅರಿಸಿನ ಕುಂಕುಮಗಳಿಂದಲೂ ಬಗೆಬಗೆಯ ಬಣ್ಣಗಳಿಂದಲೂ ಅವು ಗಳನ್ನು ಅಂದಗೊಳಿಸಿದರು; ಹೂಮಾಲೆಗಳಿಂದಲೂ ನವಿಲುಗರಿಗಳಿಂದಲೂ ಅವನ್ನು ಸಿಂಗರಿಸಿದರು; ಹೊಸ ಬಟ್ಟೆಗಳನ್ನು ಅವುಗಳ ಮೇಲೆ ಹೊದಿಸಿ ಕಾಲ್ಗೆಜ್ಜೆಗಳನ್ನು ಕಟ್ಟಿ ಕುಣಿಸಿದರು. ಅನಂತರ ಅವರೂ ಹೊಸ ಬಟ್ಟೆಗಳನ್ನು ಧರಿಸಿ, ಬಗೆಬಗೆಯ ಕೈಗಾಣಿಕೆ ಗಳನ್ನು ಕೊಂಡೊಯ್ದು ನಂದನಿಗೆ ಒಪ್ಪಿಸಿದರು. ಗಂಡಸರಂತೆ ಹೆಂಗಸರೂ ಸಿಂಗರಿಸಿ ಕೊಂಡು, ತಮ್ಮತಮ್ಮ ಯೋಗ್ಯತೆಗೆ ತಕ್ಕ ಕೈಗಾಣಿಕೆಗಳ ತಟ್ಟೆಯೊಡನೆ ಯಶೋದೆಯ ಬಳಿಗೆ ಹೊರಟರು. ಅವರ ಪಟ್ಟೆಯ ಸೀರೆ, ಜರತಾರಿಯ ಕುಪ್ಪುಸ, ಮುತ್ತಿನ ಹಾರ, ರತ್ನದ ಓಲೆ, ಕೈಗಡಗ, ಕಾಲಂದುಗೆಗಳು ಅವರ ಸಡಗರ ಸಂಭ್ರಮಗಳನ್ನು ಸಾರಿ ಹೇಳುತ್ತಿದ್ದರೆ, ಅವರ ಮಂದಗಮನ, ಓರೆಗಣ್ನೋಟ, ಕಿರುನಗೆಗಳು ಅವರ ಹೃದಯದ ಆನಂದವನ್ನು ಸೂರೆಮಾಡುತ್ತಿದ್ದವು. ಯಶೋದೆಯ ಕಂದನನ್ನು ಕಾಣುತ್ತಲೆ ಅವರ ಉಲ್ಲಾಸ ಉತ್ಸಾಹ ಗಳು ಒಂದಕ್ಕೆ ನೂರರಷ್ಟಾದವು. ‘ಮುದ್ದುಕುಮಾರ, ನಮ್ಮೆಲ್ಲರ ಅರಸನಾಗಿ ನೂರುಕಾಲ ಸುಖವಾಗಿ ಬಾಳು’ ಎಂದು ಬಾಯ್ತುಂಬ ಹರಸಿದರು. ಮಗುವಿಗೂ ತಾಯಿಗೂ ಆರತಿ ಯೆತ್ತಿ ಮಂಗಳ ಗೀತೆಗಳನ್ನು ಹಾಡಿದರು. ಅನೇಕ ಬಗೆಯ ಮಂಗಳವಾದ್ಯಗಳು ಭೋರ್ಗರೆದವು. ನಂದನು ಆ ಉತ್ಸವ ಸಮಯದಲ್ಲಿ ಬಂದವರಿಗೆಲ್ಲ ಬೇಕಾದಷ್ಟು ಬಹುಮಾನಗಳನ್ನಿತ್ತು ಮನ್ನಿಸಿದುದಲ್ಲದೆ, ಯಥೇಷ್ಟವಾಗಿ ದಾನಧರ್ಮಗಳನ್ನು ಮಾಡಿ ದನು. ನಾಲ್ಕು ದಿನಗಳವರೆಗೆ ನಂದಗೋಕುಲದಲ್ಲಿ ಎಡೆಬಿಡದೆ ಉತ್ಸವ ನಡೆಯಿತು.</p>
  <p>ಇದಾದ ಕೆಲವು ದಿನಗಳಮೇಲೆ ನಂದನು ಪ್ರತಿವರ್ಷವೂ ತಾನು ಸಲ್ಲಿಸಬೇಕಾದ ಕಪ್ಪ ಕಾಣಿಕೆಗಳನ್ನು ಕಂಸನಿಗೆ ಸಲ್ಲಿಸುವುದಕ್ಕಾಗಿ ಮಧುರೆಗೆ ಹೋದನು. ಇದನ್ನು ಕೇಳಿದ ವಸುದೇವನು ಆತನನ್ನು ಕಾಣುವುದಕ್ಕಾಗಿ ಆತನ ಬಿಡಾರಕ್ಕೆ ಹೋದನು. ಹೀಗೆ ಬಂದ ವಸುದೇವನನ್ನು ಕಾಣುತ್ತಲೆ ನಂದನು ಆದರದಿಂದ ಆತನನ್ನು ಇದಿರುಗೊಂಡು, ಆಲಿಂಗಿಸಿ, ಪಕ್ಕದಲ್ಲಿ ಕುಳ್ಳಿರಿಸಿಕೊಂಡು ಉಪಚರಿಸಿದನು. ವಸುದೇವನಿಗೆ ತನ್ನ ಮಕ್ಕಳ ಯೋಗಕ್ಷೇಮವನ್ನು ಕೇಳಬೇಕೆಂಬ ಆಶೆ. ಆದರೆ ನೇರವಾಗಿ ಕೇಳುವಂತಿಲ್ಲ. ಆದ್ದರಿಂದ ಆತನು ವ್ಯಾಜ್ಯಾಂತರವಾಗಿ ‘ಅಣ್ಣ, ನಿನ್ನ ಈ ಮುಪ್ಪಿನಕಾಲದಲ್ಲಿ ನಿನಗೆ ಒಬ್ಬ ಮಗ ಹುಟ್ಟಿದನೆಂದು ಕೇಳಿ, ತುಂಬ ಸಂತೋಷವಾಯಿತು. ಆ ನಿನ್ನ ಮಗ ಸುಖವಾಗಿದ್ದಾನೆಯೆ? ನನ್ನ ಮಗನಾದ ಬಲರಾಮ ಮತ್ತು ಅವನ ತಾಯಿ ನಿಮ್ಮ ಮನೆಯಲ್ಲಿ ಎಲ್ಲರಿಗೂ ಹೊಂದಿಕೊಂಡು ಸುಖವಾಗಿದ್ದಾರೆಯೊ? ಕಂಸನ ದೆಸೆಯಿಂದ ನಾವು ಸತ್ತುಹುಟ್ಟಿದಂತಾ ಯಿತು. ದೇವರ ದಯೆಯಿಂದ ಇಷ್ಟಾದರೂ ಆಯಿತಲ್ಲ’ ಎಂದು ಹೇಳಿ ನಿಟ್ಟುಸಿರನ್ನು ಬಿಟ್ಟನು. ಆತನ ದುರದೃಷ್ಟಕ್ಕಾಗಿ ನಂದನೂ ಮರುಗಿ, ಆತನಿಗೆ ಸಮಾಧಾನದ ಮಾತು ಗಳನ್ನಾಡಿ ತನ್ನೂರಿಗೆ ಹಿಂದಿರುಗಿದನು. ವಸುದೇವನು ಆತನನ್ನು ಬೀಳ್ಕೊಳ್ಳುವ ಮುನ್ನ ‘ಅಣ್ಣ, ನೀನು ಇನ್ನು ಸ್ವಲ್ಪಕಾಲ ಬಹು ಎಚ್ಚರದಿಂದಿರಬೇಕೆಂದು ತೋರುತ್ತದೆ. ಇಷ್ಟರ ಲ್ಲಿಯೇ ಗೋಕುಲದಲ್ಲಿ ಕೆಲವು ಉತ್ಪಾತಗಳು ನಡೆಯುವ ಸಂಭವವಿದೆ’ ಎಂದು ಎಚ್ಚರಿಸಿ ದನು. ಇದನ್ನು ಕೇಳಿ ನಂದನ ಮನಸ್ಸಿಗೆ ಏನೋ ಒಂದು ಬಗೆಯ ಕಸಿವಿಸಿಯಾದಂ ತಾಯಿತು. ಆತನು ದುಗುಡವನ್ನು ಹೊತ್ತುಕೊಂಡೇ ಗೋಕುಲದ ಹಾದಿಯನ್ನು ಹಿಡಿದನು.</p>
  <p> ಇತ್ತ ಗೋಕುಲದಲ್ಲಿ ನಂದನಿಲ್ಲದಿರುವಾಗ ಭಯಂಕರವಾದ ಒಂದು ಘಟನೆ ನಡೆದು ಹೋಗಿತ್ತು. ಕಂಸರಾಜನ ಅಪ್ಪಣೆಯಂತೆ ಹುಡುಕಿ ಹುಡುಕಿ ಎಳೆಯ ಮಕ್ಕಳನ್ನೆಲ್ಲ ಕೊಂದುಹಾಕುವುದಕ್ಕಾಗಿ ಪೂತನಿಯೆಂಬ ರಕ್ಕಸಿ ಊರೂರು ಅಲೆಯುತ್ತಾ, ಗೋಕುಲಕ್ಕೂ ಬಂದಳು. ನೋಡುವುದಕ್ಕೆ ಅವಳು ಒಳ್ಳೆಯ ಮನೆತನದ ಹೆಣ್ಣಿನಂತೆ ಕಾಣಬರುತ್ತಿದ್ದಳು. ಸೊಗಸಾದ ಪೀತಾಂಬರವನ್ನುಟ್ಟು, ಬಗೆಬಗೆಯ ಆಭರಣಗಳನ್ನು ತೊಟ್ಟಿದ್ದಾಳೆ; ಕೂದ ಲನ್ನು ತುರುಬುಗಟ್ಟಿ ಮಲ್ಲಿಗೆ ದಂಡೆಯನ್ನು ಮುಡಿದಿದ್ದಾಳೆ; ಅವಳ ಬಡನಡು, ಬಳಕುವ ದೇಹ, ಮುಗುಳ್ನಗೆ, ಕೈಲಿರುವ ಲೀಲಾಕಮಲವನ್ನು ನೋಡಿದರೆ ಸಾಕ್ಷಾತ್ ಲಕ್ಷ್ಮಿಯೇ ಇರ ಬೇಕೆಂಬ ಭ್ರಾಂತಿ ಬರುವಂತಿದೆ. ಅವಳು ಜನಮನವನ್ನು ಸೂಜಿಗಲ್ಲಿನಂತೆ ಸೆಳೆಯುತ್ತಾ ನಡೆದುಬಂದು ನಂದನ ಮನೆಯನ್ನು ಹೊಕ್ಕಳು. ಅಲ್ಲಿ ಬೂದಿ ಮುಚ್ಚಿದ ಕೆಂಡದಂತೆ ಎಳೆಯ ಮಗುವಾಗಿ ಮಲಗಿದ್ದ ಯಶೋದೆಯ ಕಂದ ಅವಳ ಕಣ್ಣಿಗೆ ಕಾಣಿಸಿದ. ಗಾಢನಿದ್ರೆ ಯಲ್ಲಿದ್ದ ಆ ಮಗುವಿನ ಬಳಿಗೆ ಅವಳು ಮೆಲ್ಲಗೆಹೋಗಿ, ಹಾವನ್ನು ಹಗ್ಗವೆಂದು ಕೈಗೆತ್ತಿ ಕೊಳ್ಳುವ ಎಗ್ಗನಂತೆ, ಆ ಮಗುವನ್ನು ಎತ್ತಿ ತನ್ನ ತೊಡೆಯಮೇಲೆ ಮಲಗಿಸಿಕೊಂಡಳು. ರೋಹಿಣಿ ಯಶೋದೆಯರಿಬ್ಬರೂ ಅಲ್ಲಿಯೇ ಇದ್ದರಾದರೂ ಅವರು ಅವಳನ್ನು ತಡೆಯ ಲಿಲ್ಲ. ಹೆತ್ತ ತಾಯಿಗಿಂತಲೂ ಹೆಚ್ಚು ಪ್ರೇಮ ತೋರುತ್ತಿತ್ತು, ಆ ಪೂತನಿಯ ಮುಖದಲ್ಲಿ. ಮೃದುವಾದ ಒರೆಯಲ್ಲಿ ಮುಚ್ಚಿಟ್ಟ ಕತ್ತಿಯಂತಿದ್ದ ಆ ಪೂತನಿ ಭಯಂಕರವಿಷದಿಂದ ತುಂಬಿದ ತನ್ನ ಮೊಲೆಯನ್ನು ತನ್ನ ತೊಡೆಯಮೇಲಿದ್ದ ಮಗುವಿನ ಬಾಯಲ್ಲಿಟ್ಟಳು. ಆ ರಕ್ಕಸಿ ಭಯಂಕರಳಾದರೆ ಆ ಮಗು ಭಯಕ್ಕೆಯೇ ಭಯಂಕರ. ಅದು ಅವಳ ಮೊಲೆಯನ್ನು ತನ್ನೆರಡು ಕೈಗಳಿಂದಲೂ ಹಿಡಿದುಕೊಂಡು ಕುಡಿಯಲು ಪ್ರಾರಂಭಿಸಿತು. ಮೊಲೆಯಲ್ಲಿದ್ದ ವಿಷ ಮುಗಿಯಿತು, ನೆತ್ತರು ಮುಗಿಯಿತು; ಮಗುವು ಮೊಲೆಗುಡಿಯುವುದು ಮಾತ್ರ ಮುಗಿಯಲಿಲ್ಲ. ಅವಳು ‘ಅಯ್ಯೋ ಅಯ್ಯೋ, ಸಾಕು ಸಾಕು, ಬಿಡು’ ಎಂದು ಅರಚಿ ಕೊಳ್ಳುತ್ತಾ, ಅವನ ಬಾಯಿಂದ ತನ್ನ ಮೊಲೆಯನ್ನು ಕಿತ್ತುಕೊಳ್ಳುವುದಕ್ಕೆ ಪ್ರಯತ್ನಿಸಿದಳು. ಆದರೆ ಅದು ಸಾಧ್ಯವಾಗಲಿಲ್ಲ. ಅವಳು ಹಗ್ಗವೆಂದು ಹಿಡಿದುದು ಹಾವಾಗಿತ್ತು. ಆ ಎಳೆಯ ಮಗು ಅವಳ ಪ್ರಾಣವಾಯುವನ್ನೇ ಹೀರಿತ್ತು. ಅವಳ ಕಣ್ಣುಗುಡ್ಡೆಗಳು ಮೇಲೆ ನಾಟಿದವು, ಮೈ ಬೆವರಿತು, ಅವಳು ಹೋಯೆಂದು ಕೈಕಾಲುಗಳನ್ನು ಒದರುತ್ತಾ ಕೆಳಕ್ಕೆ ಬಿದ್ದು ಸತ್ತು ಹೋದಳು. </p>
  <p>ಪೂತನಿಯು ಕೆಳಕ್ಕೆ ಬೀಳುತ್ತಲೆ ಅವಳ ಸೌಮ್ಯರೂಪವು ಅಳಿಸಿಹೋಗಿ, ಭಯಂಕರ ವಾದ ಆಕಾರ ಕಾಣಿಸಿತು. ನೇಗಿಲಿನಂತೆ ಉದ್ದವಾದ ಆ ಕೋರೆದಾಡೆಗಳು, ಬೆಟ್ಟದ ಗವಿ ಯಂತಿರುವ ಮೂಗಿನ ಹೊಳ್ಳೆಗಳು, ದೊಡ್ಡ ಗುಂಡಿನಂತಿರುವ ಮೊಲೆಗಳು, ಹಾಳುಬಾವಿ ಯಂತಿರುವ ಕಣ್ಣುಗಳು, ಆ ಕೆದರಿದ ತಲೆ, ಸೇತುವೆಯಂತಿರುವ ತೊಡೆಗಳು–ನೋಡಿ ದವರು ನಡುಗುವಂತಿದ್ದ ಆ ಹೆಣದಮೇಲೆ ನಗುತ್ತ, ಕೈಕಾಲು ರstಡಿಸುತ್ತಿರುವ ಮಗುವನ್ನು ಕಂಡು, ಯಶೋದೆ ರೋಹಿಣಿಯರು ಪ್ರಾಣಭಯವನ್ನು ಬದಿಗೊತ್ತಿ ಆ ಮಗುವನ್ನು ಎತ್ತಿಕೊಂಡರು. ಆಮೇಲೆ ಅಲ್ಲಿದ್ದ ಹೆಂಗಸರೆಲ್ಲ ಸೇರಿಕೊಂಡು, ಆ ಮಗು ವನ್ನು ಹಸುವಿನ ಬಾಲದಿಂದ ಇಳೆತೆಗೆದು, ಗೋಪಾದದ ಧೂಳಿಯನ್ನು ಮೈಗೆ ಹಚ್ಚಿ, ಭಗವಂತನ ಹೆಸರು ಹೇಳುತ್ತಾ ರಕ್ಷೆಯನ್ನು ಮಾಡಿದರು. ಅನಂತರ ಅವರೆಲ್ಲ ಪರಸ್ಪರ ಮಾತನಾಡುತ್ತಾ ‘ಅಮ್ಮ ಹಗ್ಗವೆಂದುದು ಹಾವಾಯಿತಲ್ಲೆ! ಆ ಗಯ್ಯಾಳಿ ಎಂತಹ ನಟನೆ ಯಿಂದ ಹೇಗೆ ಮಾಡಿದಳಲ್ಲಮ್ಮ!’ ಎಂದುಕೊಂಡರು. ತಾಯಿಯಾದ ಯಶೋದೆ ತನ್ನ ಮುದ್ದುಮಗನಿಗೆ ಮೊಲೆಹಾಲು ಕೊಟ್ಟು, ತೊಟ್ಟಿಲಲ್ಲಿಟ್ಟು, ಜೋಗುಳ ಹಾಡುತ್ತಾ ಅವ ನನ್ನು ಮಲಗಿಸಿದಳು. </p>
  <p>ಯಶೋದೆಯು ನಿದ್ರೆಹೋಗುವ ಹೊತ್ತಿಗೆ ಸರಿಯಾಗಿ ಮಧುರೆಗೆ ಹೋಗಿದ್ದ ನಂದ ಹಿಂದಿರುಗಿದ. ಮೊದಲೆ ಆತಂಕಗೊಂಡಿದ್ದ ಅವನ ಮನಸ್ಸು ಮನೆಯ ಮುಂದೆ ಬಿದ್ದಿದ್ದ ರಕ್ಕಸಿಯ ಹೆಣವನ್ನು ಕಾಣುತ್ತಲೆ ಹೌಹಾರಿತು. ಆತ ತನ್ನ ಸಂಗಡಿಗರೊಡನೆ  ‘ಅಬ್ಬ, ವಸು ದೇವ ಹೇಳಿದ ಮಾತು ಎಷ್ಟು ಬೇಗ ನಿದರ್ಶನಕ್ಕೆ ಬಂತು! ಆತ ನಿಜವಾಗಿ ಮಹಾನುಭಾವನೆ ಸರಿ!’ ಎಂದು ಹೇಳಿದ. ಅವನಿಗೆ ಹೆಚ್ಚು ಮಾತನಾಡಲು ಅವಕಾಶವಿಲ್ಲ. ಮೊದಲು ಮನೆಯ ಮುಂದಿನ ಹೆಣವನ್ನು ದೂರ ಸಾಗಿಸಬೇಕು. ಆದರೆ ಭಯಂಕರವಾದ ಆ ದೇಹ ವನ್ನು ಹೊರುವುದಕ್ಕೆಲ್ಲಿ ಸಾಧ್ಯ? ಗೋಪಾಲರು ಆ ಹೆಣದ ಒಂದೊಂದೇ ಅಂಗವನ್ನು ಕಡಿದು ಕಡಿದು, ದೂರ ಸಾಗಿಸಿ ಅವನ್ನು ಸುಟ್ಟರು. ಆಗ, ಅಬ್ಬಾ! ಇದೇನಾಶ್ಚರ್ಯ? ಆ ಹೆಣ ವನ್ನು ಸುಟ್ಟರೆ ಶ್ರೀಗಂಧದ ಸುವಾಸನೆಯೆ! ಈ ಅಚ್ಚರಿಯನ್ನು ಜ್ಞಾನಿಗಳು ಮಾತ್ರ ಅರ್ಥ ಮಾಡಿಕೊಳ್ಳಬಲ್ಲರು. ಪರಮಾತ್ಮನು ಶಿಶುರೂಪಿನಿಂದ ಮೊಲೆಗುಡಿದು ಪ್ರಾಣವನ್ನು ಹೀರಿದಮೇಲೆ ಅವಳಲ್ಲಿ ಪಾಪಲೇಪ ಎಲ್ಲಿಯದು? ಆಕೆ ಮೋಕ್ಷವನ್ನು ಪಡೆದಳೆಂಬುದಕ್ಕೆ ಆ ಸುವಾಸನೆಯೆ ಸಾಕ್ಷಿ!</p>
  <p>ಪೂತನಿಯನ್ನು ಸುಟ್ಟುಹಾಕಿದ ಮೇಲೆ, ನಂದನು ತನ್ನ ಮಡದಿಯಿಂದ ನಡೆದ ಘಟನೆ ಯನ್ನೆಲ್ಲ ತಿಳಿದು ‘ಹಗ್ಗವೆಂದುದು ಹಾವಾಯಿತಲ್ಲ, ಏನು ಗತಿ? ಇನ್ನು ಮುಂದೆ ಎಚ್ಚರ ದಿಂದಿರು’ ಎಂದ. ಯಾವ ಹಗ್ಗ, ಯಾರಿಗೆ ನಿಜವಾಗಿಯೂ ಹಾವಾಯಿತೆಂದು ಆತನೇನು ಬಲ್ಲ? </p>
  <div/>
  <div/>
  <div/>
  <div>44. ಅಮ್ಮ , ಇದೆಂತಹ ಮಗುವೆ!</div>
  <p>ಯಶೋದೆಯ ಕಂದ ತನ್ನ ಶಿಶುಲೀಲೆಯನ್ನು ನಟಿಸುತ್ತ, ಒಮ್ಮೆ ಬೋರಲಾದ. ಮಕ್ಕಳು ಬೋರಲಾದರೆ ಹೆತ್ತವರಿಗೆ ಅದೇ ಒಂದು ಮಹೋತ್ಸವ. ಇದರ ಮೇಲೆ ಅಂದು ಮಗುವಿನ ಜನ್ಮ ನಕ್ಷತ್ರವಾದ ರೋಹಿಣಿಯಿಂದ ಕೂಡಿದ ಶುಭದಿನವಾಗಿತ್ತು. ಆದ್ದರಿಂದ ಯಶೋದೆ ಗೋಕುಲದ ಮುತ್ತೈದೆಯರನ್ನೆಲ್ಲ ಅರಿಸಿನ ಕುಂಕುಮಕ್ಕೆ ಆಹ್ವಾನಿಸಿ, ಅವರಿಂದ ಮಗುವಿಗೆ ಮಂಗಳ ಸ್ನಾನ ಮಾಡಿಸಿದಮೇಲೆ ಆರತಿ ಅಕ್ಷತೆಗಳನ್ನು ನೆರ ವೇರಿಸಿದಳು. ಅಷ್ಟರಲ್ಲಿ ಮಗುವಿಗೆ ನಿದ್ದೆ ಬಂತು. ಮನೆಯ ಅಂಗಳದಲ್ಲಿ, ಪಾತ್ರೆಗಳಿಂದ ತುಂಬಿದ ಬಂಡಿಯೊಂದು ನಿಂತಿತ್ತು. ಅದರ ಕೆಳಗಿದ್ದ ತೊಟ್ಟಿಲಲ್ಲಿ ಮಗುವನ್ನು ಮಲಗಿಸಿ, ಆಕೆ ಮುತ್ತೈದೆಯರಿಗೆ ತಾಂಬೂಲ ತೆಂಗಿನಕಾಯಿಗಳನ್ನು ಕೊಡುವ ಕಾರ್ಯದಲ್ಲಿ ನಿರತಳಾದಳು. ಸ್ವಲ್ಪ ಹೊತ್ತಿನೊಳಗಾಗಿ ಮಗು ಎದ್ದು ಅಳುವುದಕ್ಕೆ ಪ್ರಾರಂಭಿಸಿತು. ಯಶೋದೆಯು ಮೇಲಿಂದಮೇಲೆ ಬರುತ್ತಿದ್ದ ಮುತ್ತೈದೆಯರನ್ನು ಆದರಿಸುತ್ತಿದ್ದುದರಿಂದ ಅದರ ಅಳುವು ಕೇಳಿಸಲಿಲ್ಲ. ಆಕೆ ತನ್ನ ಕಾರ್ಯದಲ್ಲಿ ತಾನು ಮಗ್ನಳಾಗಿದ್ದಳು. ಇತ್ತ ಮಗು ಅಳುತ್ತಳುತ್ತ ಕಾಲನ್ನು ರstಡಿಸಿತು. ಚಿಗುರಿನಂತೆ ಮೃದುವಾದ ಅದರ ಪುಟ್ಟಕಾಲುಗಳು ಗಾಡಿಗೆ ತಾಕುತ್ತಲೆ, ಆ ತುಂಬಿದ ಗಾಡಿ ತಲೆಕೆಳಗಾಗಿ ಮಗುಚಿಕೊಳ್ಳಬೇಕೆ! ಅದರೊಳಗಿದ್ದ ಕಂಚು ತಾಮ್ರ ಹಿತ್ತಾಳೆಯ ಪಾತ್ರೆಗಳು ನೆಲಕ್ಕೆ ಬಡಿದು ಭಯಂಕರವಾದ ಶಬ್ದವಾಯಿತು. ಅದನ್ನು ಕೇಳುತ್ತಲೆ ಮನೆಯಲ್ಲಿದ್ದ ಹೆಂಗಸರು ಗಂಡಸರೆಲ್ಲ ಹೊರಗೋಡಿಬಂದರು. ಅವರಿಗೆಲ್ಲ ಪರಮಾಶ್ಚರ್ಯ, ತುಂಬಿದ ಬಂಡಿ ತಲೆ ಕೆಳಗಾದುದು ಹೇಗೆ ? ಎಂದು. ಆಗ ಆ ಗಾಡಿಯ ಹತ್ತಿರದಲ್ಲೆ ಆಟವಾಡುತ್ತಿದ್ದ ಹುಡುಗರು ‘ಈ ಮಗು ಅಳುತ್ತಾ ತನ್ನ ಕಾಲಿ ನಿಂದ ಈ ಗಾಡಿಯನ್ನು ಚಿಮ್ಮಿತು’ ಎಂದು, ಅಲ್ಲಿ ಮಲಗಿದ್ದ ಮಗುವನ್ನು ತೋರಿಸಿ ಹೇಳಿದರು. ಇದನ್ನು ಕೇಳಿ ಕೆಲವರು ‘ಅಮ್ಮ, ಇದೆಂತಹ ಮಗುವಮ್ಮ!’ಎಂದರು. ಆದರೆ ನಂದ ಯಶೋದೆಯರು ಈ ಮಾತನ್ನು ನಂಬಲಿಲ್ಲ. ಇದಾವುದೋ ಗ್ರಹಚೇಷ್ಟೆ ಎಂದು ಕೊಂಡು, ಅವರು ಬ್ರಾಹ್ಮಣರಿಂದ ಸ್ವಸ್ತಿವಾಚನವನ್ನು ಮಾಡಿಸಿ, ದಕ್ಷಿಣೆಕೊಟ್ಟು ಕಳುಹಿಸಿದರು. </p>
  <p>ಇನ್ನೊಂದು ದಿನ ಇನ್ನೊಂದು ಸೋಜಿಗ ನಡೆಯಿತು. ಯಶೋದೆ ತನ್ನ ಕಂದನನ್ನು ತೊಡೆಯ ಮೇಲೆ ಕೂಡಿಸಿಕೊಂಡು ಆಟವಾಡಿಸುತ್ತಿದ್ದಾಳೆ. ಇದ್ದಕ್ಕಿದ್ದಂತೆ ಮಗು ಪರ್ವತ ದಷ್ಟು ಭಾರವಾದ ಹಾಗೆ ಕಾಣಿಸಿತು. ಆಕೆ ಅದರ ಭಾರವನ್ನು ಹೊರಲಾರದೆ ಅದನ್ನು ನೆಲದ ಮೇಲೆ ಮಲಗಿಸಿ, ದೇವರನ್ನು ಧ್ಯಾನಮಾಡುತ್ತ ಮನೆಗೆಲಸದಲ್ಲಿ ತೊಡಗಿದಳು. ಆಗ ಎಲ್ಲಿಂದಲೋ ಸುಂಟರಗಾಳಿಯೊಂದು ಕಾಣಿಸಿಕೊಂಡು, ಮಲಗಿದ್ದ ಮಗುವನ್ನು ಹಾರಿಸಿ ಕೊಂಡು ಹೋಯಿತು. ಆ ಗಾಳಿ ಮನೆಯಲ್ಲೆಲ್ಲ ತುಂಬಿಕೊಂಡುದರಿಂದ, ಅದರ ಧೂಳಿಗೆ ಯಾರೂ ಕಣ್ಣನ್ನೆ ಬಿಡುವಂತಿರಲಿಲ್ಲ. ಕ್ಷಣಕಾಲವಾದ ಮೇಲೆ ಗಾಳಿ ಮುಂದಕ್ಕೆ ಚಲಿಸಲು, ಯಶೋದೆ ಮಗುವೇನಾಯಿತೊ ಎಂಬ ಗಾಬರಿಯಿಂದ ಅದನ್ನು ಮಲಗಿಸಿದ್ದ ಕಡೆಗೆ ಓಡಿ ಬಂದು ನೋಡುತ್ತಾಳೆ, ಮಗುವೇ ಇಲ್ಲ! ಅವಳು ಭಯದಿಂದಲೂ ದುಃಖದಿಂದಲೂ ಗಟ್ಟಿಯಾಗಿ ಅರಚಿಕೊಂಡು ಅಳುವುದಕ್ಕೆ ಪ್ರಾರಂಭಿಸಿದಳು. ಅವಳ ಆಕ್ರಂದನವನ್ನು ಕೇಳಿ ಸುತ್ತುಮುತ್ತಿನ ಹೆಣ್ಣುಮಕ್ಕಳೆಲ್ಲ ಓಡಿಬಂದರು. ಆಡುತ್ತಿದ್ದ ಮಗು ಕಣ್ಮರೆಯಾದುದನ್ನು ಕೇಳಿ ಅವರಿಗೂ ದಿಗಿಲಾಯಿತು. ಹೆಣ್ಣುಮಕ್ಕಳು ಒಟ್ಟಿಗೆ ಸೇರಿದ ಮೇಲೆ ಕೇಳಬೇಕೆ? ಎಲ್ಲರೂ ಒಟ್ಟಿಗೆ ‘ಅಯ್ಯೋ ಕಂದ, ಎಲ್ಲಿಹೋದೆಯಪ್ಪ?’ ಎಂದು ಹಾಡಿಹಾಡಿಕೊಂಡು ಅಳುವುದಕ್ಕೆ ಪ್ರಾರಂಭಿಸಿದರು. </p>
  <p>ಅತ್ತ ಸುಂಟರಗಾಳಿ ಮಗುವನ್ನು ಹುಲ್ಲುಕಡ್ಡಿಯಂತೆ ಮೇಲಕ್ಕೆತ್ತಿಕೊಂಡು ಆಕಾಶಕ್ಕೆ ಹಾರಿಸಿತು. ಬರಿಯ ಗಾಳಿಯಾದರೆ ಅದಕ್ಕೆ ಆ ಶಕ್ತಿಯೆಲ್ಲಿಯದು? ತೃಣಾವರ್ತನೆಂಬ ರಕ್ಕಸನು ಗಾಳಿಯ ರೂಪದಿಂದ ಕಾಣಿಸಿಕೊಂಡು ಆ ಮಗುವನ್ನು ಹಾರಿಸಿಕೊಂಡು ಹೋಗಿ ದ್ದನು. ಆದರೆ ಅದೆಂತಹ ಮಗು! ಅದರ ಭಾರವನ್ನು ಬಹಳ ಹೊತ್ತು ಹೊರುವುದು ಆ ರಕ್ಕಸನಿಗೆ ಸಾಧ್ಯವಾಗದೆ ಹೋಯಿತು. ಆ ಮಗು ತನಗಿಂತಲೂ ಹೆಚ್ಚು ಭಾರವೆನಿಸಿತು, ಅವನಿಗೆ. ಅದನ್ನು ಕೆಳಕ್ಕೆ ಎತ್ತಿಹಾಕಬೇಕೆಂದು ನೋಡಿದ. ಆದರೆ ಅದು ಅವನ ಕುತ್ತಿಗೆಯನ್ನು ಗಟ್ಟಿಯಾಗಿ ಹಿಡಿದುಕೊಂಡುಬಿಟ್ಟಿದೆ. ಅದರಿಂದ ಬಿಡಿಸಿಕೊಳ್ಳುವುದು ಅವನಿಗೆ ಸಾಧ್ಯವಾಗಲಿಲ್ಲ. ಅಷ್ಟೇ ಅಲ್ಲ, ಅದರ ಹಿಡಿತದಿಂದ ಅವನಿಗೆ ಉಸಿರಾಡುವುದೇ ಕಷ್ಟವಾಯಿತು. ಅವನಿಗೆ ಕಿರುಚಿಕೊಳ್ಳುವುದೂ ಸಾಧ್ಯವಾಗಲಿಲ್ಲ. ಅವನ ಉಸಿರು ಕಟ್ಟಿತು, ಬಲ ಕುಗ್ಗಿತು, ಕಣ್ಣುಗುಡ್ಡೆಗಳು ರೆಪ್ಪೆಯಲ್ಲಿ ಸಿಕ್ಕಿಕೊಂಡವು, ಅವನು ಸತ್ತು ನೆಲಕ್ಕೆ ಧೊಪ್ಪೆಂದು ಬಿದ್ದ. ಆ ಶಬ್ದವನ್ನು ಕೇಳಿ, ಯಶೋದೆ ತನ್ನ ಸ್ತ್ರೀಪರಿವಾರದೊಡನೆ ಹೋಗಿ ನೋಡುತ್ತಾಳೆ, ಭಯಂಕರಾಕಾರನಾದ ರಕ್ಕಸ, ಅವನ ಕತ್ತನ್ನು ಹಿಡಿದು ಕಿಲಿಕಿಲಿ ನಗು ತ್ತಿರುವ ತನ್ನ ಮುದ್ದು ಕಂದ! ಆಕೆಯ ಸುತ್ತಲಿದ್ದ ಹೆಣ್ಣುಗಳಲ್ಲಿ ಒಬ್ಬಳು ಧೈರ್ಯದಿಂದ ಮುನ್ನುಗ್ಗಿ ಹೋಗಿ, ಮಗುವನ್ನು ಎತ್ತಿಕೊಂಡುಬಂದು ಯಶೋದೆಯ ಕೈಗಿತ್ತಳು. ಎಲ್ಲಿಯೋ ಹೋಗಿದ್ದ ನಂದ ಆ ವೇಳೆಗೆ ಅಲ್ಲಿಗೆ ಬಂದ. ಘೋರರಾಕ್ಷಸನ ಕೈಯಿಂದ ಬದುಕಿಬಂದ ಮಗನನ್ನು ಕಂಡು ಆತನಿಗೆ ಅತ್ಯಾನಂದವಾಯಿತು. ‘ನಾನು ಪೂರ್ವಜನ್ಮ ದಲ್ಲಿ ಯಾವ ಪುಣ್ಯವನ್ನು ಮಾಡಿದ್ದೆನೊ! ಮಗುವನ್ನು ಮತ್ತೆ ಕಾಣುವಂತಾಯಿತು’ ಎಂದು ಕೊಂಡ. ನೆರೆದ ಹೆಣ್ಣುಗಳ ಬಾಯಿಂದ ಉದ್ಗಾರ ಹರಿದು ಬಂತು: ‘ಅಮ್ಮ, ಇದೆಂತಹ ಮಗುವೆ!’ </p>
  <div/>
  <div/>
  <div>45. ನಂದನ ಕಂದನಿಗೆ ನಾಮಕರಣ</div>
  <p>ವಸುದೇವನು ಮಧುರಾಪುರಿಯಲ್ಲಿದ್ದರೂ ಅವನ ಮನಸ್ಸೆಲ್ಲ ಗೋಕುಲದಲ್ಲಿಯೆ. ಅವನ ವಂಶವನ್ನು ಬೆಳಗುವ ಬೆಳಸುವ ಮಕ್ಕಳಿಬ್ಬರು ಅಲ್ಲಿ ಬೆಳೆಯುತ್ತಿದ್ದಾರೆ. ಅವರು ಯಾದವ ವಂಶಕ್ಕೆ ಸೇರಿದವರಾದರೂ, ಕ್ಷತ್ರಿಯರ ಧರ್ಮಕರ್ಮಗಳೊಂದಕ್ಕೂ ಗತಿ ಯಿಲ್ಲದೆ, ಗೋವಳರ ಮಧ್ಯೆ ಗೋವಳರಾಗಿ ಬೆಳೆಯುತ್ತಿದ್ದಾರೆ. ಇದಕ್ಕೇನು ಮಾಡು ವುದು? ಆತನು ಸುದೀರ್ಘವಾಗಿ ಆಲೋಚನೆ ಮಾಡಿ, ಯಾದವರ ಕುಲಪುರೋಹಿತನಾದ ಗರ್ಗರಮುನಿಯಲ್ಲಿ ತನ್ನ ಸಂಕಟವನ್ನು ತೋಡಿ ಕೊಂಡನು. ಆ ಮುನಿಯು ‘ಕ್ಷತ್ರಿಯರಿಗೆ ಅಗತ್ಯವಾದ ಕರ್ಮಗಳಲ್ಲಿ ಮೊದಲನೆಯದಾದ ನಾಮಕರಣ ಈಗ ಆಗಬೇಕು. ನಾನು ಹೋಗಿ, ಆ ಕಾರ್ಯವನ್ನು ರಹಸ್ಯವಾಗಿ ನೆರವೇರಿಸಿ ಬರುತ್ತೇನೆ’ ಎಂದು ಹೇಳಿ, ನಂದ ಗೋಕುಲಕ್ಕೆ ಬಂದನು. ಮಹಾತಪಸ್ವಿಯಾದ ಆತನನ್ನು ಕಾಣುತ್ತಲೆ ನಂದನು ಭಕ್ತಿಯಿಂದ ಆತನನ್ನು ತನ್ನ ಮನೆಗೆ ಕರೆದೊಯ್ದು ಉಪಚರಿಸಿ ‘ಸ್ವಾಮಿ, ನಿಮ್ಮ ಪಾದಧೂಳಿಯಿಂದ ನನ್ನ ಮನೆ ಪಾವನವಾಯಿತು. ನನ್ನ ಪಾಲಿನ ದೇವರೆ ಬಂದಂತೆ ನೀವು ಬಂದಿದ್ದೀರಿ. ನನ್ನ ಮಗನಿಗೆ ಜಾತಕರ್ಮ, ನಾಮಕರಣ–ಒಂದೂ ಆಗಿಲ್ಲ. ನಮ್ಮ ರೋಹಿಣಿಯ ಮಗನಿಗೂ ಅಷ್ಟೆ. ನೀವು ಆ ಕರ್ಮಗಳನ್ನು ನಿಮ್ಮ ಕೈಯಾರೆ ನಡೆಸಿಕೊಟ್ಟರೆ ಮಕ್ಕಳಿಗೆ ಶ್ರೇಯಸ್ಸಾಗು ತ್ತದೆ. ನಾನು ಧನ್ಯನಾಗುತ್ತೇನೆ’ ಎಂದು ಕೇಳಿಕೊಂಡನು. </p>
  <p>ಹುಡುಕುತ್ತಿದ್ದ ಬಳ್ಳಿ ಕಾಲಿಗೆ ಸುತ್ತಿಕೊಂಡಂತಾಯಿತು, ಗರ್ಗನಿಗೆ. ಆದರೂ ಆತ ಅದನ್ನು ಹೊರದೋರದೆ, ‘ಅಯ್ಯಾ, ನಾನು ಯಾದವರ ಕುಲಪುರೋಹಿತ. ನಾನು ಬಂದು ನಿನ್ನ ಮಕ್ಕಳಿಗೆ ಜಾತಕರ್ಮಾದಿಗಳನ್ನು ಮಾಡಿಸಿದೆನೆಂದು ಗೊತ್ತಾದರೆ ಕಂಸರಾಜನಿಗೆ ಸಂದೇಹ ಬರಬಹುದು. ನಿನಗೂ ವಸುದೇವನಿಗೂ ಇರುವ ಗೆಳೆತನ ಲೋಕಕ್ಕೆಲ್ಲ ಗೊತ್ತಿದೆ. ಅವನ ಮಡದಿಯಾದ ದೇವಕಿಗೆ ಎಂಟನೆಯ ಗರ್ಭದಲ್ಲಿ ಮಗನೆ ಹುಟ್ಟುತ್ತಾ ನೆಂದು ಆಕಾಶವಾಣಿ ತಿಳಿಸಿತ್ತು. ಹಾಗಾಗಲಿಲ್ಲವಾದರೂ ಅವಳ ಗರ್ಭದಲ್ಲಿ ಹುಟ್ಟಿದ ಮಹಾಮಾಯೆ ‘ನಿನ್ನ ಶತ್ರು ಬೇರೆಕಡೆ ಬೆಳೆಯತ್ತಿದ್ದಾನೆ’ ಎಂದು ಬೇರೆ ಹೇಳಿಹೋಯಿತು. ಸಂದರ್ಭ ಹೀಗಿರುವುದರಿಂದ, ವಸುದೇವ ತನ್ನ ಮಗನನ್ನು ನಿನ್ನ ಮನೆಯಲ್ಲಿ ಬಚ್ಚಿಟ್ಟಿರ ಬೇಕೆಂಬ ಸಂದೇಹ ಹುಟ್ಟುವುದಕ್ಕೆ ಅವಕಾಶವಾಗುತ್ತದೆ. ಹಾಗೇನಾದರೂ ಆದರೆ ನಿನ್ನ ಮಗನ ಗತಿಯೇನು?’ ಎಂದು ನಂದನ ಮನಸ್ಸಿನಲ್ಲಿ ಭಯವನ್ನು ಬಿತ್ತಿದನು. ಆಗ ನಂದನು ‘ಸ್ವಾಮಿ, ನಿಮ್ಮ ಮಾತನ್ನು ನಾನು ಒಪ್ಪಿದೆ. ಆದರೆ ಅಗತ್ಯವಾಗಿ ನಡೆಯಬೇಕಾದ ಕರ್ಮವನ್ನು ಕೈಬಿಡುವುದಕ್ಕಾಗುತ್ತದೆಯೇ? ಇದನ್ನು ಅತ್ಯಂತ ಗುಟ್ಟಾಗಿ ನಡೆಸೋಣ. ಗೋಕುಲದಲ್ಲಿ ಕೂಡ ಯಾರೊಬ್ಬರಿಗೂ ಗೊತ್ತಾಗದಂತೆ ನಾನು ನೋಡಿಕೊಳ್ಳುತ್ತೇನೆ’ ಎಂದು ಹೇಳಿದನು. ಗರ್ಗನು ಅದಕ್ಕೆ ಒಪ್ಪಿ, ಕರ್ಮಗಳನ್ನೆಲ್ಲ ಸಾಂಗವಾಗಿ ನೆರವೇರಿಸಿ ದನು. ಅನಂತರ ಆತನು ನಂದನೊಡನೆ  ‘ಅಯ್ಯಾ, ಈ ರೋಹಿಣಿಯ ಮಗ ಲೋಕವನ್ನೆಲ್ಲ ಸಂತೋಷಪಡಿಸುವವನು, ಮಹಾಬಲಶಾಲಿ; ಆದ್ದರಿಂದ ಇವನಿಗೆ ‘ಬಲರಾಮ’ನೆಂದು ಹೆಸರಿರಲಿ. ನಿನ್ನ ಮಗ ಬಣ್ಣದಲ್ಲಿ ಕಪ್ಪಾಗಿರುವುದರಿಂದ ‘ಕೃಷ್ಣ’ ಎಂದು ಕರೆಯಿರಿ. ಇವನು ಹಿಂದೆ ಒಂದಾನೊಂದು ಕಾಲದಲ್ಲಿ ವಸುದೇವನ ಮಗನಾಗಿದ್ದವನಾದ್ದರಿಂದ ‘ವಾಸು ದೇವ’ನೆಂಬ ಹೆಸರೂ ಇರಲಿ. ಅಯ್ಯಾ, ಈ ನಿನ್ನ ಮಗನ ಗುಣಕರ್ಮಗಳಿಗೆ ತಕ್ಕಂತೆ ಹೆಸರು ಕೊಡುತ್ತಾಹೋದರೆ ಅದಕ್ಕೆ ಕೊನೆಮೊದಲೇ ಇಲ್ಲ. ಈತನ ಮಹಿಮೆಯನ್ನು ಅರ್ಥಮಾಡಿಕೊಳ್ಳುವುದು ನಿನಗೂ ಸಾಧ್ಯವಿಲ್ಲ, ನನಗೂ ಸಾಧ್ಯವಿಲ್ಲ. ಈತ ಸಾಕ್ಷಾತ್ ಪರಮೇಶ್ವರನೆಂದೆ ತಿಳಿ. ಈತನಿಂದ ನಿಮಗೆಲ್ಲ ಸುಖಸಂತೋಷಗಳು ದೊರೆಯುವುದು ಮಾತ್ರವೇ ಅಲ್ಲ, ಈತನಿಂದ ನಿಮ್ಮ ಕುಲ ಕೋಟಿಗಳೆಲ್ಲ ಉದ್ಧಾರವಾಗುತ್ತವೆ. ಈತನನ್ನು ಕಣ್ಣುಪಾಪೆಯಂತೆ ಎಚ್ಚರದಿಂದ ಕಾಪಾಡು’ ಎಂದು ಹೇಳಿದನು. ಹೀಗೆ ಗರ್ಗನು ಶ್ರೀಕೃಷ್ಣನ ಮಹಿಮೆಯನ್ನು ಸೂಕ್ಷ್ಮವಾಗಿ ತಿಳಿಸಿ, ಮಧುರೆಗೆ ಹಿಂದಿರುಗಿದನು. ನಂದನು ತನ್ನ ಮಗನ ಗುಣಕೀರ್ತನೆಯನ್ನು ಕೇಳಿ, ಆನಂದದಿಂದ ಹಿರಿಹಿರಿ ಹಿಗ್ಗುತ್ತಾ ತಾನು ಧನ್ಯನೆಂದುಕೊಂಡನು.</p>
  <div/>
  <div>46. ಪುಟ್ಟಬಾಯಲ್ಲಿ ಅಖಂಡ ಬ್ರಹ್ಮಾಂಡ</div>
  <p>ಬಲರಾಮ ಶ್ರೀಕೃಷ್ಣರು ನಂದಗೋಕುಲದ ಕಣ್ಮಣಿಗಳಾಗಿ ಬೆಳೆಯುತ್ತಾ ಅಂಬೆಗಾ ಲಿಡುವಂತಾದರು. ಅವರು ಕಾಲುಗಳಲ್ಲಿರುವ ಕಡಗ ಕಿರುಗೆಜ್ಜೆಗಳು ಘಲಿಘಲಿರೆನ್ನುವಂತೆ ಕಾಲುಗಳನ್ನು ಎಳೆದೆಳೆದು ಹಾಕುತ್ತಾ ಕಿಲಿಕಿಲಿ ನಗುವರು, ನಿಂತು ನಿಂತು ಕೇಕೆ ಹಾಕುತ್ತಾ ಮುಂದುವರಿಯುವರು, ಜನರನ್ನು ಕಂಡಾಗ ಅವರನ್ನು ಹಿಂಬಾಲಿಸುವರು, ಅವರು ತಿರುಗಿ ನೋಡುತ್ತಲೆ ಹೆದರಿ ತಾಯ ಬಳಿಗೆ ಓಡುವರು. ಆಗ ರೋಹಿಣಿ ಯಶೋದೆಯರು ಬಾಚಿ ತಬ್ಬಿಕೊಂಡು, ಮುದ್ದಿಕ್ಕುವರು, ಮೊಲೆಯುಣಿಸುವರು. ತಾಯಿಯ ಹಾಲನ್ನು ಕುಡಿ ಯುತ್ತಾ, ತಾಯ ಮುಖದತ್ತ ತಮ್ಮ ಮುಗುಳ್ನಗೆಯನ್ನು ಚೆಲ್ಲಿದಾಗ, ಆ ಮಕ್ಕಳ ಮೊಳೆ ವಲ್ಲುಗಳ ಮುದ್ದು ಮುಖವನ್ನು ನೋಡಿ ಆ ತಾಯಿಯರು ಅವರ ಅಂಗಾಂಗಗಳಿಗೆಲ್ಲ ಮುತ್ತಿನ ಮಳೆಗರೆಯುವರು. ಹಾಲು ಕುಡಿದು ತೃಪ್ತರಾದ ಮಕ್ಕಳು ಅಂಬೆಗಾಲಿಕ್ಕುತ್ತಾ ಜೋಡು ಕುದುರೆಯಂತೆ ಓಡುವರು. ಮನೆಯಿಂದ ಅಂಗಳಕ್ಕಿಳಿದು, ಕರುಗಳ ಬಾಲವನ್ನು ಹಿಡಿದು ಜೋತುಬೀಳುವರು, ಅವು ಎಳೆದತ್ತ ತಾವೂ ಹೋಗುವರು. ಈ ಕಣ್ಣ ಹಬ್ಬವನ್ನು ನೋಡುತ್ತಾ ಗೋಪಿಯರು ಮನೆಗೆಲಸವನ್ನೆಲ್ಲ ಮರೆತು, ಮನೆ ಬಾಗಿಲಲ್ಲಿ ನಗುತ್ತ ನಿಲ್ಲು ವರು. ಮುದ್ದಿನ ಮುದ್ದೆಗಳಂತಿದ್ದ ಆ ಮಕ್ಕಳ ಒಂದೊಂದು ಆಟವೂ ಮನೋಹರ. ಒಮ್ಮೊಮ್ಮೆ ಅದು ಸುಮನೋಹರ ಭಯಂಕರವಾಗುವುದು ಉಂಟು. ಆ ಮಕ್ಕಳಿಗೆ, ದನಕರುಗಳಿರಲಿ, ಜಿಂಕೆಯ ಭಯವಿಲ್ಲ ; ನಾಯಿಯ ಭಯವಿಲ್ಲ, ಹಾವಿನ ಭಯವಿಲ್ಲ, ನೀರಿನ ಭಯವಿಲ್ಲ, ಬೆಂಕಿಯ ಭಯವಿಲ; ಕಂಡುದನ್ನು ಹಿಡಿದುಕೊಳ್ಳುವ ಆಶೆ, ಅವರಿಗೆ. ಮುಳ್ಳುಕಳ್ಳೆಗಳನ್ನಾಗಲಿ, ನೀರಿನ ಮಡುವನ್ನಾಗಲಿ ಲಕ್ಷಿಸದೆ ಅವರು ನುಗ್ಗಿ ಹೋಗುವರು. ಆದ್ದರಿಂದ ಸದಾ ಅವರಮೇಲೆ ಒಂದು ಕಣ್ಣಿಟ್ಟಿರುವುದು ಅನಿವಾರ್ಯವಾಯಿತು, ಅವರ ತಾಯಿಯರಿಗೆ.</p>
  <p>ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ </p>
</html>
