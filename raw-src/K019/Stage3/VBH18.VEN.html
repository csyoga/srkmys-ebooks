<?xml version="1.0"?>
<html>
  <p>ಶ್ರೀಕೃಷ್ಣನು ಊರಿಗೆ ಹಿಂದಿರುಗುತ್ತಲೆ ತನ್ನನ್ನು ಬಲಿಹಾಕುವನೆಂದು ಶತಧನ್ವನಿಗೆ ಗೊತ್ತು. ಆದ್ದರಿಂದ ಆತ ತನ್ನ ಗೆಳೆಯರ ಬಳಿಗೆ ಓಡಿಹೋಗಿ ಅವರ ಸಹಾಯವನ್ನು ಬೇಡಿದನು. ಆದರೆ ಅವರಿಬ್ಬರೂ ಒಂದೇ ಹಾಡು ಹಾಡಿದರು–‘ಶ್ರೀಕೃಷ್ಣನಲ್ಲಿ ದ್ವೇಷ ಕಟ್ಟಿಕೊಂಡು ಬದುಕುವುದು ಸಾಧ್ಯವೆ?’ ಎಂದು. ಅಕ್ರೂರನಂತೂ ಶ್ರೀಕೃಷ್ಣನ ಹೆಸರನ್ನು ಕೇಳುತ್ತಲೆ ‘ಮಹಾಮಹಿಮನಾದ ಶ್ರೀಕೃಷ್ಣನಿಗೆ ನಮಸ್ಕಾರ!’ ಎಂದು ಕಣ್ಣುಗಳನ್ನೆ ಮುಚ್ಚಿ ಕೊಂಡ. ಇಂತಹ ಗೆಳೆಯರನ್ನು ಕಟ್ಟಿ ಕೊಂಡು, ಪಾಪ! ಶತಧನ್ವ ಏನುಮಾಡಬೇಕು? ಆತ ಬೇರೆ ದಾರಿಯೇನೂ ತೋಚದೆ ತನ್ನಲ್ಲಿದ್ದ ಸ್ಯಮಂತಕ ಮಣಿಯನ್ನು ಅಕ್ರೂರನ ಕೈಗೆ ಕೊಟ್ಟು, ದ್ವಾರಕಿಯಿಂದ ಓಡಿಹೋದನು. ಆದರೆ, ಎಲ್ಲಿ ಹೊಕ್ಕರೆ ತಾನೇ ಅವನು ಶ್ರೀಕೃಷ್ಣನಿಂದ ತಪ್ಪಿಸಿಕೊಳ್ಳುವುದಕ್ಕೆ ಸಾಧ್ಯ? ಅವನು ಓಡಿಹೋದನೆಂದು ಕೇಳುತ್ತಲೆ ಬಲರಾಮ ಕೃಷ್ಣರಿಬ್ಬರೂ ರಥದಲ್ಲಿ ಕುಳಿತು ಅವನನ್ನು ಬೆನ್ನಟ್ಟಿದರು. ಪಲಾಯನ ಮಾಡು ತ್ತಿದ್ದ ಶತಧನ್ವನು ಮಿಥಿಲಾನಗರಿಯನ್ನು ಮುಟ್ಟುವ ವೇಳೆಗೆ ಅವನ ರಥದ ಕುದುರೆಗಳು ಸೋತು ನೆಲಕ್ಕೆ ಬಿದ್ದವು. ಶತಧನ್ವನು ಕಾಲು ನಡಿಗೆಯಿಂದಲೆ ಓಡಲು ಮೊದಲು ಮಾಡಿ ದನು. ಶ್ರೀಕೃಷ್ಣನು ರಥದಿಂದ ಧುಮ್ಮಿಕ್ಕಿ ಅವನನ್ನು ಬೆಂಬತ್ತಿದನು. ಕ್ಷಣಮಾತ್ರದಲ್ಲಿ ಶ್ರೀಕೃಷ್ಣ ಅವನನ್ನು ಹಿಡಿದು, ತನ್ನ ಚಕ್ರದಿಂದ ಅವನ ತಲೆಯನ್ನು ಕತ್ತರಿಸಿಹಾಕಿದನು. ಆ ವೇಳೆಗೆ ಬಲರಾಮನೂ ಅಲ್ಲಿಗೆ ಬಂದನು. ಅಣ್ಣನ ಅಪ್ಪಣೆಯಂತೆ ಶ್ರೀಕೃಷ್ಣನು ಸ್ಯಮಂತಕಮಣಿಗಾಗಿ ಶತಧನ್ವನ ಬಟ್ಟೆಗಳನ್ನೆಲ್ಲ ಶೋಧಿಸಿ ನೋಡಿದನು. ಅದು ಅವನಲ್ಲಿ ಇದ್ದರಲ್ಲವೆ ಸಿಕ್ಕುವುದು? ಅವನಲ್ಲಿ ರತ್ನವಿಲ್ಲದುದನ್ನು ಕಂಡು ಬಲರಾಮನು ‘ಕೃಷ್ಣ, ಈ ನೀಚ ಆ ರತ್ನವನ್ನು ಮತ್ತಾರ ಬಳಿಯಲ್ಲಿಯೋ ಇಟ್ಟಿರಬೇಕು. ನೀನು ದ್ವಾರಕಿಗೆ ಹಿಂದಿ ರುಗಿ ಅದನ್ನು ಪತ್ತೆಹಚ್ಚು. ನಾನು ಮಿಥಿಲೆಗೆ ಹೋಗಿ ಮಹಾರಾಜನನ್ನು ಕಂಡುಬರುತ್ತೇನೆ’ ಎಂದು ಆತನನ್ನು ದ್ವಾರಕಿಗೆ ಕಳುಹಿಸಿ, ತಾನು ಮಿಥಿಲಾನಗರಿಗೆ ಹೋದನು. ಅಲ್ಲಿ ಮಿಥಿಲಾರಾಜನಿಂದ ಸತ್ಕೃತನಾಗಿ ಆತ ಅಲ್ಲಿಯೇ ಕೆಲವು ಕಾಲ ನಿಂತನು. ಆ ಸಮಯದಲ್ಲಿ ಹಸ್ತಿನಾವತಿಯ ರಾಜಕುಮಾರನಾದ ದುರ್ಯೋಧನನು ಬಲರಾಮನ ಶಿಷ್ಯನಾಗಿ, ಆತನಿಂದ ಗದಾಯುದ್ಧವನ್ನು ಕ್ರಮವಾಗಿ ಕಲಿತುಕೊಂಡನು. </p>
  <p>ಇತ್ತ ಶ್ರೀಕೃಷ್ಣನು ದ್ವಾರಕಿಗೆ ಹಿಂದಿರುಗಿ, ತಾನು ಶತಧನ್ವನನ್ನು ಕೊಂದುದನ್ನೂ ಸ್ಯಮಂತಕಮಣಿ ಅವನ ಬಳಿ ಸಿಕ್ಕದೆ ಹೋದುದನ್ನೂ ತನ್ನ ಮಡದಿಯಾದ ಸತ್ಯಭಾಮೆಗೆ ತಿಳಿಸಿ, ಆಕೆಯನ್ನು ಸಮಾಧಾನ ಪಡಿಸಿದನು. ಈ ಸುದ್ದಿಯನ್ನು ಕೇಳುತ್ತಲೆ ಅಕ್ರೂರ ಕೃತವರ್ಮರಿಗೆ ದಿಗಿಲು ಹತ್ತಿತು. ಸತ್ರಾಜಿತನನ್ನು ಕೊಲೆಮಾಡುವುದಕ್ಕೆ ತಾವು ಶತಧನ್ವನಿಗೆ ಪ್ರೋತ್ಸಾಹವಿತ್ತುದು ಶ್ರೀಕೃಷ್ಣನಿಗೆ ಗೊತ್ತಾದರೆ ತಮ್ಮ ಗತಿಯೇನಾಗುತ್ತದೊ ಎಂಬ ಭಯದಿಂದ ಅವರಿಬ್ಬರೂ ದ್ವಾರಕಿಯಿಂದ ಓಡಿಹೋಗಿ ತಲೆಮರೆಸಿಕೊಂಡರು. ಇದಾದ ಕೆಲವು ದಿನಗಳೊಳಗಾಗಿ ದ್ವಾರಕಿಯಲ್ಲಿ ಹಲವಾರು ಉತ್ಪಾತಗಳು ಕಾಣಿಸಿಕೊಂಡವು. ಜನರ ದೇಹಕ್ಕೆ ಸುಖವಿಲ್ಲ, ಮನಸ್ಸಿಗೆ ನೆಮ್ಮದಿಯಿಲ್ಲ. ಕೆಲವು ಜನರು ‘ಸಜ್ಜನನಾದ ಅಕ್ರೂರ ಊರು ಬಿಟ್ಟುಹೋದುದರಿಂದ ಈ ಕೇಡು ಬಡಿದುಕೊಂಡಿದೆ. ಇವರಪ್ಪನಾದ ಶ್ವಫಲ್ಕ ಇದ್ದ ಕಡೆ ಮಳೆಯಾಗುತ್ತಿತ್ತಂತೆ! ಇವನೂ ಅಷ್ಟೆ. ಇವನಿದ್ದ ಕಡೆ ಮಳೆ ಬೆಳೆ ಗಳಾಗುತ್ತವಂತೆ, ಯಾವ ಉಪದ್ರವಗಳೂ ಇರುವುದಿಲ್ಲವಂತೆ!’ ಎಂದು ಗೊಣಗಿಕೊಳ್ಳು ತ್ತಿದ್ದರು. ಇದು ಕಿವಿಯಿಂದ ಕಿವಿಗೆ ಹರಡಿ ಶ್ರೀಕೃಷ್ಣನನ್ನು ಮುಟ್ಟಿತು. ಆತ ಜನರ ಮೂಢತನಕ್ಕಾಗಿ ಮನಸ್ಸಿನಲ್ಲೆ ನಕ್ಕ. ಅಕ್ರೂರನ ಮಹತ್ತೆಲ್ಲ ಅವನಲ್ಲಿದ್ದ ಸ್ಯಮಂತಕ ರತ್ನದ ಪ್ರಭಾವವೆಂದು ಆತನಿಗೆ ಗೊತ್ತು. ಆದ್ದರಿಂದ ಆತನು ದೂತರನ್ನು ಅವನಿದ್ದಲ್ಲಿಗೆ ಅಟ್ಟಿ ದ್ವಾರಕಿಗೆ ಕರೆಸಿದನು. ಅವನು ಬರುತ್ತಲೆ ಶ್ರೀಕೃಷ್ಣನು ಅವನ ಕುಶಲವನ್ನು ವಿಚಾರಿಸಿ, ಸರಸವಾದ ನುಡಿಗಳಿಂದ ಅವನನ್ನು ಸಂತೋಷಪಡಿಸುತ್ತಾ ‘ಅಯ್ಯಾ ಅಕ್ರೂರ, ಶತಧನ್ವ ಸತ್ತುಹೋದ. ಅವನ ಆಸ್ತಿಯೆಲ್ಲ ಅವನ ಬಂಧುಗಳಿಗೆ ಸೇರಿಹೋಯಿತು. ಅವನು ನಿನಗೆ ಕೊಟ್ಟುಹೋದ ಸ್ಯಮಂತಕಮಣಿ ಮಾತ್ರ ನಿನ್ನಲ್ಲಿಯೇ ಇರಲಿ. ಅದನ್ನು ಧರಿಸುವ ಯೋಗ್ಯತೆ ಯಾರಿಗೂ ಇಲ್ಲ. ಸದಾಚಾರ ಸಂಪನ್ನನಾದ ನೀನು ಮಾತ್ರ ಅದನ್ನು ಧರಿಸಬಲ್ಲೆ. ನಾನು ಈಗ ಆ ಮಣಿಯ ಸುದ್ದಿಯನ್ನು ಎತ್ತಿದುದಕ್ಕೆ ಕಾರಣ, ನಮ್ಮ ಅಣ್ಣ ನಾದ ಬಲರಾಮ ಅದು ನನ್ನಲ್ಲಿದೆಯೆಂದು ಸಂದೇಹಪಡುತ್ತಿದ್ದಾನೆ. ನೀನು ಒಮ್ಮೆ ಅದನ್ನು ಎಲ್ಲರೆದುರಿಗೆ ತೋರಿಸಿ, ನನಗೆ ಬಂದಿರುವ ಈ ಅಪಕೀರ್ತಿಯನ್ನು ಹೋಗ ಲಾಡಿಸು’ ಎಂದನು. ಒಡನೆಯೆ ಅಕ್ರೂರನು ತನ್ನ ಹೊದಿಕೆಯ ಸೆರಗಿನಲ್ಲಿ ಕಟ್ಟಿಕೊಂಡಿದ್ದ ಆ ರತ್ನವನ್ನು ಹೊರಕ್ಕೆ ತೆಗೆದು ಎಲ್ಲರಿಗೂ ತೋರಿಸಿದನು. ಅಲ್ಲಿಂದ ಮುಂದೆ ಅದು ಅಕ್ರೂರನಿಗೆ ಸೇರಿಹೋಯಿತು. ಆತನು ಅದರಿಂದ ಬಂದ ಧನದಿಂದ ಯಜ್ಞಯಾಗಾದಿ ಗಳನ್ನು ಮಾಡಿಕೊಂಡು ಸುಖವಾಗಿದ್ದನು. </p>
  <p>ಈ ಸ್ಯಮಂತಕ ಮಣಿಯ ಕಥೆ ಬಹು ಮಂಗಳಕರವಾದುದು. ಇದನ್ನು ಭಕ್ತಿಯಿಂದ ಹೇಳುವವರೂ ಕೇಳುವವರೂ ತಮ್ಮ ಮೇಲಿನ ಅಪರಾಧಗಳನ್ನು ಕಳೆದುಕೊಂಡು ಕೀರ್ತಿಶಾಲಿಗಳಾಗುವರು. </p>
  <div>೬೯. ಹೆಣ್ಣಿನ ಮೇಲೆ ಹೆಣ್ಣು</div>
  <p>ಪಂಚಪಾಂಡವರು ಅರಗಿನ ಮನೆಯಲ್ಲಿ ಬೆಂದುಹೋದರೆಂದು ಶ್ರೀಕೃಷ್ಣ ಅವರಿಗೆ ಅಪರ ಕರ್ಮಗಳನ್ನು ಮಾಡಿದನಷ್ಟೆ! ಆದರೆ ಅವರು ಸಾಯಲಿಲ್ಲ; ಕೆಲಕಾಲ ತಲೆಮರೆಸಿ ಕೊಂಡಿದ್ದು, ದ್ರೌಪದಿಯ ಸ್ವಯಂವರ ಕಾಲದಲ್ಲಿ ಕಾಣಿಸಿಕೊಂಡರು. ಅವರು ದ್ರೌಪದಿ ಯನ್ನು ಮದುವೆಯಾಗಿ, ಎಂದಿನಂತೆ ಇಂದ್ರಪ್ರಸ್ಥಪುರದಲ್ಲಿ ರಾಜ್ಯಭಾರಮಾಡು ತ್ತಿದ್ದರು. ಈ ಸುದ್ದಿಯನ್ನು ಕೇಳಿದ ಶ್ರೀಕೃಷ್ಣನು ಅತ್ಯಂತ ಸಂತೋಷದಿಂದ ಅವರನ್ನು ನೋಡಿಕೊಂಡು ಬರಲೆಂದು ಇಂದ್ರಪ್ರಸ್ಥಕ್ಕೆ ಬಂದನು. ತಮ್ಮ ಪಂಚಪ್ರಾಣದಂತಿದ್ದ ಆತನನ್ನು ಕಾಣುತ್ತಲೆ ಪಂಚಪಾಂಡವರು ಅತ್ಯಂತ ಸಂಭ್ರಮದಿಂದ ಆತನನ್ನು ಇದಿರು ಗೊಂಡು ಆನಂದದಿಂದ ಆಲಿಂಗಿಸಿಕೊಂಡರು. ಕಪಟನಾಟಕ ಸೂತ್ರಧಾರಿಯಾದ ಶ್ರೀಕೃಷ್ಣ ಆ ಪಂಚಪಾಂಡವರಲ್ಲಿ ತನಗಿಂತಲೂ ಹಿರಿಯರಾದ ಧರ್ಮ ಭೀಮರಿಗೆ ನಮಸ್ಕರಿಸಿದನು. ಸಮವಯಸ್ಕನಾದ ಅರ್ಜುನನನ್ನು ಅಪ್ಪಿಕೊಂಡನು. ಕಿರಿಯರಾದ ನಕುಲ ಸಹದೇವರಿಂದ ನಮಸ್ಕಾರಗೊಂಡು ಅವರನ್ನು ಆಶೀರ್ವದಿಸಿದನು. ಹೊಸದಾಗಿ ಅತ್ತೆಯ ಮನೆಗೆ ಬಂದಿದ್ದ ದ್ರೌಪದಿ ನಾಚಿಕೆಯಿಂದ ಬಳುಕುತ್ತಾ ಬಂದು ಆತನಿಗೆ ನಮಸ್ಕರಿಸಿದಳು. ಶ್ರೀಕೃಷ್ಣನು ಹಾಸ್ಯಭರಿತ ನುಡಿಗಳಿಂದ ಆಕೆಯನ್ನು ನಗಿಸಿ, ತಾನೂ ನಗುತ್ತಾ ತನ್ನ ಸೋದರತ್ತೆಯಾದ ಕುಂತಿಯ ಮುಂದೆ ಅಡ್ಡಬಿದ್ದನು. ಆಕೆ ಆನಂದಬಾಷ್ಪ ಗಳನ್ನು ಸುರಿಸುತ್ತಾ ತನ್ನ ತೌರಿನವರೆಲ್ಲರ ಯೋಗಕ್ಷೇಮವನ್ನೂ ವಿಚಾರಿಸಿ ‘ಅಪ್ಪಾ ಶ್ರೀಕೃಷ್ಣ, ನೀನೆ ನಮಗೆಲ್ಲ ದಿಕ್ಕು; ನಿನ್ನ ಭಾವ ಮೈದುನರನ್ನು ಕಾಪಾಡುವ ಭಾರ ನಿನ್ನದು’ ಎಂದಳು. ಅಲ್ಲಿಯೆ ನಿಂತಿದ್ದ ಧರ್ಮರಾಯನು ‘ನಾವು ಪೂರ್ವಜನ್ಮದಲ್ಲಿ ಏನು ಪುಣ್ಯ ಮಾಡಿದ್ದೆವೊ, ನೀನು ಬಂಧುವಾಗಿ ನಮಗೆ ದೊರೆತೆ. ಶ್ರೀಕೃಷ್ಣ, ಹೇಗಿದ್ದರೂ ಈಗ ಮಳೆ ಗಾಲ. ಈ ಮಳೆಗಾಲ ಮುಗಿಯುವವರೆಗೂ ನೀನು ಇಲ್ಲಿಯೆ ನಿಲ್ಲಬೇಕು’ ಎಂದು ಬೇಡಿ ಕೊಂಡ. ಶ್ರೀಕೃಷ್ಣನು ‘ಹಾಗೆಯೆ ಆಗಲಿ’ ಎಂದು ನಾಲ್ಕು ತಿಂಗಳು ಅಲ್ಲಿಯೇ ನಿಂತ.</p>
  <p>ಶ್ರೀಕೃಷ್ಣನು ಇಂದ್ರಪ್ರಸ್ಥದಲ್ಲಿ ಕಾಲವನ್ನು ವ್ಯರ್ಥವಾಗಿ ಕಳೆಯಲಿಲ್ಲ. ಒಂದೊಂದು ದಿನ ಒಂದೊಂದು ಕಾರ್ಯಕ್ರಮ ಆತನಿಗೆ. ಪಾಂಡವರು ತಲೆಮರೆಸಿಕೊಂಡು ಹೋಗಿದ್ದಾಗ ಇಂದ್ರಪ್ರಸ್ಥಪುರ ಹಾಳುಬಿದ್ದು ಹೋಗಿತ್ತು. ಶ್ರೀಕೃಷ್ಣನು ತನ್ನ ಶಿಲ್ಪಿಯಾದ ವಿಶ್ವಕರ್ಮ ನಿಂದ ಆ ಊರನ್ನು ಚಿತ್ರವಿಚಿತ್ರವಾಗಿಯೂ ಮನೋಹರವಾಗಿಯೂ ಇರುವಂತೆ ಹೊಸ ದಾಗಿ ನಿರ್ಮಾಣ ಮಾಡಿಸಿದನು. ಸಮಾನ ವಯಸ್ಸಿನವನಾದ ಅರ್ಜುನನೊಡನೆ ಶ್ರೀ ಕೃಷ್ಣನು ದಿನವೂ ವಿಹಾರಕ್ಕೆ ಹೊರಡುವನು. ಒಂದು ದಿನ ಹಾಗೆ ಹೋಗಿದ್ದಾಗ ಅಗ್ನಿಯು ಅವರ ಬಳಿಗೆ ಬಂದು ಖಾಂಡವವನವನ್ನು ತನಗೆ ಆಹಾರವಾಗಿ ನೀಡಬೇಕೆಂದು ಬೇಡಿ ದನು. ಶ್ರೀಕೃಷ್ಣನ ಬೆಂಬಲದಿಂದ ಅರ್ಜುನನು ಅದಕ್ಕೆ ಒಪ್ಪಿದನು. ಆ ವನವನ್ನು ತಿಂದು ಸಂತುಷ್ಟನಾದ ಅಗ್ನಿಯು ಅರ್ಜುನನಿಗೆ ದಿವ್ಯವಾದ ಒಂದು ರಥ, ಸೊಗಸಾದ ನಾಲ್ಕು ಕುದುರೆಗಳು, ಗಾಂಡೀವವೆಂಬ ಬಿಲ್ಲು, ಅರಕೆಯಾಗದ ಎರಡು ಬತ್ತಳಿಕೆಗಳು, ಒಂದು ವಜ್ರ ಕವಚ–ಇವುಗಳನ್ನು ಅನುಗ್ರಹಿಸಿದನು. ಆ ಖಾಂಡವವನ ದಹನಕಾಲದಲ್ಲಿ ಅರ್ಜುನನು ಮಯನೆಂಬ ಶಿಲ್ಪಿಗೆ ಪ್ರಾಣದಾನ ಮಾಡಿದುದರಿಂದ ಆತನು ಪಾಂಡವರಿ ಗಾಗಿ ಸೊಗಸಾದ ಸಭಾಭವನವನ್ನು ನಿರ್ಮಿಸಿಕೊಟ್ಟನು. ಈ ಭವನವನ್ನು ನೋಡಲೆಂದು ಬಂದ ದುರ್ಯೋಧನನು ನೆಲವನ್ನು ನೀರೆಂದೂ, ನೀರನ್ನು ನೆಲವೆಂದೂ ಭ್ರಮಿಸಿ ಎಲ್ಲರ ನಗೆಪಾಟಲಿಗೆ ಗುರಿಯಾದ. </p>
  <p>ಒಂದು ದಿನ ಕೃಷ್ಣಾರ್ಜುನರು ಬೇಟೆಗೆಂದು ಅಡವಿಗೆ ಹೋದರು. ಮಧ್ಯಾಹ್ನದ ವೇಳೆಗೆ ಅವರಿಬ್ಬರೂ ಸೇರಿ ಅನೇಕ ದುಷ್ಟಮೃಗಗಳನ್ನು ಹೊಡೆದುಹಾಕಿದರು. ಬಿಸಿಲಿನ ಬೇಗೆಯಿಂದ ಅವರಿಗೆ ತುಂಬ ಬಾಯಾರಿಕೆಯಾಯಿತು. ಇಬ್ಬರೂ ಯಮುನಾ ನದಿಗೆ ಬಂದು ಅಲ್ಲಿ ನೀರನ್ನು ಕುಡಿಯುತ್ತಿದ್ದರು. ಅವರ ಇದಿರಿನಲ್ಲಿ ದಿವ್ಯಸುಂದರಿಯಾದ ಒಬ್ಬ ಹುಡುಗಿ ಕಾಣಿಸಿದಳು. ಅವಳಾರೆಂದು ವಿಚಾರಿಸುವಂತೆ ಶ್ರೀಕೃಷ್ಣ ಅರ್ಜುನನಿಗೆ ಹೇಳಿದ. ಅರ್ಜುನ ಅವಳನ್ನು ಕುರಿತು ‘ಎಲೆ ಬಾಲೆ, ನೀನಾರು? ಎಲ್ಲಿಂದ ಬಂದೆ? ನೀನೊಬ್ಬಳೆ ಈ ನದಿಯಲ್ಲಿ ಏಕೆ ನಿಂತಿರುವೆ?’ ಎಂದು ಕೇಳಿದ. ಆ ಬಾಲೆ ಹೇಳಿದಳು–‘ಅಯ್ಯಾ, ನಾನು ಸೂರ್ಯನ ಮಗಳು, ನನ್ನ ಹೆಸರು ಕಾಳಿಂದಿ. ನಮ್ಮ ತಂದೆ ಈ ನದಿಯ ತಳದಲ್ಲಿ ನನಗೊಂದು ಅರಮನೆಯನ್ನು ನಿರ್ಮಿಸಿಕೊಟ್ಟಿದ್ದಾನೆ. ನಾನು ಅದರಲ್ಲಿ ವಾಸಿಸುತ್ತಾ, ಶ್ರೀಹರಿಯೆ ನನ್ನ ಪತಿಯಾಗಬೇಕೆಂದು ತಪಸ್ಸು ಮಾಡುತ್ತಿದ್ದೇನೆ’ ಎಂದಳು. ಅರ್ಜುನನು ಈ ವಿಚಾರವನ್ನು ಶ್ರೀಕೃಷ್ಣನಿಗೆ ತಿಳಿಸಲು, ಆತನು ಆಕೆಯನ್ನು ತನ್ನೊಡನೆ ರಥದಲ್ಲಿ ಕುಳ್ಳಿರಿಸಿಕೊಂಡು ಬಂದು ಧರ್ಮರಾಜನ ಬಳಿಯಲ್ಲಿ ಬಿಟ್ಟನು. ಮಳೆಗಾಲ ಕಳೆಯುತ್ತಲೆ ಆತನು ಕಾಳಿಂದಿಯೊಡನೆ ದ್ವಾರಕಿಗೆ ಹಿಂದಿರುಗಿ, ಒಂದು ಶುಭದಿನ ಶುಭಮುಹೂರ್ತ ದಲ್ಲಿ ವೈಭವದಿಂದ ಆಕೆಯನ್ನು ವಿವಾಹವಾದನು. </p>
  <p>ವಿಂದ, ಅನುವಿಂದ ಎಂಬ ಸೋದರರು ಅವಂತಿದೇಶದ ದೊರೆಗಳು. ಅವರಿಗೆ ‘ಮಿತ್ರವಿಂದೆ’ ಎಂಬ ಸುಂದರಿಯಾದ ತಂಗಿಯಿದ್ದಳು. ವಿಂದಾನುವಿಂದರು ಆಕೆಗೆ ಮದುವೆ ಮಾಡಬೇಕೆಂದು ನಿಶ್ಚಯಿಸಿ, ಸ್ವಯಂವರವನ್ನು ಏರ್ಪಡಿಸಿದರು. ಆಕೆಯನ್ನು ಕೈಹಿಡಿಯಬೇಕೆಂಬ ಆಶೆಯಿಂದ ಅನೇಕ ರಾಜರು ಆ ಸ್ವಯಂವರಕ್ಕೆ ಬಂದಿದ್ದರು. ಶ್ರೀಕೃಷ್ಣನೂ ಅವರಲ್ಲಿ ಒಬ್ಬ. ಮಿತ್ರವಿಂದೆ ಶ್ರೀಕೃಷ್ಣನ ಕೀರ್ತಿಯನ್ನು ಕೇಳಿ, ಮನಸಾ ಆತನನ್ನು ವರಿಸಿದ್ದಳು. ಆದರೆ ಸ್ವಯಂವರ ಮಂಟಪದಲ್ಲಿ ಆಕೆ ಶ್ರೀಕೃಷ್ಣನನ್ನು ವರಿಸಹೊರಡಲು, ಆಕೆಯ ಸೋದರರು ಆಕೆಯನ್ನು ತಡೆದರು. ಅವರು ದುರ್ಯೋಧನನ ಗೆಳೆಯರು, ಶ್ರೀಕೃಷ್ಣನ ದ್ವೇಷಿಗಳು. ಶ್ರೀಕೃಷ್ಣನು ಸ್ವಯಂವರ ಮಂಟಪದಲ್ಲಿ ನಡೆದ ಈ ರಸಾಭಾಸವನ್ನು ಕಂಡು ಕೆರಳಿದನು. ಎಲ್ಲ ರಾಜರೂ ನೋಡುತ್ತಿರುವಂತೆಯೆ ಆತನು ಮಿತ್ರವಿಂದೆಯನ್ನು ಎತ್ತಿ ರಥದಲ್ಲಿ ಕೂಡಿಸಿಕೊಂಡು ದ್ವಾರಕಿಗೆ ಹೊರಟು ಬಂದನು. ಅಲ್ಲಿ ಅವರಿಬ್ಬರಿಗೂ ವಿಧಿಪೂರ್ವಕವಾಗಿ ವಿವಾಹವಾಯಿತು. </p>
  <p>ಕೋಸಲದೇಶದ ಅಯೋಧ್ಯಾಪಟ್ಟಣದಲ್ಲಿ ನಗ್ನಜಿತ್ ಎಂಬ ರಾಜನು ರಾಜ್ಯಭಾರ ಮಾಡುತ್ತಿದ್ದನು. ಆತನಿಗೆ ಸುಂದರಿಯಾದ  ‘ಸತ್ಯೆ’ ಎಂಬ ಮಗಳಿದ್ದಳು. ಆಕೆಯನ್ನು ವಿವಾಹವಾಗಬೇಕಾದರೆ ಆ ರಾಜನ ಬಳಿ ಇದ್ದ ಏಳು ಮದಿಸಿದ ಗೂಳಿಗಳನ್ನು ಹಿಡಿದು ಅವುಗಳಿಗೆ ಮೂಗುದಾರ ಹಾಕಬೇಕಾಗಿತ್ತು. ಎಷ್ಟೋ ರಾಜಕುಮಾರರು ಆ ಕೆಲಸ ಮಾಡ ಹೊರಟು, ಆ ಗೂಳಿಗಳ ಕೊಂಬಿನ ಮೊನೆಗೆ ಆಹುತಿಯಾಗಿದ್ದರು. ಈ ಸಂಗತಿ ಶ್ರೀಕೃಷ್ಣ ನಿಗೆ ತಿಳಿಯಿತು. ಆತನು ಅಯೋಧ್ಯೆಗೆ ಹೋಗಿ ನಗ್ನಜಿತ್ ರಾಜನನ್ನು ಕಂಡನು. ರಾಜನು ಶ್ರೀಕೃಷ್ಣನನ್ನು ಅತ್ಯಂತ ಭಕ್ತಿಯಿಂದ ಸತ್ಕರಿಸಿದನು. ಆತನ ಮಗಳು ಶ್ರೀಕೃಷ್ಣನನ್ನು ಕಾಣುತ್ತಲೆ ಆತನಲ್ಲಿ ಮೋಹಗೊಂಡಳು. “ಈತನೆ ನನಗೆ ಪತಿಯಾಗಲಿ” ಎಂದು ಆಕೆ ದೇವನನ್ನು ಬೇಡಿಕೊಂಡಳು. ಶ್ರೀಕೃಷ್ಣನು ಆಕೆಯನ್ನು ವಿವಾಹವಾಗಬೇಕೆಂಬ ತನ್ನ ಬಯಕೆಯನ್ನು ರಾಜನಿಗೆ ತಿಳಿಸಿದನು. ನಗ್ನಜಿತ್ತನು ಸಂತೋಷದಿಂದ ಅದಕ್ಕೆ ಒಪ್ಪಿದನು. ‘ಸ್ವಾಮಿ, ದೇವ ದೇವನಾದ ನಿನಗಿಂತಲೂ ಉತ್ತಮನಾದ ಗಂಡ ನನ್ನ ಮಗಳಿಗೆಲ್ಲಿ ಸಿಕ್ಕಾನು? ಆದರೆ ನನ್ನ ನಿಯಮದಂತೆ ಆ ಗೂಳಿಗಳನ್ನು ನೀನು ನಿಗ್ರಹಿಸಬೇಕಲ್ಲಾ!’ ಎಂದನು. ಒಡನೆಯೆ ಶ್ರೀಕೃಷ್ಣನು ನಡುಕಟ್ಟನ್ನು ಬಿಗಿದು ಆ ಗೂಳಿಗಳೊಡನೆ ಸೆಣಸಲು ಸಿದ್ಧನಾದನು. ಒಬ್ಬ ಕೃಷ್ಣ ಏಳು ಕೃಷ್ಣರಾದರು. ಅವರು ಆಟವಾಡುತ್ತಾ ಆ ಏಳು ಗೂಳಿ ಗಳನ್ನೂ ಕಟ್ಟಿ, ಅವುಗಳಿಗೆ ಮೂಗುದಾರವನ್ನು ಹಾಕಿದರು. ಆತನ ಸಾಹಸವನ್ನು ಕಂಡು ಸಂತೋಷಿಸಿದ ನಗ್ನಜಿತ್ತನು ತನ್ನ ಮಗಳನ್ನು ಆತನಿಗೆ ವೈಭವದಿಂದ ವಿವಾಹಮಾಡಿ ಕೊಟ್ಟು ಮಗಳಿಗೆ ಬೇಕಾದಷ್ಟು ಬಳುವಳಿಗಳನ್ನು ಕೊಟ್ಟನು.</p>
  <p>ಶ್ರೀಕೃಷ್ಣನು ಸತ್ಯೆಯೊಡನೆ ದ್ವಾರಕಿಗೆ ಹಿಂದಿರುಗುವಷ್ಟರಲ್ಲಿ ಆತನನ್ನು ಕೈಹಿಡಿವ ಮತ್ತೊಂದು ಹೆಣ್ಣು ಸಿದ್ಧವಾಗಿತ್ತು. ಆತನ ಸೋದರತ್ತೆಯಾದ ಶ್ರುತಕೀರ್ತಿಯೆಂಬ ಕೇಕಯರಾಜನ ಮಡದಿಯು ತನ್ನ ಮಗಳಾದ ಭದ್ರೆಯೆಂಬುವಳನ್ನು ಆತನಿಗೆ ಕೊಟ್ಟು ವಿವಾಹಮಾಡಿದಳು. ಅದರ ಹಿಂದೆಯೆ ಮದ್ರರಾಜನ ಮಗಳಾದ ಲಕ್ಷಣೆಯನ್ನು ಶ್ರೀಕೃಷ್ಣ ಗರುಡನು ಅಮೃತವನ್ನು ಹೊತ್ತು ತಂದಂತೆ ಅಪಹರಿಸಿ ತಂದು, ಮದುವೆಯಾದನು. ಹೆಣ್ಣಿನ ಮೇಲೆ ಹೆಣ್ಣು ಬಂದು ಸೇರಿ ಶ್ರೀಕೃಷ್ಣನ ಅಂತಃಪುರ ಶ್ರೀಮಂತವಾಯಿತು.</p>
  <div>೭ಂ. ಹದಿನಾರು ಸಾವಿರ ಹೆಂಡತಿಯರು</div>
  <p>ಪ್ರಾಗ್ಜೋತಿಷವೆಂಬ ಪಟ್ಟಣದಲ್ಲಿ ಮುರಾಸುರನೆಂಬ ರಕ್ಕಸನಿದ್ದ. ಅವನು ಮಹಾ ಶೂರ, ಅಷ್ಟೇ ಕೇಡಿಗ. ಅವನು ದೇವೇಂದ್ರನ ಅಧಿಕಾರಸೂಚಕವಾದ ಬಿಳಿಯ ಕೊಡೆಯನ್ನೆ ಕಿತ್ತುಕೊಂಡು ಹೋಗಿದ್ದನು, ಸ್ವರ್ಗಲೋಕದ ಮುಖ್ಯವಿಹಾರವಸ್ತುವಾದ ಮಣಿಪರ್ವತ ವನ್ನೆ ಹೊತ್ತುಕೊಂಡು ಹೋಗಿದ್ದನು, ದೇವೇಂದ್ರನ ತಾಯಿಯಾದ ಅದಿತಿಯ ಕಿವಿಯ ಓಲೆಗಳನ್ನೆ ಕಿತ್ತುಕೊಂಡು ಹೋಗಿದ್ದನು, ಭೂಮಿಯ ಮೇಲಿರುವ ರಾಜಕುಮಾರಿಯರ ನ್ನೆಲ್ಲ ಹೊತ್ತುಕೊಂಡುಹೋಗಿ ತನ್ನ ಸೆರೆಯಲ್ಲಿ ಹಾಕಿದ್ದನು. ಇವನ ಹಿಂಸೆಯನ್ನು ತಾಳ ಲಾರದೆ ದೇವೇಂದ್ರನು ಶ್ರೀಕೃಷ್ಣನಲ್ಲಿ ಬಂದು ಮೊರೆಯಿಟ್ಟನು. ಒಡನೆಯೆ ಶ್ರೀಕೃಷ್ಣನು ತನ್ನ ಮೋಹದ ಮಡದಿಯಾದ ಸತ್ಯಭಾಮೆಯೊಡನೆ ಗರುಡನನ್ನೇರಿ ಪ್ರಾಗ್ಜೋತಿಷಪುರದ ಬಳಿಗೆ ಬಂದನು. ಅದು ಎಂತಹವರಿಗೂ ಪ್ರವೇಶಿಸಲು ಅಸಾಧ್ಯವಾಗಿತ್ತು. ಅದರ ಸುತ್ತಲೂ ಬೆಟ್ಟದ ಕೋಟೆ, ಅದನ್ನು ಭೇದಿಸಿದರೆ ನೀರಿನ ಕೋಟೆ, ಅದರ ಮುಂದೆ ಬೆಂಕಿಯ ಕೋಟೆ, ಅದಕ್ಕೆ ಆಚೆ ಶಸ್ತ್ರಗಳ ಕೋಟೆ, ಅದನ್ನು ದಾಟಿದರೆ ಶತ್ರುಗಳನ್ನು ಸುತ್ತಿ ಕೊಂಡು ನೆಲಕ್ಕೆ ಕೆಡಹಿ ಕೊಲ್ಲುವ ಮುರಪಾಶ. ಶ್ರೀಕೃಷ್ಣನು ಅಲ್ಲಿಗೆ ಬಂದವನೆ ತನ್ನ ಗದೆಯಿಂದ ಬೆಟ್ಟದ ಕೊನೆಯನ್ನು ಹುಡಿಗುಟ್ಟಿದನು; ತನ್ನ ಚಕ್ರಾಯುಧದಿಂದ ಉಳಿದ ಕೋಟೆಗಳನ್ನೂ ಧ್ವಂಸಮಾಡಿ, ಒಮ್ಮೆ ತನ್ನ ಶಂಖವನ್ನು ಊದಿದನು. ಒಡನೆಯೆ ಸಿಡಿಲು ಬಡಿದಂತಾಯಿತು. ನೀರಿನ ಮಧ್ಯದಲ್ಲಿ ನಿಶ್ಚಿಂತೆಯಿಂದ ಮಲಗಿದ್ದ ಮುರನೆಂಬ ಐದು ತಲೆಯ ರಕ್ಕಸನು ಶಂಖದ ದನಿಯನ್ನು ಕೇಳುತ್ತಲೆ ಮೆಟ್ಟಿಬಿದ್ದು ಮೇಲಕ್ಕೆದ್ದು ಬಂದನು. ತನ್ನ ನಿದ್ದೆ ಭಂಗವಾದುದಕ್ಕಾಗಿ ಅವನಿಗೆ ಬಲು ಕೋಪ ಬಂದಿತ್ತು. ಅವನು ತನ್ನ ದೊಡ್ಡ ಗದೆಯನ್ನು ಗರಗರ ತಿರುಗಿಸುತ್ತಾ, ಮೂರು ಲೋಕಗಳನ್ನೂ ನುಂಗುವವನಂತೆ ತನ್ನ ಐದು ಬಾಯಿಗಳನ್ನೂ ತೆರೆದುಕೊಂಡು ಶ್ರೀಕೃಷ್ಣನ ಮೇಲೆ ಏರಿಹೋದನು. ಆದರೆ, ಗರುಡನನ್ನು ಹಿಡಿಯಹೋದ ಹಾವಿನಂತಾಯಿತು, ಅವನ ಸ್ಥಿತಿ. ಐದು ಬಾಯಿಗಳಿಂದಲೂ ಅಬ್ಬರಿ ಸುತ್ತಾ ಬಂದ ಆ ಭಯಂಕರ ರಕ್ಕಸನನ್ನು, ಶ್ರೀಕೃಷ್ಣನು ಒಂದೇ ಸಲ ಐದು ಬಾಣಗಳನ್ನು ಬಿಟ್ಟು ಐದು ತಲೆಗಳನ್ನೂ ಕತ್ತರಿಸಿಹಾಕಿದನು. ವಜ್ರಾಯುಧದಿಂದ ಉರುಳುವ ಬೆಟ್ಟ ದಂತೆ ಅವನ ದೇಹ ಕೆಳಕ್ಕುರುಳಿತು.</p>
  <p>ಮುರಾಸುರನು ಸತ್ತುದುದನ್ನು ಕೇಳಿ, ಅವನ ಏಳು ಜನ ಮಕ್ಕಳೂ ನರಕಾಸುರನಿಂದ ಅಪ್ಪಣೆ ಪಡೆದು, ಪೀಠಾಸುರನೆಂಬ ಸೇನಾಪತಿಯೊಡನೆ ದೊಡ್ಡ ಸೇನೆಯನ್ನು ತೆಗೆದು ಕೊಂಡು ಶ್ರೀಕೃಷ್ಣನ ಮೇಲೆ ಯುದ್ಧಕ್ಕೆ ಬಂದರು. ಆದರೆ ಅವರೆಲ್ಲ ಕ್ಷಣಮಾತ್ರದಲ್ಲಿ ಶ್ರೀಕೃಷ್ಣನ ಚಕ್ರಕ್ಕೆ ಆಹುತಿಯಾಗಿ ಹೋದರು. ಸೋಲನ್ನೆ ಕಂಡರಿಯದ ತನ್ನ ಸೇನೆ ನಾಶ ವಾದುದನ್ನು ಕಂಡು ನರಕಾಸುರನಿಗೆ ರೋಷವುಕ್ಕಿತು. ಆತನು ತನ್ನ ಆನೆಗಳ ಸೈನ್ಯದೊಡನೆ ಯುದ್ಧರಂಗಕ್ಕೆ ಬಂದನು. ಅಲ್ಲಿ ಮಿಂಚಿನೊಡನೆ ಕೂಡಿದ ಮೋಡವು ಸೂರ್ಯನ ಮೇಲೆ ಕುಳಿತಿರುವಂತೆ ಸತ್ಯಭಾಮಸಹಿತನಾದ ಶ್ರೀಕೃಷ್ಣನು ಗರುಡನನ್ನೇರಿ ಆಕಾಶದಲ್ಲಿ ಕುಳಿತಿ ದ್ದಾನೆ. ಆತನ ತುಟಿಯಲ್ಲಿ ತಾಂಡವವಾಡುತ್ತಿದ್ದ ಮುಗುಳ್ನಗೆಯನ್ನು ಕಂಡು ನರಕಾ ಸುರನಿಗೆ ತಡೆಯಲಾರದಷ್ಟು ಕೋಪ ಬಂತು. ತನ್ನ ಶಕ್ತ್ಯಾಯುಧವನ್ನು ಆತನ ಮೇಲೆ ಪ್ರಯೋಗಿಸಿದ. ಅದೇ ನಿಮಿಷದಲ್ಲಿ ಅವನ ಸೈನಿಕರೂ ಸಹಸ್ರಾರು ಬಾಣಗಳನ್ನು ಕೃಷ್ಣನಿಗೆ ಗುರಿಯಿಟ್ಟು ಬಿಟ್ಟರು, ಆದರೇನು? ಶ್ರೀಕೃಷ್ಣನು ಅವುಗಳನ್ನೆಲ್ಲ ಮಧ್ಯ ಮಾರ್ಗದಲ್ಲಿಯೇ ಕತ್ತರಿಸಿ ಹಾಕಿ, ಅವರ ಮೇಲೆಲ್ಲ ತನ್ನ ಬಾಣಗಳ ಮಳೆಗರೆದನು. ಆತನನ್ನು ಹೊತ್ತಿದ್ದ ಗರುಡನೂ ಸುಮ್ಮನಿರಲಿಲ್ಲ; ತನ್ನ ರೆಕ್ಕೆ ಕೊಕ್ಕುಗಳಿಂದ ನರಕಾಸುರನ ಆನೆಗಳನ್ನೆಲ್ಲ ಕೆಡಹಿದ. ಇದನ್ನು ಕಂಡು ಕೆರಳಿದ ನರಕಾಸುರ ತನ್ನ ಶಕ್ತ್ಯಾಯುಧವನ್ನು ಗರುಡನ ಮೇಲೆ ಪ್ರಯೋಗಿಸಿದ. ಇಂದ್ರನನ್ನು ನಡುಗಿಸಿದ ಆ ಆಯುಧ ಗರುಡನಿಗೆ ಹೂವಿನಷ್ಟು ಹಗುರ ವಾಗಿತ್ತು. ಈ ಅಪಮಾನವನ್ನು ಸಹಿಸಲಾರದೆ ನರಕಾಸುರನು ಮೊದಲು ಶ್ರೀಕೃಷ್ಣನನ್ನು ಕೊಂದುಬಿಡಬೇಕೆಂದು ತನ್ನ ಶೂಲವನ್ನು ಕೈಗೆತ್ತಿ ಕೊಂಡನು. ಆದರೆ ಅದನ್ನು ಬಳಸುವ ಮೊದಲೆ ಶ್ರೀಕೃಷ್ಣನ ಚಕ್ರ ಅವನ ತಲೆಯನ್ನು ಕತ್ತರಿಸಿಹಾಕಿತು.</p>
  <p>ನರಕಾಸುರನ ತಲೆ ನೆಲಕ್ಕುರುಳುತ್ತಲೆ ಅವನ ತಾಯಿಯಾದ ಭೂದೇವಿ ಶ್ರೀಕೃಷ್ಣನ ಬಳಿಗೆ ಬಂದು, ತನ್ನ ಮಗ ತಂದಿದ್ದ ಅದಿತಿದೇವಿಯ ಕಿವಿಯೋಲೆಗಳೆ ಮೊದಲಾದ ದೇವತೆ ಗಳ ವಸ್ತುಗಳನ್ನೆಲ್ಲ ಆತನಿಗೊಪ್ಪಿಸಿ, ಭಕ್ತಿಯಿಂದ ಆತನನ್ನು ಸ್ತುತಿಸಿದಳು. ಆಕೆಯ ಅಪೇಕ್ಷೆಯಂತೆ ಶ್ರೀಕೃಷ್ಣನು ನರಕಾಸುರನ ಮಗನಾದ ಭಗದತ್ತನನ್ನು ಕ್ಷಮಿಸಿ, ಅವನಿಗೆ ಜೀವದಾನಮಾಡಿದನು. ಅನಂತರ ಆತನು ನರಕಾಸುರನ ಅರಮನೆಗೆ ಹೋದನು. ಅಲ್ಲಿ ಸೆರೆಯಲ್ಲಿದ್ದ ಹದಿನಾರುಸಾವಿರ ರಾಜಪುತ್ರಿಯರನ್ನು ಕಂಡು ಆತನ ಕರುಳು ಕರಗಿತು. ಆ ಹೆಣ್ಣುಗಳೆಲ್ಲ ಶ್ರೀಕೃಷ್ಣನನ್ನು ತಮ್ಮ ಪತಿಯಾಗುವಂತೆ ಬೇಡಿಕೊಂಡರು. ಶ್ರೀಕೃಷ್ಣನು ಸುಂದರಿಯರಾದ ಆ ಹೆಣ್ಣುಗಳನ್ನೆಲ್ಲ ಕೂಡಿಸಿ, ದ್ವಾರಕಿಗೆ ಕಳುಹಿಸಿದನು. ಅವರ ಜೊತೆ ಯಲ್ಲಿ ನರಕನ ಅರಮನೆಯಲ್ಲಿದ್ದ ಧನಧಾನ್ಯಗಳೂ ದ್ವಾರಕಿಗೆ ಹೊರಟವು. ಎಲ್ಲಕ್ಕೂ ಹೆಚ್ಚಾಗಿ, ಅಲ್ಲಿದ್ದ ನಾಲ್ಕು ಕೊಂಬಿನ ಅರುವತ್ತು ನಾಲ್ಕು ಬಿಳಿಯ ಆನೆಗಳು–ಅವೆಲ್ಲ ಸ್ವರ್ಗದಲ್ಲಿರುವ ಐರಾವತದ ಪೀಳಿಗೆಯವು–ದ್ವಾರಕಿಗೆ ಸಾಗಿ ಹೋದವು.</p>
  <p>ಶ್ರೀಕೃಷ್ಣನು ಪ್ರಾಗ್ಜೋತಿಷಪುರದಿಂದ ನೇರವಾಗಿ ಸ್ವರ್ಗಕ್ಕೆ ಹೋಗಿ, ಅದಿತಿದೇವಿಯ ಕಿವಿಯೋಲೆಗಳನ್ನು ದೇವೇಂದ್ರನ ಕೈಗಿತ್ತನು. ಇದನ್ನು ಕಂಡು ಅತ್ಯಾನಂದಗೊಂಡ ದೇವೇಂದ್ರ ತನ್ನ ಮಡದಿಯಾದ ಶಚಿಯೊಡನೆ ಶ್ರೀಕೃಷ್ಣ ಸತ್ಯಭಾಮೆಯರನ್ನು ಪರಿಪರಿ ಯಾಗಿ ಸತ್ಕರಿಸಿದನು. ಸತ್ಯಭಾಮೆ ಸ್ವರ್ಗದಲ್ಲಿದ್ದ ಪಾರಿಜಾತದ ಮರವನ್ನು ಕಂಡು ಮೋಹಿಸಿದಳು. ಆಕೆಯನ್ನು ಸಂತೋಷಪಡಿಸುವುದಕ್ಕಾಗಿ ಶ್ರೀಕೃಷ್ಣ ಅದನ್ನು ಕಿತ್ತು ಗರುಡನ ಮೇಲಿಟ್ಟುಕೊಂಡು ದ್ವಾರಕಿಗೆ ಹಿಂದಿರುಗಿದನು. ಪಾರಿಜಾತ ಸತ್ಯಭಾಮೆಯ ಹಿತ್ತಿಲನ್ನು ಅಲಂಕರಿಸಿತು. ಆದರೆ ದೇವೇಂದ್ರ ಇದನ್ನು ಸಹಿಸಲಿಲ್ಲ. ಆ ಮರ ಸ್ವರ್ಗ ದಲ್ಲಿಯೆ ಇರಬೇಕೆಂದು ಹೇಳಿ, ಅದಕ್ಕಾಗಿ ಶ್ರೀಕೃಷ್ಣನ ಮೇಲೆ ಯುದ್ಧಕ್ಕೂ ಸಿದ್ಧನಾದ. ಆದರೆ ಆತ ಯುದ್ಧದಲ್ಲಿ ಸೋತು, ಶ್ರೀಕೃಷ್ಣನಿಗೆ ಶರಣಾಗಿ, ಪಾರಿಜಾತವನ್ನು ತನಗೆ ಹಿಂದಿರುಗಿಸಬೇಕೆಂದು ದೈನ್ಯದಿಂದ ಬೇಡಿಕೊಂಡ. ಶ್ರೀಕೃಷ್ಣನು ನಕ್ಕು ಅದನ್ನು ಹಿಂದಕ್ಕೆ ಕೊಟ್ಟ.</p>
  <p>ಶ್ರೀಕೃಷ್ಣನು ನರಕಾಸುರನ ಅರಮನೆಯಿಂದ ಬಂದ ಹದಿನಾರು ಸಾವಿರ ಹೆಣ್ಣುಗಳಿಗೂ ಹದಿನಾರು ಸಾವಿರ ಅರಮನೆಗಳನ್ನು ಕಟ್ಟಿಸಿಕೊಟ್ಟನು. ಅನಂತರದಲ್ಲಿ ಜಗತ್ತಿನಲ್ಲೆಲ್ಲ ಅತ್ಯಂತ ಅಪೂರ್ವವೆನ್ನುವಂತೆ ಆ ಹದಿನಾರು ಸಾವಿರ ಹೆಣ್ಣುಗಳನ್ನೂ ಒಂದೇ ಹಸೆಯ ಮೇಲೆ ಏಕಕಾಲಕ್ಕೆ ಮದುವೆಯಾದನು. ಅಷ್ಟೇ ಅಲ್ಲ; ಹದಿನಾರು ಸಾವಿರ ಶ್ರೀಕೃಷ್ಣರು, ಏಕಕಾಲದಲ್ಲಿ ಆ ಹದಿನಾರು ಸಾವಿರ ಮನೆಗಳಲ್ಲಿದ್ದ ಹದಿನಾರು ಸಾವಿರ ಸುಂದರಿಯ ರನ್ನೂ ಸಂತೋಷಪಡಿಸುತ್ತಿದ್ದರು. ಆ ದಾಂಪತ್ಯ ಜೀವನದ ಸೌಭಾಗ್ಯವನ್ನು ಯಾರು ಬಣ್ಣಿಸಬಲ್ಲರು! ಆ ಹೆಣ್ಣುಗಳ ಅನುರಾಗವೇನು, ನಗೆ ನೋಟವೇನು, ಸರಸ ವಿನೋದ ವೇನು; ಅವರು ತಮ್ಮ ಪತಿಸೇವೆಯನ್ನು ತಾವೇ ಮಾಡಬೇಕು, ದಾಸದಾಸಿಯರು ಮಾಡ ಕೂಡದು. ತಾವೆ ಆತನಿಗೆ ಪೀಠಹಾಕಬೇಕು, ತಾವೆ ಬಡಿಸಬೇಕು, ಕಾಲೊತ್ತಬೇಕು, ಗಾಳಿ ಹಾಕಬೇಕು, ಹಾಸಿಗೆ ಹಾಕಬೇಕು, ಎಣ್ಣೆಯೊತ್ತಿ ನೀರೆರೆಯಬೇಕು. ಶ್ರೀಕೃಷ್ಣನನ್ನು ಕೈಹಿಡಿದ ಹೆಣ್ಣುಗಳು ಧನ್ಯರು; ಅವರನ್ನು ಕೈಹಿಡಿದ ಆತನೂ ಧನ್ಯ!</p>
  <div>೭೧. ಸಂಸಾರಿ ಶ್ರೀಕೃಷ್ಣ</div>
  <p>ಇಗೋ, ಇದೇ ಶ್ರೀಕೃಷ್ಣನ ಪಟ್ಟದ ರಾಣಿಯಾದ ರುಕ್ಮಿಣಿಯ ಅಂತಃಪುರ. ಸುತ್ತಲೂ ಮುತ್ತಿನ ಜಾಲರಿಗಳಿಂದ ಕೂಡಿದ ಪಟ್ಟೆಯ ಮಂಚದ ಮೇಲೆ ಮೆತ್ತನೆಯ ರೇಷ್ಮೆ ಸುಪ್ಪ ತ್ತಿಗೆಗಳು, ಅವುಗಳ ಮೇಲೆ ಹಾಲಿನ ನೊರೆಯಂತಿರುವ ಮೇಲುಹೊದಿಕೆ, ಅದರ ಮೇಲೆ ಆಗತಾನೆ ಅರಳಿದ ಮಲ್ಲಿಗೆ ಜಾಜಿಯ ಹೂಗಳು, ಬಗೆಬಗೆಯ ಹೂವಿನ ಹಾರಗಳು ಆ ಮಂಚಕ್ಕೆ ಹಾಕಿದ ಪರದೆಯಂತಿವೆ; ಎಂಟು ಮೂಲೆಗಳಲ್ಲಿಯೂ ಎಂಟು ಎತ್ತರವಾದ ಪೀಠಗಳ ಮೇಲೆ ಅಗರುಬತ್ತಿಗಳು ಸುವಾಸನೆಯನ್ನು ಚೆಲ್ಲುತ್ತಾ ಉರಿಯುತ್ತಿವೆ; ಹಾಸಿಗೆಯ ಪಕ್ಕದಲ್ಲಿನ ಒಂದು ಪೀಠದಲ್ಲಿ ಬಂಗಾರದ ತಟ್ಟೆಯ ತುಂಬ ಹಣ್ಣುಗಳು, ಅದರ ಪಕ್ಕದಲ್ಲಿ ಹಾಲಿನ ಚೆಂಬು; ತಾಂಬೂಲದ ತಟ್ಟೆ. ಗೋಡೆಗಳ ಮೇಲೆ ನೆಟ್ಟಿರುವ ರತ್ನಗಳು–ಅವೇ ಅಲ್ಲಿನ ದೀವಿಗೆಗಳು–ತಮ್ಮ ಕಾಂತಿಯಿಂದ ಬೆಳಕನ್ನು ಚೆಲ್ಲುತ್ತಿವೆ;  ಮೇಲ್ಗಡೆಯ ಗವಾಕ್ಷೆಯಿಂದ ಬೆಳುದಿಂಗಳ ತಂಪುಬೆಳಕು ಇಣಿಕಿ ಹಾಕುತ್ತಿದೆ; ಮನೆಯ ಕೈತೋಟದಲ್ಲಿ ಆಗತಾನೆ ಅರಳುತ್ತಿರುವ ಹೂಗಳ ಸುವಾಸನೆಯನ್ನು ಹೊತ್ತ ತಂಗಾಳಿ ಕಿಟಕಿಯಿಂದ ಮಂದ ಮಂದವಾಗಿ ಬೀಸುತ್ತಿದೆ. ಶ್ರೀಕೃಷ್ಣನು ಶೇಷಶಾಯಿಯಾದ ನಾರಾ ಯಣನಂತೆ ದಿಂಬಿನ ಮೇಲೆ ಮಲಗಿ ಮಡದಿಯಾದ ರುಕ್ಮಿಣಿ ಮಡಿಸಿ ಮಡಿಸಿ ಬಾಯಲ್ಲಿ ಇಡುತ್ತಿರುವ ತಾಂಬೂಲವನ್ನು ಮೆಲ್ಲುತ್ತಾ, ಕಣ್ಣಿನಿಂದ ಆ ಹೆಣ್ಣಿನ ರೂಪವನ್ನು ಹೀರು ತ್ತಿದ್ದಾನೆ. ಇದನ್ನು ಕಂಡು ಆನಂದಗೊಂಡ ರುಕ್ಮಿಣಿ ತನ್ನ ಚೆಲುವಿಗಾಗಿ ಹೆಮ್ಮೆಪಟ್ಟು ಕೊಳ್ಳುತ್ತಾ, ಕೈಲಿ ಬೀಸಣಿಗೆಯನ್ನು ಹಿಡಿದು ಕೈಬಳೆಗಳನ್ನು ಘಲಿಘಲಿರೆನಿಸುತ್ತಾ ಆತನಿಗೆ ಗಾಳಿ ಹಾಕುತ್ತಿದ್ದಾಳೆ. </p>
  <p>ರಸಿಕರಸಪುಷಿಯಾದ ಶ್ರೀಕೃಷ್ಣನಿಗೆ ಈ ಸುಂದರ ಸನ್ನಿವೇಶದಲ್ಲಿ ತನ್ನ ಮಡದಿಯನ್ನು ಸ್ವಲ್ಪ ರೇಗಿಸಿ ತಮಾಷೆನೋಡಬೇಕೆನ್ನಿಸಿತು. ಆತನು ‘ರುಕ್ಮಿಣಿ, ನೀನು ರಾಜಕುಮಾರಿ, ಪರಮ ಸುಂದರಿ! ನಿನ್ನನ್ನು ವರಿಸಬೇಕೆಂದು ಎಷ್ಟೋ ರಾಜರು ಕಾತರರಾಗಿದ್ದರು. ಶಿಶು ಪಾಲನಂತಹ ಮಹಾಶೂರ ನಿನ್ನ ದಾಸಾನುದಾಸನಾಗಲು ಸಿದ್ಧನಾಗಿದ್ದ. ಅವರನ್ನೆಲ್ಲ ಬಿಟ್ಟು ನೀನು ನನ್ನನ್ನು ವರಿಸಿದೆಯಲ್ಲ, ನೀನೆಂತಹ ದಡ್ಡಿ! ನನ್ನ ಕುಲಗೋತ್ರಗಳೊಂದೂ ನನಗೇ ಗೊತ್ತಿಲ್ಲ. ನಾನೇನು ವಸುದೇವನ ಮಗನೊ, ಗೊಲ್ಲನಾದ ನಂದನ ಮಗನೊ! ನಾನು ಮಹಾಪರಾಕ್ರಮಿಯೆ? ಅದೂ ಇಲ್ಲ; ರಾಜರಿಗೆ ಹೆದರಿ ಈ ಸಮುದ್ರಮಧ್ಯದಲ್ಲಿ, ತಲೆ ಮರೆಸಿಕೊಂಡಿದ್ದೇನೆ. ನಾನು ಹುಟ್ಟಾ ಬಡವ; ನನ್ನ ಗೆಳೆಯರೂ, ನನ್ನನ್ನು ಹೊಗಳು ವವರೂ ಕೇವಲ ಬಡವರೇ! ನನಗೆ ಮನೆ ಮಕ್ಕಳು ಎಂಬ ಅಭಿಮಾನ ಕೂಡ ಇಲ್ಲ; ನನ್ನನ್ನು ನಂಬಿದವರಿಗೆ ಸ್ವಲ್ಪವೂ ಸುಖವಿಲ್ಲ. ಸ್ವಲ್ಪ ಯೋಚಿಸಿ ನೋಡು, ವಿಲಾಸವತಿ ಯಾದ ನೀನೆಲ್ಲಿ? ಒರಟನಾದ ನಾನೆಲ್ಲಿ? ಇತರರನ್ನಾದರೂ ವರಿಸಿದ್ದರೆ ನಿನ್ನನ್ನು ಸುಪ್ಪ ತ್ತಿಗೆಯ ಮೇಲೆ ಕೂಡಿಸಿ ಮುಟ್ಟಿದರೆಲ್ಲಿ ಮಾಸುವೆಯೊ ಎಂಬಂತೆ ಸುಖವಾಗಿರಿಸು ತ್ತಿದ್ದರು. ಅನುರೂಪನಲ್ಲದ ನನ್ನನ್ನು ಕೈಹಿಡಿದು ನೀನು ಕೆಟ್ಟೆ! ಈಗಲಾದರೂ ಏನಾ ಯಿತು? ನಿನಗೆ ಅನುರೂಪನಾದ ಮಹಾರಾಜನೊಬ್ಬನನ್ನು ಕೈಹಿಡಿದು, ಇಹಲೋಕದ ಸುಖವನ್ನು ಸೂರೆಗೊಳ್ಳಬಾರದೆ?’ ಎಂದ. </p>
  <p>ರುಕ್ಮಿಣಿಗೆ ತನ್ನ ಸಮಾನರಾದ ಅದೃಷ್ಟವಂತರೇ ಇಲ್ಲ, ತನ್ನ ಗಂಡ ತನ್ನನ್ನು ಕ್ಷಣ ಕಾಲವೂ ಬಿಟ್ಟಿರಲಾರ–ಎಂಬ ಹೆಮ್ಮೆ ತುಂಬಿಕೊಂಡಿತ್ತು. ಗಂಡನ ಮಾತುಗಳನ್ನು ಕೇಳು ತ್ತಲೆ ಆ ಹೆಮ್ಮೆಯೆಲ್ಲ ಸೋರಿಹೋಯಿತು. ಆಕೆ ಭಯದಿಂದ ನಡುಗಿ ಭೂಮಿಗಿಳಿದು ಹೋದಳು, ಕಣ್ಣುಗಳಿಂದ ಬಳಬಳನೆ ನೀರು ಸುರಿಯಿತು, ಕೈಲಿ ಹಿಡಿದಿದ್ದ ಬೀಸಣಿಗೆ ಜಾರಿ ಕೆಳಕ್ಕೆ ಬಿತ್ತು, ಅದರೊಡನೆ ಆಕೆಯೂ ಕುಸಿದು ನೆಲಕ್ಕುರುಳಿದಳು. ತಡೆಯಲಾರದ ದುಃಖ ದಿಂದ ಆಕೆ ಮೂರ್ಛಿತಳಾದಳು. ಇದನ್ನು ಕಂಡು ಭಯಗೊಂಡ ಶ್ರೀಕೃಷ್ಣನು ದಿಗ್ಗನೆ ಮೇಲಕ್ಕೆದ್ದು, ಆಕೆಯನ್ನು ಮಂಚದ ಮೇಲೆ ಮಲಗಿಸಿ, ಕೆದರಿದ ಆಕೆಯ ತಲೆಗೂದಲನ್ನು ನೇವರಿಸಿದನು, ಕಣ್ಣೀರನ್ನು ತೊಡೆದನು, ಮುಖದ ಬೆವರನ್ನು ಒರೆಸಿದನು, ಎರಡು ತೋಳುಗಳಿಂದಲೂ ಆಕೆಯನ್ನು ಆಲಿಂಗಿಸಿಕೊಂಡು ಮುಖಕ್ಕೆ ಮುತ್ತಿತ್ತನು. ತನ್ನ ಅಪ ಹಾಸ್ಯದಿಂದ ನೊಂದ ಆ ಸುಕುಮಾರಿಯನ್ನು ಪರಿಪರಿಯಾಗಿ ರಮಿಸುತ್ತಾ ‘ಮನೋಹರಿ, ನೀನು ನನ್ನ ಹೃದಯೇಶ್ವರಿ! ನಿನ್ನನ್ನು ನಾನು ಅಗಲಿ ಜೀವಿಸಬಲ್ಲೆನೆ? ಹುಚ್ಚಿ, ನಿನ್ನೊಡನೆ ಸ್ವಲ್ಪ ಪ್ರಣಯಕಲಹ ಮಾಡಬೇಕೆನ್ನಿಸಿತು; ನಡುಗುತ್ತಿರುವ ನಿನ್ನ ತುಟಿ, ಗಂಟುಹಾಕಿದ ಹುಬ್ಬು, ಕೆಕ್ಕರಗಣ್ಣಿನ ನೋಟಗಳನ್ನು ನೋಡೋಣವೆಂದು ಬಯಸಿ ನಿನ್ನನ್ನು ಅಪಹಾಸ್ಯ ಮಾಡಿದೆ. ಇಂತಹ ಪ್ರಣಯಕಲಹಗಳಿಂದ ಸಂಸಾರಜೀವನ ರಸವತ್ತಾಗುವುದೆಂದು ನೆನೆದೆ. ನೀನೋ, ದೀಪದ ಬೆಳಕಿಗೆ ಬಾಡುವ ಜಾಜಿಯಷ್ಟು ಕೋಮಲ. ವಿನೋದಕ್ಕೂ ಅಪಹಾಸ್ಯವನ್ನು ಸಹಿಸಲಾರೆ’ ಎಂದ. </p>
  <p>ಶ್ರೀಕೃಷ್ಣನ ಮಾತು ಕೇವಲ ವಿನೋದವೆಂದು ಗೊತ್ತಾದಮೇಲೆ ಆಕೆಗೆ ಧೈರ್ಯಬಂತು. ಜಾಣೆಯಾದ ಆ ಹೆಣ್ಣು ಗಂಡನ ಮಾತುಗಳನ್ನೆಲ್ಲ ಒಪ್ಪಿಕೊಂಡು, ಅವುಗಳಿಗೆ ತನ್ನದೆ ಆದ ಕಾರಣಗಳನ್ನೂ ಕೊಟ್ಟಳು. “ಪ್ರಭು, ನಿನ್ನ ಮಾತೆಲ್ಲ ನಿಜ. ನಾನು ಹೇಗೆ ತಾನೆ ನಿನಗೆ ತಕ್ಕವಳಾದೇನು? ನಿನ್ನ ಆ ಕಣ್ಣೆ ಸಾಕು; ಅದಕ್ಕೆ ಸಮಾನವಾದ ಚೆಲುವುಳ್ಳವರು ಮೂರು ಲೋಕದಲ್ಲಿಯೂ ಇಲ್ಲ. ನಿನಗೆ ನಿನ್ನ ಕುಲವೆ ಗೊತ್ತಿಲ್ಲವೆಂದು ಹೇಳುವೆಯಲ್ಲಾ! ಅದು ಯಾರಿಗೂ ಗೊತ್ತಿಲ್ಲ. ಮಹಾಯೋಗಿಗಳಿಗೂ ನಿನ್ನ ಮೂಲ ಗೊತ್ತಿಲ್ಲ. ನೀನು ಶತ್ರುಗಳಿಗೆ ಹೆದರಿ ಸಮುದ್ರವನ್ನು ಹೊಕ್ಕಿರುವೆಯಾ? ಮಹಾನುಭಾವ, ಮೂರಡಿಗಳಿಂದ ಮೂರು ಲೋಕಗಳನ್ನೆ ಅಳೆದ ನಿನಗೆ ಶತ್ರುಗಳ ಭಯವೆ? ಲೋಕದಲ್ಲಿ ಕೆಲವು ಜನ ನನ್ನನ್ನು ಸಮುದ್ರರಾಜನ ಮಗಳಾದ ಲಕ್ಷ್ಮಿಯೆಂದು ಕರೆಯುತ್ತಾರೆ; ಬಹುಶಃ ಆ ಕಾರಣದಿಂದಲೆ ನೀನು ನನ್ನ ಮೇಲೆ ಪ್ರೇಮವನ್ನು ತೋರುವುದಕ್ಕಾಗಿ ಇಲ್ಲಿ ನೆಲೆಸಿರುವೆಯೊ ಏನೊ! ‘ಭಿಕಾರಿಗಳೆ ನನ್ನ ಗೆಳೆಯರು, ಅವರೇ ನನ್ನನ್ನು ಹೊಗಳುವವರು’ ಎಂಬ ನಿನ್ನ ಮಾತು ದಿಟವೆ. ಮದಾಂಧರಾದ ಶ್ರೀಮಂತರಿಗೆ ನೀನೆಲ್ಲಿ ಸಿಕ್ಕುತ್ತಿ? ಇಂದ್ರಿಯಗಳಿಗೆ ದಾಸರಾದ ಅವರು ನಿನ್ನನ್ನೆಲ್ಲಿ ನೆನೆಯುತ್ತಾರೆ? ಇನ್ನು ನೀನು ಮೋಹದೂರನೆಂಬುದನ್ನು ನೀನು ಹೇಳಬೇಕೆ? ಆತ್ಮಾರಾಮನಾದ ನಿನಗೆ ಮೋಹವೆಲ್ಲಿಯದು, ಕಾಮವೆಲ್ಲಿಯದು? ಆದರೆ ನಾನು ನಿನ್ನ ಮೋಹಕ್ಕಾಗಲಿ ಇಂದ್ರಿಯ ತೃಪ್ತಿಗಾಗಲಿ ನಿನ್ನನ್ನು ಆಶ್ರಯಿಸಿಲ್ಲ; ಶಾಶ್ವತ ಸುಖವನ್ನು ಅರಸಿಬಂದಿದ್ದೇನೆ. ನೀನು ಕಾಮಿಯಲ್ಲದಿದ್ದರೂ ನಾನು ನಿನ್ನ ಪಾದಸೇವೆ ಯಲ್ಲಿ ಅನುರಾಗವುಳ್ಳವಳು. ಜನ್ಮಜನ್ಮದಲ್ಲಿಯೂ ನೀನು ನನ್ನ ಪತಿಯಾಗಿ ನನ್ನನ್ನು ಉದ್ಧರಿಸಬೇಕು. ಹೇ, ಕಪಟನಾಟಕಸೂತ್ರಧಾರಿ, ನಿನ್ನ ನಟನೆಯಲ್ಲಿ ಒಮ್ಮೆ ನನ್ನತ್ತ ಪ್ರೇಮಧಾರೆ ಹರಿದರೆ ಸಾಕು, ನಾನು ಧನ್ಯೆ” ಎಂದಳು. </p>
  <p>ರುಕ್ಮಿಣಿಯ ಮಾತುಗಳನ್ನು ಕೇಳಿ ಸುಪ್ರೀತನಾದ ಶ್ರೀಕೃಷ್ಣನು ‘ಹೇ ನನ್ನ ಮನದನ್ನೆ, ನಿನ್ನ ಬಾಯಿಂದ ಇಂತಹ ಮಧುರವಾದ ಮಾತುಗಳನ್ನು ಕೇಳಬೇಕೆಂದೆ ನಾನು ನಿನ್ನನ್ನು ಕೆಣಕಿದುದು. ಮಹಾಪತಿವ್ರತೆಯಾದ ನೀನು ನನ್ನ ಏಕಾಂತಭಕ್ತೆ. ನೀನು ಅತ್ಯಲ್ಪವಾಗಿರುವ ಲೌಕಿಕ ಸುಖಗಳನ್ನು ಬಯಸುವುದಿಲ್ಲವೆಂದು ನಾನು ಬಲ್ಲೆ. ಸಂಸಾರಿಗಳಲ್ಲಿ ನಿನ್ನಂತಹ ಹೆಣ್ಣು ಮೂರು ಲೋಕಗಳಲ್ಲಿ ಹುಡುಕಿದರೂ ಇನ್ನೊಬ್ಬಳಿಲ್ಲ. ನಾನು ನಿನ್ನ ಶುದ್ಧವಾದ ಪ್ರೇಮಕ್ಕೆ ಏನನ್ನು ಕೊಡಲಿ? ಇಗೋ ನನ್ನನ್ನೆ ನಿನಗೆ ಅರ್ಪಿಸಿದ್ದೇನೆ’ ಎಂದನು. </p>
  <p>ಶ್ರೀಕೃಷ್ಣನಿಗೆ ಎಂಟು ಜನ ಪಟ್ಟದ ರಾಣಿಯರು. ಇವರ ಜೊತೆಗೆ ಹದಿನೆಂಟು ಸಹಸ್ರ ಮಂದಿ ಹೆಂಡತಿಯರು. ಇವರಲ್ಲಿ ಒಬ್ಬೊಬ್ಬಳಿಗೂ ತನ್ನಂತೆ ಪ್ರಿಯಳಾದವಳು ಶ್ರೀಕೃಷ್ಣ ನಿಗೆ ಮತ್ತೊಬ್ಬಳಿಲ್ಲವೆಂದೇ ಭಾವನೆ. ಅವರೆಲ್ಲರೂ ತಮ್ಮ ಚೆಲುವಿನಿಂದ ಆತನನ್ನು ಮೋಹಪರವಶನನ್ನಾಗಿ ಮಾಡಿರುವೆವೆಂದೇ ಭ್ರಮಿಸುವರು. ಆದರೆ ಅವರೆಲ್ಲ ಆತನ ರೂಪಿಗೆ ಮರುಳಾಗಿದ್ದವರೇ ಹೊರತು, ಆತನೇನೂ ಇವರ ಹಾವ ಭಾವ ವಿಲಾಸ ವಿಭ್ರಮ ಗಳಿಗೆ ಮರುಳಾಗಿದ್ದವನಲ್ಲ. ಅವರೆಲ್ಲ ಆತನ ಕೈಗೊಂಬೆಗಳಾಗಿ ಕುಣಿಯುತ್ತಿದ್ದವರೆ. ದಾಸದಾಸಿಯರಿದ್ದರೂ ಅವರು ಆತನ ಸೇವೆಯನ್ನು ಮಾತ್ರ ತಾವೆ ಕೈಯಾರೆ ಮಾಡುವರು. ಅದೇನು ಆತನ ಮೋಡಿಯೊ! ಗುಣದಲ್ಲಿ, ರೂಪದಲ್ಲಿ, ಯೋಗ್ಯತೆಯಲ್ಲಿ ಇವರಿಗೆಲ್ಲ ಹಿರಿಯಳಾದವಳು ರುಕ್ಮಿಣಿ. ಆಕೆಯ ಶೃಂಗಾರಜೀವನದ ಒಂದು ಉದಾಹರಣೆಯಿಂದ ಶ್ರೀಕೃಷ್ಣನ ರಸಿಕ ರಸಜೀವನವನ್ನು ಅರ್ಥಮಾಡಿಕೊಳ್ಳಬಹುದು. </p>
  <p>ಶ್ರೀಕೃಷ್ಣನ ಒಬ್ಬೊಬ್ಬ ಮಡದಿಗೂ ಹತ್ತುಜನ ಗಂಡು ಮಕ್ಕಳು, ಒಬ್ಬೊಬ್ಬ ಹೆಣ್ಣುಮಗಳು. ಈ ಮಕ್ಕಳಿಗೆಲ್ಲ ಮದುವೆಯಾಗಿ, ಅವರಿಂದ ಸಂತಾನವೃದ್ಧಿಯಾದು ದನ್ನೆಲ್ಲ ವಿವರಿಸುತ್ತಾ ಹೋಗುವುದು ಅಸಾಧ್ಯ. ಅವರಲ್ಲಿ ಅಸಾಧಾರಣ ಪುರುಷರಾದ ಕೆಲವರನ್ನು ಮಾತ್ರ ಕುರಿತು ನಾವಿಲ್ಲಿ ಸಮಾಲೋಚಿಸಬಹುದು. ಅಂತಹರಲ್ಲಿ ಬಹು ಮುಖ್ಯನಾದವನು ರುಕ್ಮಿಣಿಯ ಮಗನಾದ ಪ್ರದ್ಯುಮ್ನ. ಆತನು ಶಂಬರಾಸುರನನ್ನು ಕೊಂದು ಮಾಯಾವತಿಯನ್ನು ಮದುವೆಯಾದುದು ಸರಿಯಷ್ಟೆ! ಈತನ ಗುಣರೂಪ ಗಳನ್ನು ಕೇಳಿ ರುಕ್ಮಿಯ ಮಗಳಾದ ರುಕ್ಮವತಿಯು ಈತನನ್ನು ಮನಸಾ ಪತಿಯೆಂದು ವರಿಸಿ ದ್ದಳು. ಪ್ರದ್ಯುಮ್ನನೂ ಆ ಹೆಣ್ಣಿನ ಸುಗುಣ ಸೌಂದರ್ಯಗಳನ್ನು ಕೇಳಿ ಅವಳನ್ನು ಮೋಹಿಸಿದ್ದನು. ಹೀಗಿರಲು ರುಕ್ಮಿಯು ತನ್ನ ಮಗಳ ಸ್ವಯಂವರವನ್ನು ಏರ್ಪಡಿಸಿದನು. ಆಗ ಪ್ರದ್ಯುಮ್ನ ಸ್ವಯಂವರ ಮಂಟಪಕ್ಕೆ ನುಗ್ಗಿ, ಅಲ್ಲಿದ್ದ ರಾಜರನ್ನೆಲ್ಲ ಸದೆಬಡಿದು ರುಕ್ಮವತಿಯನ್ನು ಹೊತ್ತುಕೊಂಡು ಹೋದನು. ರುಕ್ಮಿ ಶ್ರೀಕೃಷ್ಣನ ಪರಮದ್ವೇಷಿ ಯಾದರೂ ರುಕ್ಮಿಣಿಯ ಮೇಲಿನ ಅಭಿಮಾನದಿಂದ ತನ್ನ ಸೋದರಳಿಯನನ್ನು ಕ್ಷಮಿಸಿ ದನು. ಇಷ್ಟೇ ಅಲ್ಲ, ತನ್ನ ತಂಗಿಯ ಮೇಲಿನ ಪ್ರೇಮದಿಂದ ಆತನು ತನ್ನ ಮೊಮ್ಮಗಳಾದ  ‘ರೋಚಿನಿ’ಯನ್ನು ಪ್ರದ್ಯುಮ್ನನ ಮಗನಾದ ಅನಿರುದ್ಧನಿಗೆ ಕೊಟ್ಟು ಮದುವೆ ಮಾಡಿದನು.</p>
  <p>ರೋಚನಿ-ಅನಿರುದ್ಧರ ಮದುವೆಗೆಂದು ಬಂದಿದ್ದ ರಾಜರುಗಳೆಲ್ಲ ಇನ್ನೂ ರುಕ್ಮಿಯ ಅತಿಥಿಗಳಾಗಿ ಅರಮನೆಯಲ್ಲಿಯೆ ಇದ್ದರು. ಅವರಲ್ಲಿ ಕಳಿಂಗರಾಜನೂ ಒಬ್ಬ. ಅವನಿಗೆ ಕೃಷ್ಣನ ತಲೆ ಕಂಡರಾಗದು. ರುಕ್ಮಿಯು ಅವನ ಸಂಬಂಧವನ್ನು ಬೆಳಸಿ ಮುಂದುವರಿಸಿ ದುದು ಅವನಿಗೆ ಹಿಡಿಸಲಿಲ್ಲ. ಮೋಸವಿದ್ಯೆಯಲ್ಲಿ ಎತ್ತಿದ ಕೈ ಅವನು. ರುಕ್ಮಿಯನ್ನು ಗುಟ್ಟಾಗಿ ಕರೆದು ಅವನು ‘ಗೆಳೆಯ, ನೀನು ನಿನ್ನ ತಂಗಿಗಾಗಿ ಶತ್ರುವಿನೊಡನೆ ಸಂಬಂಧ ವನ್ನೇನೊ ಬೆಳೆಸಿದೆ, ಹೋಗಲಿ. ಅವರಿಗೆ ತಕ್ಕ ಶಿಕ್ಷೆ ಮಾಡುವ ಒಂದು ಉಪಾಯವನ್ನು ಹೇಳಿಕೊಡುತ್ತೇನೆ, ಕೇಳು. ಈ ಬಲರಾಮನಿಗೆ ಪಗಡೆಯೆಂದರೆ ಪಂಚಪ್ರಾಣ. ಆದರೆ ಆಡುವುದು ಮಾತ್ರ ಗೊತ್ತಿಲ್ಲ. ಅವನನ್ನು ಮೆಲ್ಲಗೆ ಪುಸಲಾಯಿಸಿ ಆಟಕ್ಕೆ ಕೂಡಿಸಿಕೊ. ಅವನ ಐಶ್ವರ್ಯವನ್ನೆಲ್ಲ ಕಿತ್ತುಕೊಂಡು ಕಳುಹಿಸೋಣ’ ಎಂದು ಸಲಹೆಯಿತ್ತ. ‘ಕೇಡು ಗಾಲಕ್ಕೆ ದುರ್ಬುದ್ಧಿ’ ಎಂಬಂತೆ ರುಕ್ಮಿಗೆ ಆ ಮಾತು ರುಚಿಸಿತು. ಅವನು ಬಲರಾಮನನ್ನು ಜೂಜಾಟಕ್ಕೆ ಕರೆದ. ಬಲರಾಮ ತಕ್ಷಣ ಒಪ್ಪಿ ಬಂದ. ಆಟ ಮೊದಲಾಯಿತು. ಪ್ರತಿ ಯೊಂದು ಆಟದಲ್ಲಿಯೂ ಬಲರಾಮ ಸೋಲುತ್ತಾ ಹೋದ. ಸೋತಂತೆಲ್ಲ ಅವನ ಹಟ, ರೋಷಗಳು ಬೆಳೆಯುತ್ತಾ ಹೋದವು. ಪಣವಾಗಿ ಸಾವಿರ ಒಡ್ಡಿದವನು ಹತ್ತು ಸಾವಿರಕ್ಕೆ ಏರಿಸಿದ, ಸಲಸಲವೂ ಸೋತ. ಪ್ರತಿಸಲ ಸೋತಾಗಲೂ ಕಳಿಂಗ ಹದಿನಾರು ಹಲ್ಲೂ ಕಾಣುವಂತೆ ನಕ್ಕು ಹಾಸ್ಯಮಾಡುವನು. ಆಟದ ಕಾವಿನಲ್ಲಿದ್ದ ಬಲರಾಮ ಅದನ್ನು ಲಕ್ಷಿಸ ಲಿಲ್ಲ. ಕೊನೆಗೆ ರುಕ್ಮಿ ಒಂದು ಲಕ್ಷವನ್ನು ಪಣವಾಗಿ ಒಡ್ಡಿದ, ಈ ಸಲ ಬಲರಾಮ ಗೆದ್ದ. ತಾನು ಸೋತುದೆಲ್ಲ ಹಿಂದಕ್ಕೆ ಬರುವುದೆಂದಿದ್ದರೆ, ರುಕ್ಮಿ ಕಳಿಂಗರು ತಮಗೇ ಜಯ ವಾಯಿತೆಂದು ಹಟ ಹಿಡಿದು ಕೂತರು. ಬಲರಾಮನಿಗೆ ಕೋಪ ಉಕ್ಕಿತಾದರೂ ಅದನ್ನು ತಡೆದುಕೊಂಡು ಮತ್ತೊಮ್ಮೆ ಒಂದು ಲಕ್ಷವನ್ನು ಪಣವಾಗಿ ಒಡ್ಡಿ ಗೆದ್ದ. ಆದರೆ ಈ ಸಲವೂ ರುಕ್ಮಿ ತಾನೆ ಗೆದ್ದುದಾಗಿ ಹಟ ಹಿಡಿದ; ಕಳಿಂಗ ಹೌದೆಂದು ಸಾಕ್ಷಿ ಹೇಳಿದ. ಇಷ್ಟೇ ಅಲ್ಲ, ಅವರಿಬ್ಬರೂ ಸೇರಿಕೊಂಡು ‘ಎಲೊ ಗೊಲ್ಲ, ನಿನಗೇನು ಗೊತ್ತೊ ಪಗಡೆಯಾಟ? ಪಗಡೆ, ಬಾಣಗಳ ವಿದ್ಯೆ ಕ್ಷತ್ರಿಯ ವಿದ್ಯೆಗಳು. ಗೊಲ್ಲರವಲ್ಲ’ ಎಂದರು. ಇದನ್ನು ಕೇಳಿ ಅವನ ಕಣ್ಣು ಕೆಂಪಗಾಯಿತು, ಕೋಪ ಹೊತ್ತಿತು, ರೋಷ ಉಕ್ಕಿತು. ಅಲ್ಲಿಯೇ ಇದ್ದ ಒಂದು ಗದೆಯನ್ನು ತೆಗೆದುಕೊಂಡು ರುಕ್ಮಿಯನ್ನು ಕೊಂದುಹಾಕಿದನು. ಒಡನೆಯೆ ಕಳಿಂಗನು ಅಲ್ಲಿಂದ ಓಡಿಹೋಗಲು, ಬಲರಾಮನು ಅವನ ಬೆನ್ನಟ್ಟಿ ಹೋಗಿ ಅವನ ಹಲ್ಲುಗಳನ್ನೆಲ್ಲ ಉದುರಿಸಿದನು. ಉಳಿದ ರಾಜರೆಲ್ಲ ಓಡಿಹೋದರು. ಯಾದವರು ನೂತನ ವಧೂವರರನ್ನು ಕರೆದುಕೊಂಡು ದ್ವಾರಕಿಗೆ ಹಿಂದಿರುಗಿದರು.</p>
  <p>ಶ್ರೀಕೃಷ್ಣನಿಗೆ ಒಂದು ಸಮಾಧಾನ. ಯಾವುದೋ ಕಾರಣದಿಂದ ಹೇಗೋ, ಎಂತೋ, ದುಷ್ಟ ಕ್ಷತ್ರಿಯರ ಸಂಹಾರವಾಗುತ್ತಿದೆ, ಭೂಭಾರ ತಗ್ಗುತ್ತಿದೆ, ತನ್ನ ಅವತಾರದ ಉದ್ದೇಶ ನೆರವೇರುತ್ತಿದೆ.</p>
  <div>೭೨. ಬಾಣನ ಮಗಳು ಉಷೆ</div>
  <p>ಬಲಿಚಕ್ರವರ್ತಿಯ ನೂರು ಮಂದಿ ಮಕ್ಕಳಲ್ಲಿ ಬಾಣ ಹಿರಿಯ. ಮಹಾ ಶಿವಭಕ್ತನಾದ ಈತ ಶೋಣಿತಪುರದಲ್ಲಿ ರಾಜನಾಗಿದ್ದ. ಸಾವಿರ ತೋಳುಗಳುಳ್ಳ ಈತನ ಶಕ್ತಿಗೆ ಅಂಜಿ, ದೇವತೆಗಳೆಲ್ಲ ಆತನ ಸೇವಕರಾಗಿದ್ದರು. ಒಮ್ಮೆ ಈ ಬಾಣಾಸುರನು ರುದ್ರದೇವನ ತಾಂಡವನೃತ್ಯದಲ್ಲಿ ತನ್ನ ಸಹಸ್ರ ತೋಳುಗಳಿಂದಲೂ ವಾದ್ಯಗಳನ್ನು ನುಡಿಸಿ, ಆತನನ್ನು ಸಂತೋಷಗೊಳಿಸಿದನು. ಆಗ ಶಿವನು ‘ಬೇಕಾದ ವರವನ್ನು ಕೇಳಿಕೊ’ ಎಂದು ಹೇಳಲು ತನ್ನ ಪಟ್ಟಣದ ರಕ್ಷಕನಾಗಿದ್ದು ತನ್ನನ್ನು ಕಾಪಾಡಬೇಕೆಂದು ಕೇಳಿಕೊಂಡನು. ರುದ್ರನು ‘ತಥಾಸ್ತು’ ಎಂದು ಹೇಳಿ ಅಂದಿನಿಂದ ಅವನ ಊರನ್ನು ಕಾಪಾಡುತ್ತಿದ್ದನು. ಅಲ್ಲಿಂದ ಮುಂದೆ ಬಾಣಾಸುರನ ಕತ್ತಿಗೆ ಇದಿರಿಲ್ಲದಂತಾಯಿತು. ಇದರಿಂದ ಅವನಿಗೆ ಕೊನೆಯಿಲ್ಲದ ಗರ್ವವೂ ಬೆಳೆಯಿತು. ಅವನು ತನ್ನ ಸಹಸ್ರ ತೋಳುಗಳ ತೀಟೆಯನ್ನು ತೀರಿಸಿಕೊಳ್ಳುವು ದಕ್ಕಾಗಿ ಬೆಟ್ಟಗಳನ್ನು ಗುದ್ದಿ ಪುಡಿಮಾಡಿದನು, ದಿಗ್ಗಜಗಳನ್ನು ಬಡಿದು ಓಡಿಸಿದನು. ತನ್ನ ಶಕ್ತಿಯನ್ನು ತೋರಿಸುವುದಕ್ಕೆ ಅವಕಾಶವೇ ಇಲ್ಲದಂತಾಯಿತು. ಅವನು ತನ್ನ ಆರಾಧ್ಯ ದೈವವಾದ ಈಶ್ವರನನ್ನು ಕುರಿತು ‘ಸ್ವಾಮಿ, ನಿನ್ನೊಬ್ಬನ ಹೊರತು, ಮೂರು ಲೋಕಗಳಲ್ಲಿ ನನ್ನ ಸಮಾನರಾದ ಬಲಶಾಲಿಗಳೇ ಇಲ್ಲದಂತಾಗಿದೆ. ನನ್ನ ಈ ಸಹಸ್ರ ತೋಳುಗಳು ಕೇವಲ ಭಾರವಾಗಿವೆಯೇ ಹೊರತು ಇವಕ್ಕೆ ಕೆಲಸವೇ ಇಲ್ಲ; ಏನು ಮಾಡಲಿ’ ಎಂದ. ಅವನ ಗರ್ವವನ್ನು ಕಂಡ ಈಶ್ವರನಿಗೆ ಕೋಪ ಬಂತು. ‘ಎಲಾ ಮೂಢ, ನನಗೆ ಸಮಾನ ನಾದ ಬಲಶಾಲಿಯು ಹುಟ್ಟಿ ನಿನ್ನ ಕೊಬ್ಬನ್ನು ಮುರಿಯುತ್ತಾನೆ. ನಿನ್ನ ರಥದ ಧ್ವಜವು ಮುರಿದುಬಿದ್ದೊಡನೆಯೇ ಅಂತಹ ಶತ್ರು ಬರುವನೆಂದು ತಿಳಿದುಕೊ’ ಎಂದನು. ಬಾಣಾ ಸುರನು ಸಂತೋಷದಿಂದ ಮನೆಗೆ ಹಿಂದಿರುಗಿ, ತನ್ನ ರಥದ ಧ್ವಜವು ಯಾವಾಗ ಮುರಿಯುವುದೋ ಎಂದು ಆತುರದಿಂದ ಕಾಯುತ್ತಿದ್ದನು. </p>
  <p>ಬಾಣಾಸುರನ ಮಗಳಾದ ಉಷೆ ತ್ರಿಲೋಕಸುಂದರಿ. ಅವಳು ಒಂದು ದಿನ ಬೆಳಗ್ಗೆ ಏಳುವ ಮುನ್ನ ಒಂದು ಕನಸನ್ನು ಕಂಡು ‘ಹಾ ಕಾಂತ ಎಲ್ಲಿರುವೆ?’ ಎಂದು ಕನವರಿಸಿ ಕೊಳ್ಳುತ್ತಾ ಮೇಲಕ್ಕೆದ್ದಳು. ಆಕೆ ಸುತ್ತಲೂ ನೋಡುತ್ತಾಳೆ, ತನ್ನ ಸಖಿಯರು ಕುಳಿತಿದ್ದಾರೆ. ಆಕೆಗೆ ನಾಚಿಕೆಯಾಯಿತು. ತಲೆ ಬಾಗಿಸಿಕೊಂಡು ಹಾಸಿಗೆಯಮೇಲೆ ಹಾಗೆಯೇ ಕುಳಿತಳು. ಅವಳ ಸಖಿಯರಲ್ಲಿ ಅತ್ಯಂತ ಪ್ರೀತಿಪಾತ್ರಳಾದ ಚಿತ್ರಲೇಖೆ ಎಂಬುವಳು ಅವಳ ಬಳಿಗೆ ಬಂದು ‘ಉಷಾ, ಯಾವನೆ ಅವನು ನಿನ್ನ ಕಾಂತ? ಈಗತಾನೆ ಕೂಗುತ್ತಿದ್ದೆಯಲ್ಲ!’ ಎಂದು ಕೇಳಿದಳು. ಉಷೆ ತಾನು ಕಂಡ ಕನಸನ್ನು ತಿಳಿಸಿದಳು–‘ನೋಡೆ ಚಿತ್ರ, ನನಗೆ ಎಚ್ಚರ ವಾಗುವುದಕ್ಕೆ ಮುಂಚೆ ಒಂದು ಕನಸು ಬಿದ್ದಿತು. ಅದರಲ್ಲಿ ಚೆಲುವ ಚೆನ್ನಿಗನೊಬ್ಬ ನನ್ನ ಕಣ್ಣಿಗೆ ಕಾಣಿಸಿದ. ಒಳ್ಳೆ ಶ್ಯಾಮಲ ವರ್ಣ, ಕಮಲದಂತಹ ಕಣ್ಣುಗಳು, ಪೀತಾಂಬರವನ್ನು ಧರಿಸಿದ್ದ; ಅವನ ಉದ್ದವಾದ ತೋಳುಗಳು, ಎತ್ತರವಾದ ಆಕಾರ, ನಗು ಮುಖಗಳು ಎಂತಹ ಹೆಣ್ಣಿನ ಮನಸ್ಸನ್ನೂ ಸೂರೆಗೊಳ್ಳುತ್ತವೆ. ಆತನು ನನ್ನ ಹತ್ತಿರಕ್ಕೆ ಬಂದು ಒಮ್ಮೆ ನನ್ನ ತುಟಿಗಳನ್ನು ಕಚ್ಚಿ, ಅಮೃತವನ್ನು ಸುರಿಸಿ ಹೊರಟೇಹೋದ’ ಎಂದು ಹೇಳಿ, ಕಣ್ತುಂಬ ನೀರು ತುಂಬಿ ನಿಟ್ಟುಸಿರುಬಿಟ್ಟಳು. ಚಿತ್ರಲೇಖೆ ಅವಳ ಕಣ್ಣೀರನ್ನೊರಸಿ, ತಲೆ ಯನ್ನು ಸವರುತ್ತಾ ‘ಉಷಾ, ನೀನೇನೂ ಚಿಂತೆ ಮಾಡಬೇಡ. ಅವನು ಮೂರೂ ಲೋಕ ದಲ್ಲಿ ಎಲ್ಲಿದ್ದರೂ ನಿನಗೆ ತಂದುಕೊಡುತ್ತೇನೆ. ಅವನಾರೆಂಬುದು ಗೊತ್ತಾಗಬೇಕಷ್ಟೆ’ ಎಂದಳು. </p>
  <p>ಉಷೆಯ ಕನಸಿನ ಚೆಲುವ ಯಾರೆಂದು ಹೇಗೆ ಕಂಡುಹಿಡಿಯುವುದು? ಚಿತ್ರಲೇಖೆಗೆ ಒಂದು ಉಪಾಯ ಹೊಳೆಯಿತು. ಅವಳು ಹೆಸರಿಗೆ ತಕ್ಕಂತೆ ಚಿತ್ರಗಳನ್ನು ಬರೆಯುವುದ ರಲ್ಲಿ ಬಹು ಜಾಣೆ. ಅವಳು ಲೋಕದಲ್ಲಿ ಅತ್ಯಂತ ಚೆಲುವರೆನಿಸಿಕೊಂಡವರ ಚಿತ್ರಗಳ ನ್ನೆಲ್ಲ ಬರೆಬರೆದು ಉಷೆಗೆ ತೋರಿಸುತ್ತಾ ಹೋದಳು. ವಸುದೇವ, ಬಲರಾಮ, ಶ್ರೀಕೃಷ್ಣ, ಪ್ರದ್ಯುಮ್ನ–ಅಹುದು ಅದೇ ರೂಪ, ಆದರೂ ಅವನಲ್ಲ–ಅನಿರುದ್ಧ! ಉಷೆ ಅನಿರುದ್ಧನ ಚಿತ್ರವನ್ನು ಕಂಡು ನಾಚಿಕೆಯಿಂದ ತಲೆತಗ್ಗಿಸಿ ಕೊಂಡು, ತುಟಿಯಲ್ಲಿ ಮಂದಹಾಸವನ್ನು ಚೆಲ್ಲುತ್ತಾ ‘ಚಿತ್ರಾ, ಇವನೇ ಅವನು’ ಎಂದಳು. ಚಿತ್ರಲೇಖೆ ಚಿತ್ರಕಲೆಯಲ್ಲಿ ಮಾತ್ರವೇ ಅಲ್ಲ, ಮಾಯಾವಿದ್ಯೆಯಲ್ಲಿಯೂ ನಿಪುಣಳು. ಆಕೆ ಆ ರಾತ್ರಿ ಆಕಾಶ ಮಾರ್ಗದಿಂದ ದ್ವಾರಕಾಪುರವನ್ನು ಹೊಕ್ಕು, ಅಲ್ಲಿ ಅರಮನೆಯೊಳಗೆ ಮೈಮರೆತು ಮಲಗಿದ್ದ ಅನಿರುದ್ಧ ನನ್ನು ಮಂಚಸಹಿತವಾಗಿ ಎತ್ತಿಕೊಂಡು ಬಂದು ಉಷೆಯ ಮಲಗುವ ಮನೆಯಲ್ಲಿಟ್ಟಳು. ಗಂಡುಪಿಳ್ಳೆಯ ಪ್ರವೇಶಕ್ಕೂ ಅವಕಾಶವಿಲ್ಲದ ಆ ಅಂತಃಪುರದಲ್ಲಿ ಉಷೆಯು ಅನಿರುದ್ಧ ನೊಡನೆ ತನ್ನ ಇಷ್ಟಾರ್ಥವನ್ನು ಪಡೆದು ಕೃತಕೃತ್ಯಳಾದಳು. ಆ ಹೆಣ್ಣಿನ ರೂಪ, ಅವಳ ಆದರೋಪಚಾರಗಳು, ಅವಳ ನಡೆ ನುಡಿಗಳಿಂದ ಸಂತಸಗೊಂಡ ಅನಿರುದ್ಧನಿಗೆ ದಿನ ಕಳೆದಂತೆ ಅವಳಲ್ಲಿ ಅನುರಾಗ ಹೆಚ್ಚುತ್ತಾ ಹೋಯಿತು. ತಾನು ಕನ್ಯೆಯೆಂಬುದನ್ನೆ ಮರೆತು ಆ ಹೆಣ್ಣು ಅವನೊಡನೆ ರಮಿಸುತ್ತಿದ್ದಳು. ತಾನು ಬೇರೆಯವರ ಮನೆಯಲ್ಲಿ ಇರುವೆನೆಂಬು ದನ್ನು ಮರೆತು ಅನಿರುದ್ಧನು ಆ ಹೆಣ್ಣಿನಲ್ಲಿ ಸಮರಸವಾಗಿ ಬೆರೆತನು. ಗೆಡೆವಕ್ಕಿಗಳಂತೆ ನಲಿಯುತ್ತಿದ್ದ ಅವರಿಗೆ ದಿನಗಳಮೇಲೆ ದಿನಗಳು ಉರುಳಿ ಹೋದರೂ ಅತ್ತ ಗಮನವೇ ಇಲ್ಲ. </p>
  <p>ಜನರ ಕಣ್ಣಿಗೆ ಮಣ್ಣೆರಚಬಹುದು, ಪ್ರಕೃತಿಯ ವ್ಯಾಪಾರವನ್ನು ವಂಚಿಸುವುದಕ್ಕೆ ಸಾಧ್ಯವೆ? ಆಕೆ ಗಂಡಿನೊಡನೆ ರಮಿಸುತ್ತಿರುವಳೆಂಬುದನ್ನು ಮರೆಮಾಡುವುದಕ್ಕೆ ಸಾಧ್ಯ ವಿಲ್ಲದಂತಹ ಗುರುತುಗಳು ಆಕೆಯಲ್ಲಿ ಕಾಣಿಸಿದವು. ಇದನ್ನು ಕಂಡ ಬಾಗಿಲು ಕಾಯು ವವರಿಗೆ ಜೀವವೇ ಹಾರಿಹೋದಂತಾಯಿತು. ತಮ್ಮ ತಲೆಯನ್ನು ಉಳಿಸಿಕೊಳ್ಳುವುದಕ್ಕಾಗಿ ಅವರು ಬಾಣಾಸುರನ ಬಳಿಗೆ ಹೋಗಿ ‘ಮಹಾಪ್ರಭು, ರಾಜಕುಮಾರಿಯಾದ ಉಷಾ ದೇವಿಯು ಕನ್ಯಾವ್ರತವನ್ನು ಮೀರಿ ನಡೆಯುವಂತೆ ಕಾಣುತ್ತಿದೆ. ನಾವು ಹಗಲಿರುಳೂ ಕಣ್ಣಲ್ಲಿ ಎಣ್ಣೆ ಹಾಕಿಕೊಂಡು ಕಾಯುತ್ತಿದ್ದೇವೆ. ಯಾವ ಗಂಡೂ ಒಳಗೆ ಹೋಗಲು ಸಾಧ್ಯವೇ ಇಲ್ಲ. ಆದರೂ ಆಕೆ ಯಾವನೋ ಒಬ್ಬ ಪುರುಷನೊಡನೆ ರಮಿಸುವಂತೆ ತೋರು ತ್ತಿದೆ’ ಎಂದರು. ಈ ಮಾತನ್ನು ಕೇಳುತ್ತಲೆ ಆತನಿಗೆ ಬರಸಿಡಿಲು ಬಡಿದಂತಾಯಿತು. ಆತನು ಹೇಗಿದ್ದವನು ಹಾಗೆಯೆ ಉಷೆಯ ಅಂತಃಪುರಕ್ಕೆ ಓಡಿಬಂದನು. ಒಳಹೊಕ್ಕು ನೋಡುತ್ತಾನೆ–ದಿವ್ಯಸುಂದರ ಮೂರ್ತಿಯೊಬ್ಬ ತನ್ನ ಮಗಳೊಡನೆ ಪಗಡೆಯಾಡುತ್ತಾ ಕುಳಿತಿದ್ದಾನೆ. ಬಾಣನಿಗೆ ಅಚ್ಚರಿಯಾಯಿತು–‘ಇವನಾರು? ಎಲ್ಲಿಂದ ಬಂದ? ಹೇಗೆ ಬಂದ ?’ ಕ್ಷಣಕಾಲ ಆತ ಏನೂ ತೋಚದೆ ಮೂಢನಂತೆ ನಿಂತ! ತನ್ನ ಮಾನ ಮರ್ಯಾದೆ ಮಣ್ಣುಮುಕ್ಕಿಹೋದುದನ್ನು ಕಂಡು ಆತನಿಗೆ ತಡೆಯಲಾರದಷ್ಟು ಕೋಪ ಬಂತು. ‘ಕತ್ತ ರಿಸಿಹಾಕಿರೊ ಇವನನ್ನು’ ಎಂದು ಬಾಗಿಲು ಕಾಯುವವರಿಗೆ ಅಪ್ಪಣೆ ಮಾಡಿದನು. ಆದರೆ ಅನಿರುದ್ಧನೇನು ಸಾಮಾನ್ಯನೆ? ಅಲ್ಲಿಯೆ ಇದ್ದ ಗದೆಯನ್ನು ತೆಗೆದುಕೊಂಡು, ತನ್ನ ಮೇಲೆ ಬಿದ್ದವರನ್ನಲ್ಲ ಬಡಿದುಹಾಕಿದನು. ಇದನ್ನು ಕಂಡು ಬಾಣಾಸುರನು ಕೋಪ ಗೊಂಡು ನಾಗಪಾಶದಿಂದ ಅವನನ್ನು ಕಟ್ಟಿ ಸೆರೆಮನೆಗೆ ನೂಕಿದನು. ಉಷೆ ಕಣ್ಣೀರನ್ನು ಸುರಿಸುತ್ತಾ ಹಾಸಿಗೆ ಹಿಡಿದಳು. </p>
  <p>ಅತ್ತ ದ್ವಾರಕಿಯಲ್ಲಿ ಅನಿರುದ್ಧನನ್ನು ಕಾಣದೆ ಅರಮನೆಯವರೆಲ್ಲ ಕಳವಳಗೊಂಡರು. ಅವನು ಮನೆಬಿಟ್ಟು ಹೋಗಿ ಆಗಲೆ ನಾಲ್ಕು ತಿಂಗಳುಗಳಾದವು. ಎಲ್ಲಿ ಹುಡುಕಿದರೂ ಅವನ ಸುಳಿವೇ ಇಲ್ಲ. ಮುಂದೇನು ಮಾಡಬೇಕೆಂದು ತೋಚದೆ ಅವರು ಮರುಗುತ್ತಿರು ವಾಗ ತ್ರಿಲೋಕಸಂಚಾರಿಗಳಾದ ನಾರದರು ದ್ವಾರಕೆಗೆ ಆಗಮಿಸಿದರು. ಅವರಿಗೆ ತಿಳಿಯದ ವಿಷಯವೇನಿದೆ? ಅವರು ಅನಿರುದ್ಧ-ಉಷೆಯರ ಪ್ರಣಯ ವೃತ್ತಾಂತವನ್ನೂ, ಈಗ ಅನಿ ರುದ್ಧ ಬಾಣಾಸುರನ ಸೆರೆಯಲ್ಲಿರುವುದನ್ನೂ ಆದ್ಯಂತವಾಗಿ ಬಣ್ಣಿಸಿ ಹೇಳಿದರು. ಒಡನೆಯೆ ಶ್ರೀಕೃಷ್ಣನು ಹನ್ನೆರಡು ಅಕ್ಷೋಹಿಣಿ ಯಾದವ ಸೇನೆಯೊಡನೆ ಅಣ್ಣನಾದ ಬಲ ರಾಮನನ್ನು ಕರೆದುಕೊಂಡು, ಶೋಣಿತಪುರಕ್ಕೆ ಹೋಗಿ, ಅದಕ್ಕೆ ಮುತ್ತಿಗೆ ಹಾಕಿದನು. ಆತನ ಸೇನೆ ಶತ್ರುವಿನ ಕೋಟೆ ಕೊತ್ತಲಗಳನ್ನು ಕೆಡವಿ ಊರಿನ ಉದ್ಯಾನವನವನ್ನು ಹಾಳು ಮಾಡಿತು. ಆ ವೇಳೆಗೆ ಸರಿಯಾಗಿ ಬಾಣನ ರಥದ ಬಾವುಟ ಮುರಿದುಬಿತ್ತು. ಇದನ್ನು ಕಂಡು ಬಾಣಾಸುರನು ತನ್ನ ಇದಿರಾಳಿ ಸಿಕ್ಕನೆಂಬ ಸಂತೋಷದಿಂದ ದೊಡ್ಡ ಸೇನೆಯೊಡನೆ ಯುದ್ಧಕ್ಕೆ ಹೊರಟನು. ಶೋಣಿತಪುರದ ರಕ್ಷಣೆಯ ಹೊಣೆ ಹೊತ್ತ ರುದ್ರನು ಸುಮ್ಮನಿರು ವುದಕ್ಕಾಗುತ್ತದೆಯೆ? ಆತನು ತನ್ನ ಪ್ರಮಥರ ಸೇನೆಯೊಡನೆ ಬಾಣಾಸುರನ ಬೆಂಗಾವಲಾಗಿ ಹೊರಟನು. ಎರಡೂ ಸೇನೆಗೂ ಕೈಗೆ ಕೈ ಹತ್ತಿತು. ಸಾಕ್ಷಾತ್ ರುದ್ರದೇವನೇ ಶ್ರೀಕೃಷ್ಣನಿಗೆ ಎದುರಾದನು. ಅವನ ಮಗ ಷಣ್ಮುಖನು ಶ್ರೀಕೃಷ್ಣನ ಮಗನಾದ ಪ್ರದ್ಯುಮ್ನನನ್ನು ಇದಿರಿ ಸಿದನು. ಪ್ರಮಥರಲ್ಲಿ ಪ್ರಮುಖರಾದವರು ಯಾದವರಲ್ಲಿ ಮುಖ್ಯರಾದವರನ್ನು ಎದುರಿಸಿ ದರು. ಬ್ರಹ್ಮಾದಿ ದೇವತೆಗಳೆಲ್ಲರೂ ಈ ಯುದ್ಧವನ್ನು ನೋಡಬೇಕೆಂದು ಆಕಾಶದಲ್ಲಿ ನೆರೆದರು. ಬ್ರಹ್ಮಾಸ್ತ್ರ ನಾರಾಯಣಾಸ್ತ್ರ, ಪಾಶುಪತಾಸ್ತ್ರ, ಆಗ್ನೇಯಾಸ್ತ್ರ, ವಾರುಣಾಸ್ತ್ರ– ಅಸ್ತ್ರಶಸ್ತ್ರಗಳ ಮಾರ್ಮೊಳಗಿನ ವಾತಾವರಣವೆಲ್ಲ ಕ್ಷೋಭೆಗೊಂಡಿತು. ಕೊನೆಗೆ ಶ್ರೀ ಕೃಷ್ಣನು ಜೃಂಭಣಾಸ್ತ್ರವನ್ನು ಬಿಟ್ಟು ರುದ್ರನು ತಟಸ್ಥನಾಗುವಂತೆ ಮಾಡಿದನು. ಷಣ್ಮುಖನು ಪ್ರದ್ಯುಮ್ನನಿಂದ ಪೆಟ್ಟುತಿಂದು ಪಲಾಯನ ಮಾಡಿದನು. ಬಲರಾಮನು ಬಾಣನ ಮಂತ್ರಿಗಳಾದ ಕುಂಭಾಂಡ, ಕೂಪಕರ್ಣರನ್ನು ಕೊಂದುಹಾಕಿದನು. ಇದನ್ನು ಕಂಡು ಬಾಣನ ಸೇನೆ ಚೆಲ್ಲಾಪಿಲ್ಲಿಯಾಗಿ ಚದರಿ ಓಡಿತು. </p>
  <p>ರುದ್ರನು ಸೋತು ತನ್ನ ಸೈನ್ಯವೆಲ್ಲ ಪಲಾಯನ ಮಾಡುವುದನ್ನು ಕಂಡ ಬಾಣಾಸುರನು ತನ್ನ ಎದುರಾಳಿಯಾದ ಸಾತ್ಯಕಿಯನ್ನು ಬಿಟ್ಟು, ಶ್ರೀಕೃಷ್ಣನ ಕಡೆ ತನ್ನ ರಥವನ್ನು ಹರಿಸಿದನು. ಆತನ ಸಾವಿರ ಕೈಗಳಲ್ಲಿ ಐನೂರು ಬಿಲ್ಲನ್ನು ಹಿಡಿದು, ಉಳಿದ ಐನೂರು ಕೈಗಳು ಬಾಣಗಳ ಮಳೆಯನ್ನು ಸುರಿಸಿದವು. ಆದರೆ ಶ್ರೀಕೃಷ್ಣನು ಬಿಟ್ಟ ಬಾಣಗಳು ಒಮ್ಮೆಯೆ ಅವಷ್ಟನ್ನೂ ಕತ್ತರಿಸಿದುದಲ್ಲದೆ ಅವನ ಸಾರಥಿ, ಕುದುರೆ, ರಥ, ಬಾವುಟ ಗಳನ್ನೂ, ಅವನ ಕೈಲಿ ಹಿಡಿದಿದ್ದ ಬಿಲ್ಲುಗಳನ್ನೂ ಕತ್ತರಿಸಿಹಾಕಿದವು. ವಿಜಯಿಯಾದ ಶ್ರೀಕೃಷ್ಣನು ಧರೆ ಬಿರಿಯುವಂತೆ ಶಂಖವನ್ನು ಊದಿದನು. ಆ ವೇಳೆಗೆ ಸರಿಯಾಗಿ ಬಾಣನ ತಾಯಿಯಾದ ಕೋಟರೆಯೆಂಬುವಳು ತನ್ನ ಮಗನನ್ನು ಉಳಿಸುವುದಕ್ಕಾಗಿ ಬೆತ್ತಲೆಯಾಗಿ ಓಡಿಬಂದು ಶ್ರೀಕೃಷ್ಣನ ಮುಂದೆ ನಿಂತಳು. ಆ ಸ್ಥಿತಿಯಲ್ಲಿ ಅವಳನ್ನು ನೋಡಲಾರದೆ ಶ್ರೀಕೃಷ್ಣನು ಕಣ್ಣು ಮುಚ್ಚಿಕೊಳ್ಳಲು, ನಿರಾಯುಧನಾಗಿದ್ದ ಬಾಣನು ತಲೆ ತಪ್ಪಿಸಿಕೊಂಡು ಊರೊಳಕ್ಕೆ ಓಡಿ ಹೋದನು. ಇದನ್ನು ಕಂಡು ರುದ್ರನು ಮಾಹೇಶ್ವರ ಜ್ವರವನ್ನು ಸೃಷ್ಟಿ ಮಾಡಿ ಶ್ರೀಕೃಷ್ಣನ ಮೇಲೆ ಪ್ರಯೋಗಿಸಿದನು. ಆದರೆ ವೈಷ್ಣವ ಜ್ವರವು ಅದನ್ನು ಇದಿರಿಸಿ ಅಡಗಿಸಿತು. ಆ ವೇಳೆಗೆ ಬಾಣಾಸುರನು ಹೊಸ ರಥವನ್ನೇರಿ, ನಾನಾ ಬಗೆಯ ಆಯುಧ ಗಳನ್ನು ಹಿಡಿದು ಮತ್ತೆ ಯುದ್ಧಕ್ಕೆ ಬಂದನು. ಶ್ರೀಕೃಷ್ಣನು ಅವನು ಬಿಟ್ಟ ಬಾಣಗಳನ್ನು ಕತ್ತರಿಸಿದುದಲ್ಲದೆ, ತನ್ನ ಚಕ್ರದಿಂದ ಅವನ ತೋಳುಗಳನ್ನು ಮರದೆ ರೆಂಬೆಗಳನ್ನು ಕತ್ತರಿಸುವಂತೆ ಕತ್ತರಿಸುತ್ತಾ ಹೋದನು. </p>
  <p>ತನ್ನ ಭಕ್ತನ ದುರವಸ್ಥೆಯನ್ನು ಕಂಡು, ಭಕ್ತವತ್ಸಲನಾದ ರುದ್ರನಿಗೆ ಕರುಣೆ ಹುಟ್ಟಿತು. ಆತನು ಶ್ರೀಕೃಷ್ಣನನ್ನು ಕುರಿತು “ಹೇ ಶ್ರೀಕೃಷ್ಣ, ವೇದಗಳು ಹೊಗಳುವ ‘ಸ್ವಯಂ ಪ್ರಕಾಶ ವುಳ್ಳ ಪರಬ್ರಹ್ಮ’ ಎಂಬುವನೆ ನೀನು! ಆಕಾಶದಂತೆ ನಿರ್ಲೇಪನಾದ ನಿನ್ನ ಸ್ವರೂಪವನ್ನು ಮಹಾಯೋಗಿಗಳು ಮಾತ್ರ ಅರಿಯಬಲ್ಲರು. ಪ್ರಭು, ಭೂಭಾರಹರಣಕ್ಕಾಗಿ ನೀನು ಯಾದವ ವಂಶದಲ್ಲಿ ಹುಟ್ಟಿರುವೆ. ಮಾನವನಾಗಿ ಹುಟ್ಟಿರುವಾಗಲೂ ನಿನ್ನ ಸರ್ವಜ್ಞತ್ವಾದಿ ಗುಣಗಳಿಗೆ ಚ್ಯುತಿಯಿಲ್ಲ. ಈ ಪ್ರಪಂಚವನ್ನು ಸೃಷ್ಟಿಸಿದವನೂ ನೀನೆ. ನಿನ್ನ ಮಾಯೆಗೆ ಸಿಕ್ಕಿ ಮರುಳಾದವರು ಮನೆ, ಮಡದಿ, ಮಕ್ಕಳು ಎಂದು ದುಃಖಸಮುದ್ರದಲ್ಲಿ ಮುಳುಗಿ ತೇಲುತ್ತಾರೆ. ದಯಾಮಯನಾದ ನೀನು ಮಾಯೆಯನ್ನು ದಾಟಲೆಂದು ಮನುಷ್ಯದೇಹ ವನ್ನು ಕೊಡುವೆ. ಆಗ ನಿನ್ನ ಆರಾಧನೆ ಮಾಡಿ ಉದ್ಧಾರವಾಗುವುದಕ್ಕೆ ಬದಲಾಗಿ ಇಂದ್ರಿಯ ಸುಖಕ್ಕೆ ಜೋತುಬಿದ್ದರೆ ಅವನು ಆತ್ಮವಂಚಕನಿದ್ದಂತೆ. ವಿಷವನ್ನು ಅಮೃತವೆಂದು ಭಾವಿಸುವ ಆ ಮೂಢನಿಗೇನು ಮಾಡುವುದು? ಸ್ವಾಮಿ, ನೀನು ಸೃಷ್ಟಿ ಸ್ಥಿತಿ ಲಯಗಳಿಗೆ ಕಾರಣನು. ನಾನಾಗಲಿ, ಬ್ರಹ್ಮಇಂದ್ರಾದಿ ದೇವತೆಗಳಾಗಲಿ, ಪುಷಿಮುನಿಗಳಾಗಲಿ–ನಾವೆ ಲ್ಲರೂ ನಿನ್ನನ್ನು ಭೋಗ ಮೋಕ್ಷಗಳೆರಡಕ್ಕೂ ದಿಕ್ಕೆಂದು ಪೂಜಿಸುತ್ತೇವೆ. ಸ್ವಾಮಿ, ಈ ಬಾಣಾಸುರನು ಮೊದಲಿನಿಂದಲೂ ನನ್ನ ಭಕ್ತ. ಇವನನ್ನು ಕಾಪಾಡುವುದಾಗಿ ನಾನಿವನಿಗೆ ವರವಿತ್ತಿದ್ದೇನೆ. ನನ್ನ ಮಾತು ಉಳಿಯುವಂತೆ ನೀನಿವನಿಗೆ ಪ್ರಾಣದಾನ ಮಾಡಬೇಕು” ಎಂದು ಬೇಡಿಕೊಂಡನು. ಆಗ ಶ್ರೀಕೃಷ್ಣನು “ಹೇ ಶಂಕರ, ನಿನ್ನ ಇಷ್ಟವೇ ನನ್ನ ಇಷ್ಟ. ನನಗೂ ಇವನನ್ನು ಕೊಲ್ಲಬೇಕೆಂಬ ಉದ್ದೇಶವಿಲ್ಲ. ಇವನು ನನ್ನ ಪರಮ ಭಕ್ತನಾದ ಪ್ರಹ್ಲಾದನ ಮಗ. ಹಿಂದೆ ನಾನು ಪ್ರಹ್ಲಾದನಿಗೆ ‘ನಿನ್ನ ವಂಶದವರನ್ನು ಕೊಲ್ಲುವುದಿಲ್ಲ’ ಎಂದು ಮಾತುಕೊಟ್ಟಿದ್ದೇನೆ. ಆದ್ದರಿಂದ ಇವನ ಅಹಂಕಾರ ಅಡಗುವಂತೆ ತೋಳು ಗಳನ್ನು ಮಾತ್ರ ಕತ್ತರಿಸಿಹಾಕಿದ್ದೇನೆ. ಇವನ ಸೈನ್ಯವೆಲ್ಲ ಸತ್ತುದರಿಂದ ಭೂಭಾರ ತಗ್ಗಿ ದಂತಾಯಿತು. ಈಗ ಇವನಿಗೆ ನಾಲ್ಕು ತೋಳುಗಳನ್ನು ಮಾತ್ರ ಉಳಿಸಿದ್ದೇನೆ. ಮುಂದೆ ಅವನು ಜರಾಮರಣಗಳಿಲ್ಲದ ನಿನ್ನ ಪ್ರಮಥರಲ್ಲಿ ಒಬ್ಬನಾಗುವನು” ಎಂದು ಅಭಯ ವನ್ನು ಕೊಟ್ಟನು. </p>
  <p>ಶ್ರೀಕೃಷ್ಣನಿಂದ ಅಭಯವನ್ನು ಪಡೆದ ಬಾಣಾಸುರನು ಸೆರೆಯಲ್ಲಿಟ್ಟಿದ್ದ ಅನಿರುದ್ಧ ನನ್ನೂ ತನ್ನ ಮಗಳಾದ ಉಷೆಯನ್ನೂ ರಥದಲ್ಲಿ ಕುಳ್ಳಿರಿಸಿ ಕರೆತಂದು ಶ್ರೀಕೃಷ್ಣನಿಗೆ ಒಪ್ಪಿಸಿದನು. ಅಲ್ಲಿಯೆ, ಆ ಕ್ಷಣದಲ್ಲಿಯೆ ಅವರಿಬ್ಬರಿಗೂ ವಿವಾಹ ನಡೆಯಿತು. ನೂತನ ವಧೂವರರನ್ನು ಮುಂದಿಟ್ಟುಕೊಂಡು, ತನ್ನ ಸೈನ್ಯದೊಡನೆ ಶ್ರೀಕೃಷ್ಣನು ಸಂಭ್ರಮದಿಂದ ದ್ವಾರಕಿಗೆ ಹಿಂದಿರುಗಿದನು. </p>
  <div/>
  <div>೭೩. ಆ ತಪ್ಪಿಗೆ ಈ ಶಿಕ್ಷೆ</div>
  <p>ಶ್ರೀಕೃಷ್ಣನ ಮಕ್ಕಳಾದ ಪ್ರದ್ಯುಮ್ನ, ಸಾಂಬ, ಗದ, ಚಾರುಭಾನು ಮೊದಲಾದವರು ಒಮ್ಮೆ ವನ ವಿಹಾರಕ್ಕೆಂದು ಊರ ಮುಂದಿನ ಉದ್ಯಾನವನಕ್ಕೆ ಹೋದರು. ಅಲ್ಲಿ ಮಧ್ಯಾಹ್ನದವರೆಗೂ ವಿನೋದದಿಂದ ವಿಹರಿಸುತ್ತಿದ್ದು, ಬಾಯಾರಿಕೆಯಾದುದರಿಂದ ನೀರನ್ನು ಹುಡುಕುತ್ತಾ ಹೊರಟರು. ಹಾದಿಯಲ್ಲಿ ಅವರಿಗೆ ಒಂದು ಹಾಳು ಬಾವಿ ಕಾಣಿ ಸಿತು. ಅದರಲ್ಲಿ ಇಣಿಕಿ ನೋಡಲು ಅದರೊಳಗೆ ಒಂದು ದೊಡ್ಡ ಓತಿಕೇತ ಕಾಣಿಸಿತು. ಅದರ ಗಾತ್ರವನ್ನು ಕಂಡು ಅವರಿಗೆ ಆಶ್ಚರ್ಯವಾಯಿತು. ಆ ಹಾಳು ಬಾವಿಯ ತಳದಲ್ಲಿ ಅದಕ್ಕೆ ಅತ್ತಿತ್ತ ಸರಿದಾಡುವುದಕ್ಕೂ ಅವಕಾಶವಿರಲಿಲ್ಲವಾದ್ದರಿಂದ ಅದನ್ನು ಕಂಡು ಕನಿಕರವೂ ಹುಟ್ಟಿತು. ಅದನ್ನು ಅಲ್ಲಿಂದ ಎತ್ತಿ ಹೊರಗೆ ಬಿಡೋಣವೆಂದುಕೊಂಡು, ಅವರು ದಪ್ಪನಾದ ಒಂದು ಹಗ್ಗವನ್ನು ಅದಕ್ಕೆ ಕಟ್ಟಿ ಮೇಲಕ್ಕೆಳೆದರು. ಆದರೆ, ಜಪ್ಪಯ್ಯ ಎಂದರೂ ಅದನ್ನು ಕದಲಿಸುವುದಕ್ಕಾಗಲಿಲ್ಲ. ಅವರೆಲ್ಲ ಮನೆಗೆ ಬಂದು ಶ್ರೀಕೃಷ್ಣನ ಮುಂದೆ ಆ ಸಮಾಚಾರವನ್ನು ಹೇಳಿದರು. ಆತ ಅವರೊಡನೆ ಆ ಹಾಳು ಬಾವಿಗೆ ಬಂದು, ತನ್ನ ಎಡಗೈಯಿಂದ ಅದನ್ನು ಲೀಲಾಜಾಲವಾಗಿ ಮೇಲಕ್ಕೆತ್ತಿ, ಹೊರಗೆ ಬಿಟ್ಟನು. ತಕ್ಷಣವೆ ಓತಿಕೇತ ಮಾಯಾವಾಗಿ ಅಲ್ಲೊಬ್ಬ ಮಹಾಪುರುಷ ಕಾಣಿಸಿಕೊಂಡ. ಒಳ್ಳೆ ಪುಟಕ್ಕೆ ಹಾಕಿದ ಚಿನ್ನದಂತೆ ಹೊಳೆಯುವ ದೇಹ, ಮೈಮೇಲೆ ದಿವ್ಯವಾದ ಪೀತಾಂಬರ, ಕೊರಳಲ್ಲಿ ಪುಷ್ಪ ಹಾರ, ತಲೆಯಮೇಲೆ ರತ್ನದ ಕಿರೀಟ; ನೋಡಿದರೆ ಆತನೊಬ್ಬ ದೇವತೆಯಂತೆ ಕಾಣುತ್ತಿ ದ್ದಾನೆ. ಆತ ಶ್ರೀಕೃಷ್ಣನಿಗೆ ಅಡ್ಡಬಿದ್ದು, ಕೈಜೋಡಿಸಿ, ನಿಂತು ಕೊಂಡನು. ಶ್ರೀಕೃಷ್ಣನು ಆಶ್ಚರ್ಯಗೊಂಡವನಂತೆ ‘ಅಯ್ಯಾ, ನೀನಾರು?’ ಎಂದು ಕೇಳಿದನು. ಆತ ನಮ್ರನಾಗಿ ತನ್ನ ಕಥೆಯನ್ನು ಹೇಳಿಕೊಂಡನು. </p>
  <p>“ದೇವ ದೇವ, ನಿನಗೆ ತಿಳಿಯದುದು ಯಾವುದಿದೆ? ಆದರೂ ನಿನ್ನ ಅಪ್ಪಣೆಯಂತೆ ನನ್ನ ಕಥೆಯನ್ನು ಹೇಳುತ್ತೇನೆ. ನಾನು ಇಕ್ಷ್ವಾಕು ಮಹಾರಾಜನ ಮಗ. ನನ್ನ ಹಸರು ನೃಗ. ಭೂಮಿಯಲ್ಲಿ ಎಷ್ಟು ಮಣ್ಣಿನ ಕಣಗಳಿವೆಯೋ, ಆಕಾಶದಲ್ಲಿ ಎಷ್ಟು ನಕ್ಷತ್ರಗಳಿವೆಯೋ, ಮಳೆಯಲ್ಲಿ ಎಷ್ಟು ಹನಿಗಳಿವೆಯೋ ಅಷ್ಟು ಗೋವುಗಳನ್ನು ನಾನು ದಾನ ಮಾಡಿದ್ದೇನೆ. ಅವು ಅಂತಹ ಇಂತಹ ಗೋವುಗಳಲ್ಲ; ಶುಭ ಲಕ್ಷಣಗಳುಳ್ಳ ಪ್ರಾಯದ ಗೋವುಗಳು, ಬೇಕಾದಷ್ಟು ಹಾಲನ್ನು ಕರೆಯುವ ಗೋವುಗಳು. ಅವುಗಳ ಕೋಡುಗಳಿಗೆ ಬಂಗಾರದ ಗೊಣಸುಗಳನ್ನು ಹಾಕಿ, ಕಾಲುಗಳಿಗೆ ಬೆಳ್ಳಿಯ ಗೆಜ್ಜೆಗಳನ್ನು ಕಟ್ಟಿ, ಮೈಮೇಲೆ ಉತ್ತಮ ವಸ್ತ್ರಗಳನ್ನು ಹೊದಿಸಿ, ಕರುಗಳೊಡನೆ ದಾನಮಾಡಿದ್ದೇನೆ. ಆ ದಾನವನ್ನು ತೆಗೆದು ಕೊಂಡವರೂ ಸಾಮಾನ್ಯರಲ್ಲ; ವೇದವೇದಾಂತಗಳನ್ನು ಓದಿ, ತಪಸ್ಸನ್ನು ಮಾಡುತ್ತಾ, ಸಾಧುಸಜ್ಜನರಾಗಿ, ಬಡವರಾಗಿದ್ದ ಬ್ರಾಹ್ಮಣರನ್ನೆ ಹುಡುಕಿ ಅವರಿಗೆ ದಾನಮಾಡಿದ್ದೇನೆ. ಇಷ್ಟೇ ಅಲ್ಲ; ಯಾರು ಬಂದು ಏನನ್ನು ಕೇಳಿದರೂ, ಭೂಮಿ, ಮನೆ, ಆನೆ, ಕುದುರೆ, ಕನ್ನೆ–ಏನನ್ನೆ ಬಯಸಿದರೂ ಅದನ್ನು ದಾನಮಾಡಿದ್ದೇನೆ. ಅನೇಕ ಯಾಗಗಳನ್ನು ಮಾಡಿ ದ್ದೇನೆ. ಕೆರೆ, ಬಾವಿ, ಸತ್ರಗಳನ್ನು ಕಟ್ಟಿಸಿದ್ದೇನೆ. ಇಷ್ಟಾದರೂ ನನಗೆ ಗೊತ್ತಿಲ್ಲದಂತೆ ಒಂದು ತಪ್ಪು ನಡೆದುಹೋಯಿತು. ನಾನು ಯಾರೋ ಒಬ್ಬ ಬ್ರಾಹ್ಮಣನಿಗೆ ದಾನಮಾಡಿದ್ದ ಗೋವು ತಪ್ಪಿಸಿಕೊಂಡು ಬಂದು ನನ್ನ ಮಂದೆಯಲ್ಲಿ ಸೇರಿಕೊಂಡಿತ್ತು. ನಾನು ಅರಿಯದೆ ಅದನ್ನು ಮತ್ತೊಬ್ಬ ಬ್ರಾಹ್ಮಣನಿಗೆ ದಾನಮಾಡಿದೆ. ಆತ ಅದನ್ನು ತನ್ನ ಮನೆಗೆ ಕೊಂಡೊಯ್ಯುತ್ತಿರುವಾಗ, ಹಿಂದೆ ಅದನ್ನು ದಾನವಾಗಿ ಪಡೆದಿದ್ದಾತ ಅಕಸ್ಮಾತ್ತಾಗಿ ಅದನ್ನು ಕಂಡು, ಅದನ್ನು ತನ್ನದೆಂದು ಗುರುತು ಹಿಡಿದ. ಆಗತಾನೆ ನನ್ನಿಂದ ದಾನವಾಗಿ ಪಡೆದಿದ್ದಾತ ಅದನ್ನು ತನ್ನದೆಂದ. ಇಬ್ಬರೂ ‘ನನ್ನದು, ತನ್ನದು’ ಎಂದು ಸಾಧಿಸುತ್ತಾ ಅದನ್ನು ನನ್ನ ಬಳಿಗೆ ತಂದರು. ಅದಕ್ಕೆ ಬದಲಾಗಿ ಬೇರೆಯ ಹಸುವನ್ನು ಕೊಡುವೆನೆಂದರೆ ಇಬ್ಬರಲ್ಲಿ ಒಬ್ಬರೂ ಒಪ್ಪರು. ‘ಅಯ್ಯಾ, ನೀವು ಕೇಳಿದುದನ್ನು ಕೊಡುತ್ತೇನೆ, ಒಂದು ಲಕ್ಷ ಗೋವುಗಳನ್ನು ಕೊಡುತ್ತೇನೆ’ ಎಂದರೂ ಅವರು ಅದಕ್ಕೆ ಒಪ್ಪಲಿಲ್ಲ. ಅವರಿಬ್ಬರೂ ಹಿಡಿದ ಹಟ ಬಿಡದೆ, ಆ ಗೋವನ್ನು ನನ್ನಲ್ಲಿಯೇ ಬಿಟ್ಟು ಹೊರಟುಹೋದರು. ಇದಾದ ಕೆಲವು ದಿನಗಳಮೇಲೆ ನಾನು ಸತ್ತುಹೋದೆ. ಯಮಲೋಕಕ್ಕೆ ಹೋದ ನನ್ನನ್ನು ಕುರಿತು ಯಮನು ‘ಅಯ್ಯಾ, ನಿನ್ನ ಪುಣ್ಯ ಅಪಾರ; ಆದರೆ, ದಾನ ಕೊಟ್ಟುದನ್ನು ಮತ್ತೆ ತೆಗೆದು ಕೊಂಡ ಸಣ್ಣ ಪಾಪವೂ ನಿನ್ನ ಜೀವಕ್ಕೆ ಅಂಟಿಕೊಂಡಿದೆ. ನೀನು ಯಾವ ಫಲವನ್ನು ಮೊದಲು ಅನುಭವಿಸುವೆ? ಪಾಪವೊ, ಪುಣ್ಯವೊ?’ ಎಂದನು. ನಾನು ‘ಪಾಪಫಲವೇ ಮೊದಲು ತೀರಿಹೋಗಲಿ’ ಎಂದೆ. ಯಮ ‘ಹಾಗೆ ಆಗಲಿ’ ಎಂದ. ಆತ ಹಾಗೆ ಹೇಳುತ್ತಿ ದ್ದಂತೆ ನಾನು ಕೆಳಕ್ಕೆ ಬಿದ್ದೆ. ಹಾಗೆ ಬೀಳುವಷ್ಟರಲ್ಲಿ ನಾನು ಓತಿಕೇತನಾಗಿದ್ದೆ. ನಾನು ಮಾಡಿದ ಆ ತಪ್ಪಿಗೆ, ನನಗೆ ಈ ಶಿಕ್ಷೆಯಾಯಿತು. ಇಗೋ, ನಿನ್ನ ಹಸ್ತ ಸೋಕುತ್ತಲೆ ನನ್ನ ಪಾಪ ಪರಿಹಾರವಾಯಿತು. ನಾನಿನ್ನು ಪುಣ್ಯವನ್ನು ಅನುಭವಿಸುವುದಕ್ಕಾಗಿ ಸ್ವರ್ಗಕ್ಕೆ ಹೋಗುತ್ತೇನೆ. ನಿನ್ನನ್ನು ಮರೆಯದೆ ಧ್ಯಾನಮಾಡುವಂತಹ ಬುದ್ಧಿಯನ್ನು ದಯಪಾಲಿಸು’ ಎಂದು ಬೇಡಿದನು. ಆತ ಹಾಗೆ ಹೇಳುತ್ತಿರುವಾಗಲೆ ಆತನಿಗಾಗಿ ದೇವಲೋಕದಿಂದ ವಿಮಾನವೊಂದು ಇಳಿದು ಬಂತು. ಆತನು ಶ್ರೀಕೃಷ್ಣನ ಅಪ್ಪಣೆಯನ್ನು ಪಡೆದು, ಅದನ್ನೇರಿ ಹೊರಟು ಹೋದನು. </p>
  <p>ನೃಗ ಮಹಾರಾಜನು ಅತ್ತ ಹೋಗುತ್ತಲೆ, ಇತ್ತ ಶ್ರೀಕೃಷ್ಣ ತನ್ನ ಸುತ್ತಲಿದ್ದವರನ್ನು ಕುರಿತು ‘ನೋಡಿದಿರೋ, ದತ್ತಾಪಹಾರದ ಪಾಪಫಲವನ್ನು! ಅದರಲ್ಲಿಯೂ ಸಜ್ಜನನಾಗಿ ರುವ ಬ್ರಹ್ಮಜ್ಞನ ಸ್ವತ್ತನ್ನು ಎತ್ತಿಹಾಕಿದರೆ ಅವನ ವಂಶವೆ ನಿರ್ವಂಶವಾಗುತ್ತದೆ’ ಎಂದು ಹೇಳಿದನು. </p>
  <div/>
  <div>೭೪. ನಂದಗೋಕುಲದಲ್ಲಿ ಬಲರಾಮ</div>
  <p>ವಸಂತಪುತುವಿನ ಒಂದು ಬೆಳಗು ಮುಂಜಾನೆ ಎಚ್ಚರವಾದರೂ ಕಣ್ಮುಚ್ಚಿ ಮಲಗಿದ್ದ ಬಲರಾಮನಿಗೆ ತನ್ನ ಬಾಲ್ಯಜೀವನದ ರಸಚಿತ್ರಗಳು ಕಣ್ಣಿಗೆ ಕಟ್ಟಿ ನಿಂತಂತಾಯಿತು. ಒಮ್ಮೆ ನಂದಗೋಕುಲಕ್ಕೆ ಹೋಗಿ ಬಂಧುಗಳನ್ನು ನೋಡಿಕೊಂಡು ಬರಬೇಕು, ಬೃಂದಾ ವನದಲ್ಲಿ ಮನಬಂದಂತೆ ತಿರುಗಿ ಬರಬೇಕು, ಗೆಳೆಯ ಗೆಳತಿಯರೊಡನೆ ವಿನೋದ ವಾಗಿದ್ದು ಬರಬೇಕು–ಎನ್ನಿಸಿತು. ಆತನು ಸಡಗರದಿಂದ ಮೇಲಕ್ಕೆದ್ದು ಮುಖ ತೊಳೆ ದವನೆ ತನ್ನ ರಥವೇರಿ ನೇರವಾಗಿ ನಂದಗೋಕುಲಕ್ಕೆ ನಡೆದನು. ಬಹುಕಾಲದಮೇಲೆ ಬಂದ ಆತನನ್ನು ಕಂಡು ನಂದ ಯಶೋದೆಯರು ಹಿರಿಹಿರಿ ಹಿಗ್ಗಿದರು. ತಮಗೆ ನಮಸ್ಕರಿಸಿದ ಆತನನ್ನು ಎದೆಗಪ್ಪಿಕೊಂಡು ‘ಕಂದ, ನಿನ್ನ ತಮ್ಮನಾದ ಕೃಷ್ಣಮೂರ್ತಿಯೊಡನೆ ನಮ್ಮನ್ನು ಸದಾ ಕಾಪಾಡುತ್ತಿರಪ್ಪ’ ಎಂದು ಆಶೀರ್ವದಿಸಿ, ಬಗೆಬಗೆಯ ತಿಂಡಿ ತಿನಿಸುಗಳಿಂದ ಆತ ನನ್ನು ಆನಂದಪಡಿಸಿದರು. ಬಲರಾಮನು ಬಂದನೆಂಬ ಸುದ್ದಿಯನ್ನು ಕೇಳಿ, ಗೋಕುಲದ ಹಿರಿಯ ಕಿರಿಯರೆಲ್ಲ ಅಲ್ಲಿ ಬಂದು ನೆರೆದರು. ಪರಸ್ಪರ ಕ್ಷೇಮಸಮಾಚಾರವನ್ನು ವಿಚಾರಿ ಸಿದಮೇಲೆ ಆತನ ಬಾಲ್ಯದ ಗೆಳೆಯರೆಲ್ಲ ಹಿಂದಿನ ತಮ್ಮ ಆಟಪಾಟಗಳನ್ನೆಲ್ಲ ನೆನೆದು ವಿನೋದದಿಂದ ನಕ್ಕು ನಲಿದರು. ‘ಏನಯ್ಯಾ, ನೀನೂ ಕೃಷ್ಣನೂ ದೊಡ್ಡವರಾದಿರಿ, ನಿಮಗೆಲ್ಲ ದೊಡ್ಡ ದೊಡ್ಡ ಕಡೆಯಿಂದ ಹೆಣ್ಣುಗಳು ಬಂದು ಮದುವೆಯಾಗಿವೆ. ಕಂಸ ನನ್ನು ಕೊಂದು ನಿಮ್ಮವರೆಲ್ಲರ ಆದರ ಗೌರವಗಳಿಗೆ ಪಾತ್ರರಾಗಿದ್ದೀರಿ. ಈಗಲಂತೂ ಸಮುದ್ರದ ಮಧ್ಯೆ ಮನೆ ಮಾಡಿಕೊಂಡು ಅಜೇಯರಾಗಿಬಿಟ್ಟಿದ್ದೀರಿ. ನಾವೇನು ಒಮ್ಮೆ ಯಾದರೂ ಜ್ಞಾಪಕಕ್ಕೆ ಬರುತ್ತೇವೋ ಇಲ್ಲವೆ ಇಲ್ಲವೋ! ರಾಜಕೀಯಕ್ಕೆ ಇಳಿದಿರುವ ನಿಮಗೆ ನಮ್ಮಂತಹ ಗೊಲ್ಲರೆಲ್ಲಿ ಜ್ಞಾಪಕ!’ ಎಂದು ಗೇಲಿಮಾಡಿದರು. ಅವರು ಅತ್ತ ಹೋಗುತ್ತಲೆ ಗೋಪಿಯರ ಗುಂಪು ಆತನ ಬಳಿಗೆ ಬಂದಿತು. ಅವರು ಆತನ ಸುತ್ತ ಮುತ್ತಿಕೊಂಡು, ಮುಗುಳ್ನಗುತ್ತಾ ‘ಏನು, ದ್ವಾರಕಿಯ ಹೆಣ್ಣುಗಳಿಗೆಲ್ಲ ಕಣ್ಣಹಬ್ಬವನ್ನು ಮಾಡುವ ನಮ್ಮ ಶ್ರೀಕೃಷ್ಣ ಸುಖವಾಗಿದ್ದಾನೆಯೊ? ಈ ಹಳ್ಳಿಯ ಹೆಣ್ಣುಗಳನ್ನು ಒಮ್ಮೆ ಯಾದರೂ ಜ್ಞಾಪಿಸಿಕೊಳ್ಳುತ್ತಾನೆಯೊ? ನಾವು ಎಲ್ಲವನ್ನೂ ತೊರೆದು, ಅವನೇ ಸರ್ವಸ್ವ ವೆಂದು ಆದರಿಸಿದೆವು; ಆತ ನಮ್ಮನ್ನು ಕಾಲಿನಿಂದ ತಳ್ಳಿ, ಇಲ್ಲಿಂದ ಹೊರಟುಹೋದ. ಬಹುಬೇಗ ಹಿಂದಿರುಗುವೆನೆಂದು ಹೇಳಿ ಹೋದವನು ಇದುವರೆಗೆ ಹಿಂದಿರುಗಲಿಲ್ಲ. ನಾವಂತೂ ಹಳ್ಳಿಯ ಗುಗ್ಗುಗಳು; ಅವನ ಮಾತನ್ನು ನಂಬಿದೆವು. ಪಟ್ಟಣದ ಹೆಣ್ಣುಗಳೂ ಅವನ ಬಲೆಗೆ ಬೀಳುತ್ತಾರಂತಲ್ಲಾ!’ ಎಂದರು. ಅವರಲ್ಲಿಯೇ ಒಬ್ಬಳು ಮಾತಿನ ಮಧ್ಯೆ ಪ್ರವೇಶಿಸಿ, ‘ಅಮ್ಮ, ಅವನ ಆ ವಿಚಿತ್ರವಾದ ಮಾತುಗಳಿಗೂ, ಅವನ ಆ ಮುಗುಳ್ ನಗೆಗೂ ಯಾರು ತಾನೆ ಮೋಸಹೋಗುವುದಿಲ್ಲಮ್ಮ!’ ಎಂದು ಅವರಿಗೆ ಉತ್ತರವಿತ್ತಳು. ಮತ್ತೊಬ್ಬಳು ಸೆಡಕುಗಾತಿ ‘ಸಾಕು, ನಿಲ್ಲಿಸಿರೆ ಅವನ ಸುದ್ದಿಯನ್ನು. ಅವನ ಕೋಳಿಯಿಲ್ಲದೆ ನಮಗೆ ಬೆಳಗಾಗದೇನು?’ ಎಂದು ರೇಗಿದಳು. ಆಗ ಬಲರಾಮನು ಅವರನ್ನು ಕುರಿತು ಶ್ರೀಕೃಷ್ಣನು ಕಳಿಸಿದ್ದ ಸಂದೇಶವನ್ನು ತಿಳಿಸಿ, ಅವರನ್ನೆಲ್ಲ ಸಮಾಧಾನ ಮಾಡಿದನು.</p>
  <p>ಗೋಪಿಯರಲ್ಲಿ ಕೆಲವರು ಬಲರಾಮನ ಗೆಳತಿಯರೂ ಇದ್ದರು. ಆತನು ಅವರೊಡನೆ ಬೃಂದಾವನದಲ್ಲಿ ಮನಬಂದಂತೆ ವಿಹರಿಸುತ್ತಾ ವಸಂತ ಪುತು ಕಳೆದುಹೋಗುವವರೆಗೂ ಅಲ್ಲಿಯೆ ನಿಂತನು. ಆತನು ಹಾಗೆ ವಿಹರಿಸುವಾಗ ‘ವಾರುಣಿ’ ಎಂಬ ಮದ್ಯವನ್ನು ಕುಡಿದು, ತನ್ನ ಗೆಳತಿಯರಿಗೂ ಅದನ್ನು ಕುಡಿಸಿದನು. ಅದನ್ನು ಕುಡಿದು ಮತ್ತೇರಿ ಅವರೆಲ್ಲ ಹಾಡು ವರು, ಕುಣಿಯುವರು, ವನದ ಹೂಗಳನ್ನು ಕಿತ್ತು ಮುಡಿಯುತ್ತ, ಪರಸ್ಪರ ಮುಡಿಸುತ್ತ, ಇಹ ಜಗತ್ತನ್ನೆ ಮರೆತು ಆನಂದಪಡುವರು. ಒಮ್ಮೆ ಅವರು ಹೀಗೆ ಮೈಮರೆತು ವಿಹರಿಸು ತ್ತಿರುವಾಗ ಬಲರಾಮನಿಗೆ ಯಮುನಾನದಿಯಲ್ಲಿ ಜಲಕ್ರೀಡೆ ಯಾಡಬೇಕೆನಿಸಿತು. ಅವನು ಆ ನದಿಯನ್ನು ‘ಬಾ ಇಲ್ಲಿ, ನನ್ನ ಹತ್ತಿರಕ್ಕೆ’ ಎಂದು ಕರೆದ. ಅದು ಬರಲಿಲ್ಲ. ಅವನಿಗೆ ರೇಗಿಹೋಯಿತು, ಅವನು ತನ್ನ ನೇಗಿಲಿನಿಂದ ಅದನ್ನು ತನ್ನ ಕಡೆಗೆ ಎಳೆದುಕೊಂಡು ‘ಪಾಪಿ, ನಾನು ಕರೆದರೆ ಬರುವುದಿಲ್ಲವೆ? ಇಗೋ ಈ ನನ್ನ ನೇಗಿಲಿನಿಂದ ನಿನ್ನನ್ನು ನೂರು ತುಂಡಾಗಿ ಸೀಳಿಬಿಡುತ್ತೇನೆ’ ಎಂದು ಗರ್ಜಿಸಿದ. ಒಡನೆಯೆ ಯಮುನೆ ಹೆಣ್ಣಿನ ಆಕಾರ ದಿಂದ ಅವನ ಬಳಿಗೆ ಬಂದು ತನ್ನನ್ನು ಕ್ಷಮಿಸುವಂತೆ ಬೇಡಿಕೊಂಡಳು. ಆಗ ಬಲರಾಮ ನಗುತ್ತಾ ತನ್ನ ನೇಗಿಲನ್ನು ಹಿಂದಕ್ಕೆ ತೆಗೆದುಕೊಂಡು, ತನ್ನ ಗೆಳತಿಯರೊಡನೆ ಆ ನದಿ ಯಲ್ಲಿ ಮನಸ್ತೃಪ್ತಿಯಾಗುವಷ್ಟು ಜಲಕ್ರೀಡೆ ಯಾಡಿದನು.</p>
  <p>ವಸಂತಕಾಲದ ಎರಡು ತಿಂಗಳನ್ನು ಎರಡು ಘಳಿಗೆಯಂತೆ ಕಳೆದು, ಅನಂತರ ಬಲರಾಮನು ಎಲ್ಲರಿಂದಲೂ ಬೀಳ್ಕೊಂಡು ದ್ವಾರಕಿಗೆ ಹಿಂದಿರುಗಿದನು. </p>
  <div>೭೫. ಕೆಂಬೂತಿಯ ಪುಕ್ಕಗಳೆಲ್ಲ ಉದುರಿದವು</div>
  <p>ಬಲರಾಮನು ನಂದಗೋಕುಲಕ್ಕೆ ಹೋಗಿದ್ದಾಗ ದ್ವಾರಕಾಪುರದಲ್ಲಿ ಒಂದು ತಮಾಷೆ ನಡೆಯಿತು. ಕರೂಷದೇಶದ ಪೌಂಡ್ರಕನೆಂಬ ರಾಜ ತನ್ನ ದೂತನೊಡನೆ ಶ್ರೀಕೃಷ್ಣನಿಗೆ ಒಂದು ನಿರೂಪವನ್ನು ಕಳುಹಿಸಿದ. ‘ಎಲಾ ಕೃಷ್ಣ, ನಾನು ಲೋಕರಕ್ಷಣೆಗಾಗಿ ಅವತರಿ ಸಿರುವ ನಿಜವಾದ ವಾಸುದೇವ. ನೀನು ಆ ಹೆಸರನ್ನಿಟ್ಟುಕೊಂಡು, ಅಟ್ಟಹಾಸದಿಂದ ಮೆರೆಯುತ್ತಿರುವೆಯೆಂದು ಕೇಳಿ ನನಗೆ ಕೋಪ ಬಂದಿದೆ. ನೀನು ನಾಟಕದಲ್ಲಿ ವೇಷ ಹಾಕು ವವನಂತೆ ಶಂಖ, ಚಕ್ರ, ಗದೆ, ಪದ್ಮ ಮೊದಲಾದ ವಾಸುದೇವನ ಚಿಹ್ನೆಗಳನ್ನೆಲ್ಲ ಧರಿಸಿರು ವಿಯಂತೆ! ನೀನು ಈ ಹುಡುಗಾಟವನ್ನೆಲ್ಲ ಕಟ್ಟಿಟ್ಟು, ತಕ್ಷಣವೆ ನನಗೆ ಶರಣಾಗತನಾಗ ಬೇಕು. ಇಲ್ಲದಿದ್ದರೆ ನಾನೇ ಬಂದು ನಿನ್ನ ಮಗ್ಗುಲು ಮುರಿಯಬೇಕಾದೀತು, ಎಚ್ಚರ’ ಎಂದು ಹೇಳಿಕಳುಹಿಸಿದ. ಆ ದೂತನು ದ್ವಾರಕಿಗೆ ಬಂದು, ತುಂಬಿದ ರಾಜಸಭೆಯಲ್ಲಿ ಕುಳಿತಿದ್ದ ಶ್ರೀಕೃಷ್ಣನಿಗೆ ಆ ಸಂದೇಶವನ್ನು ತಿಳಿಸಿದ. ಅದನ್ನು ಕೇಳಿ ಉಗ್ರಸೇನಮಹಾ ರಾಜನೆ ಮೊದಲಾದ ಸಭೆಯಲ್ಲಿದವರೆಲ್ಲ ಘೊಳ್ಳೆಂದು ನಕ್ಕರು. ಶ್ರೀಕೃಷ್ಣನೂ ಮುಗು ಳ್ನಗುತ್ತಾ ಆ ದೂತನ ಮೂಲಕವೆ ಪೌಂಡ್ರಕನಿಗೆ ಉತ್ತರ ಕಳುಹಿಸಿದ–‘ಎಲ ಅವಿವೇಕಿ, ಅಹಂಕಾರದಿಂದ ಹುಚ್ಚುಹುಚ್ಚಾಗಿ ಹರಟುವ ನಿನ್ನ ಬಾಯಿಯನ್ನು ಮುಚ್ಚಿಸುವುದಕ್ಕಾಗಿ ನಾನೆ ನಿನ್ನ ಬಳಿಗೆ ಬರುತ್ತೇನೆ; ಕೊಬ್ಬಿದ ನಿನ್ನ ದೇಹವನ್ನು ತುಂಡುತುಂಡಾಗಿ ಕತ್ತರಿಸಿ ನರಿ ನಾಯಿಗಳಿಗೆ ಆಹಾರವಾಗಿ ಮಾಡುತ್ತೇನೆ’ ಎಂದು. ಆ ದೂತ ಈ ಮಾತುಗಳನ್ನು ಯಥಾ ವತ್ತಾಗಿ ತನ್ನ ರಾಜನಿಗೆ ತಿಳಿಸಿದ.</p>
  <p>ಮರುದಿನವೆ ಶ್ರೀಕೃಷ್ಣನು ತನ್ನ ಯಾದವ ಸೇನೆಯೊಡನೆ ಕರೂಷ ದೇಶದ ಮೇಲೆ ದಂಡ ಯಾತ್ರೆ ಹೊರಟನು. ಆತನು ಕಾಶೀ ಪಟ್ಟಣದ ಬಳಿಗೆ ಹೋಗುವಷ್ಟರಲ್ಲಿ ಪೌಂಡ್ರಕನು ಆ ಸುದ್ದಿಯನ್ನು ಕೇಳಿ ತನ್ನ ಸೇನೆಯೊಡನೆ ಅಲ್ಲಿಗೆ ಬಂದನು. ಕಾಶೀರಾಜನು ಪೌಂಡ್ರಕನ ಗೆಳೆಯನಾದುದರಿಂದ ಅವನೂ ತನ್ನ ಮೂರು ಅಕ್ಷೋಹಿಣಿ ಸೇನೆಯೊಡನೆ ಬಂದು ಅವ ನನ್ನು ಸೇರಿಕೊಂಡನು. ಈ ಮಹಾಸೇನೆ ಯಾದವ ಸೇನೆಯೊಡನೆ ಯುದ್ಧವನ್ನು ಪ್ರಾರಂಭಿ ಸಿತು. ಶ್ರೀಕೃಷ್ಣನು ಶತ್ರುಸೇನೆಯನ್ನು ಭೇದಿಸಿಕೊಂಡು ಪೌಂಡ್ರಕನ ಸಮೀಪಕ್ಕೆ ಹೋದನು. ಅವನನ್ನು ಕಾಣುತ್ತಲೆ ಆತನಿಗೆ ನಗುಬಂತು. ಆ ಪೌಂಡ್ರಕ ತನ್ನೆರಡು ಕೈಗಳ ಜೊತೆಗೆ ಮತ್ತೆರಡು ಕೈಗಳನ್ನು ಜೋಡಿಸಿಕೊಂಡಿದ್ದನು. ಆ ಕೈಗಳಲ್ಲಿ ಕ್ರಮವಾಗಿ ಶಂಖು, ಚಕ್ರ, ಗದೆ, ಪದ್ಮ; ಎದೆಯಲ್ಲಿ ಶ್ರೀವತ್ಸವೆಂಬ ಮಚ್ಚೆಯನ್ನು ಬರೆದುಕೊಂಡಿದ್ದಾನೆ, ಎದೆ ಯಲ್ಲಿ ಕೌಸ್ತುಭದಂತಹ ಮಣಿಯನ್ನು ಧರಿಸಿದ್ದಾನೆ, ಕೊರಳಲ್ಲಿ ಹಾರ, ಮೈಮೇಲೆ ರೇಷ್ಮೆ ಮಕುಟಗಳು, ರಥದ ಮೇಲೆ ಗರುಡನ ಚಿತ್ರವನ್ನು ಬರೆದ ಬಾವುಟ–ವಾಸುದೇವನ ವೇಷವನ್ನು ಅಚ್ಚಳಿಯದಂತೆ ಧರಿಸಿದ್ದಾನೆ. ಮುಖ ಮಾತ್ರ ವಾಸುದೇವನದಲ್ಲ, ಪೌಂಡ್ರಕ ನದೆ. ಶ್ರೀಕೃಷ್ಣನು ನಗುವನ್ನು ತಡೆಯಲಾರದೆ ಕೇಕೆ ಹಾಕಿಕೊಂಡು ನಕ್ಕ. ಅದನ್ನು ಕಂಡು ನಕಲಿಯ ವಾಸುದೇವನಿಗೆ ರೇಗಿಹೋಯಿತು. ತಾನು ಶಾರ್ಙ್ಗವೆಂದು ಕರೆಯುತ್ತಿದ್ದ ತನ್ನ ಬಿಲ್ಲಿನಿಂದ ಬಾಣಗಳನ್ನು ಮಳೆಗರೆದ. ಆದರೇನು? ಎಷ್ಟು ಪುಕ್ಕಗಳನ್ನು ಸಿಕ್ಕಿಸಿಕೊಂಡರೂ ಕೆಂಬೂತಿ ನವಿಲಾಗಬಲ್ಲದೆ? ಶ್ರೀಕೃಷ್ಣನ ಶಾರ್ಙ್ಗದಿಂದ ಹೊರಟ ಬಾಣಗಳು ಶತ್ರುವಿನ ಬಾಣಗಳನ್ನೆಲ್ಲ ನುಂಗಿ ನೀರು ಕುಡಿದವು. ಅಷ್ಟೇ ಅಲ್ಲ, ಶತ್ರು ಸೇನೆಯನ್ನೆಲ್ಲ ಕೊಚ್ಚಿಹಾಕಿ ದವು. ರಣಭೂಮಿ ರುದ್ರಭೂಮಿಯಾಯಿತು. ಶ್ರೀಕೃಷ್ಣನ ಬಾಣವೇಗಕ್ಕೆ ಪೌಂಡ್ರಕ ತತ್ತರಿಸಿಹೋದನು. ಅಷ್ಟರಲ್ಲಿ ಶ್ರೀಕೃಷ್ಣನ ಬಾಣಗಳು ಪೌಂಡ್ರಕ ಅಳವಡಿಸಿಕೊಂಡಿದ್ದ ಹೊಸ ಕೈಗಳೆರಡನ್ನೂ ಕತ್ತರಿಸಿ ಹಾಕಿ, ಅವನ ವಾಸುದೇವನ ವೇಷವನ್ನೆಲ್ಲ ಒಂದೊಂದಾಗಿ ಕೆಳಕ್ಕೆ ಬೀಳಿಸಿದವು. ಕೆಂಬೂತಿಯ ಪುಕ್ಕಗಳೆಲ್ಲ ಉದುರಿಹೋದವು. ಇದನ್ನು ಕಂಡು ಕಾಶೀ ರಾಜನು ತನ್ನ ಗೆಳೆಯನ ಸಹಾಯಕ್ಕೆಂದು ಅಲ್ಲಿಗೆ ನುಗ್ಗಿಬಂದನು. ಇದೇ ಸಮಯವೆಂದು ಕೊಂಡ ಶ್ರೀಕೃಷ್ಣನು ತನ್ನ ಚಕ್ರವನ್ನು ಪ್ರಯೋಗಿಸಿ, ಇಬ್ಬರ ತಲೆಗಳನ್ನೂ ಏಕಕಾಲ ದಲ್ಲಿಯೆ ಕತ್ತರಿಸಿಹಾಕಿದನು. ಪೌಂಡ್ರಕನ ತಲೆ ರಣಭೂಮಿಯಲ್ಲಿ ಬಿತ್ತು; ಕಾಶಿರಾಜನ ತಲೆ ಹಾರಿಹೋಗಿ, ಅವನ ರಾಜಧಾನಿಯಲ್ಲಿದ್ದ ಅರಮನೆಯ ಮುಂದೆ ಬಿತ್ತು. ಅವರ ಸೇನೆಗಳಲ್ಲಿ ಅಳಿದುಳಿದವರು ಜೀವಭಯದಿಂದ ದಿಕ್ಕಾಪಾಲಾಗಿ ಓಡಿಹೋದರು. ವಿಜಯಿ ಯಾದ ಶ್ರೀಕೃಷ್ಣನು ಸಂಭ್ರಮದಿಂದ ಊರಿಗೆ ಹಿಂದಿರುಗಿದನು.</p>
  <p>ಅತ್ತ, ಅರಮನೆಯ ಮುಂದೆ ಬಿದ್ದಿದ್ದ ಕಾಶೀರಾಜನ ತಲೆಯನ್ನು ಕಂಡು ಅವನ ಹೆಂಡಿರು ಮಕ್ಕಳೆಲ್ಲ ಗಳಗಳ ಅತ್ತರು. ಆ ರಾಜನ ಮಗನಾದ ಸುದಕ್ಷಿಣನೆಂಬುವನು ತನ್ನ ತಂದೆಯನ್ನು ಕೊಂದ ಶ್ರೀಕೃಷ್ಣನ ಮೇಲೆ ಸೇಡು ತೀರಿಸಿಕೊಳ್ಳಬೇಕೆಂದು, ರುದ್ರನನ್ನು ಕುರಿತು ತಪಸ್ಸು ಮಾಡಿದನು. ಆತನ ಭಕ್ತಿಗೆ ಮೆಚ್ಚಿದ ರುದ್ರದೇವನು ಪ್ರತ್ಯಕ್ಷನಾಗಿ ‘ಅಯ್ಯಾ ಸುದಕ್ಷಿಣ, ಶ್ರೀಕೃಷ್ಣನನ್ನು ಕೊಲ್ಲುವುದಕ್ಕೆ ಯಾವ ಆಯುಧಕ್ಕೂ ಸಾಧ್ಯವಿಲ್ಲ. ನೀನು ದಕ್ಷಿಣಾಗ್ನಿಯಲ್ಲಿ ಮಾರಣಹೋಮ ಮಾಡಿ, ಅದರಿಂದ ಹುಟ್ಟುವ ಭೂತದಿಂದ ಅವನನ್ನು ಕೊಲ್ಲಿಸಬೇಕು. ಆದರೆ ಆ ಕೆಲಸವನ್ನು ಮಾಡುವಾಗ ತುಂಬ ಎಚ್ಚರಿಕೆಯಿರಲಿ. ಇದನ್ನು ನಾಸ್ತಿಕನ ಮೇಲೆ ಮಾತ್ರ ಪ್ರಯೋಗಿಸಬೇಕು’ ಎಂದು ಹೇಳಿ ಮಾಯ ವಾದನು. </p>
  <p> </p>
  <p>
    <span class="en"/>
  </p>
  <p>
    <span class="en"/>
  </p>
</html>
