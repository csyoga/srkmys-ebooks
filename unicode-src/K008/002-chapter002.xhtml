<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಗೀತಾಭಾವಧಾರೆ</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title"><span class="num">೨.</span> ಸಾಂಖ್ಯಯೋಗ</h1>
		 <p>ಸಂಜಯ ಹೀಗೆ ಹೇಳುತ್ತಾನೆ.</p>
		<p class="verse">ತಂ ತಥಾ ಕೃಪಯಾವಿಷ್ಟಮಶ್ರುಪೂರ್ಣಾಕುಲೇಕ್ಷಣಮ್ ।<br/>ವಿಷೀದಂತಮಿದಂ ವಾಕ್ಯಮುವಾಚ ಮಧುಸೂದನಃ <span class="num">॥ ೧ ॥</span></p>
		<p><small>ಈ ಪ್ರಕಾರ ಮರುಕದಿಂದ ಕೂಡಿದ ಕಂಬನಿದುಂಬಿದ ಮುಂದುಗಾಣದ ಕಣ್ಣುಗಳಿಂದ ವ್ಯಥೆ ಪಡುತ್ತಿದ್ದ ಅರ್ಜುನನನ್ನು ಕುರಿತು ಮಧುಸೂದನ ಹೀಗೆ ಹೇಳಿದನು.</small></p>
		<p>ಭಗವದ್ಗೀತೆಯ ಸಂದೇಶ ನಿಜವಾಗಿ ಇಲ್ಲಿಂದ ಪ್ರಾರಂಭವಾಗುವುದು. ಮೊದಲನೆ ಅಧ್ಯಾಯ ಅದಕ್ಕೆ ಒಂದು ಹಿನ್ನೆಲೆಯನ್ನು ಕಲ್ಪಿಸುವುದು. ಶ್ರೀಕೃಷ್ಣ ದೊಡ್ಡ ತತ್ವಜ್ಞಾನಿಯಾಗಿದ್ದ, ಸ್ಥಿತಪ್ರಜ್ಞ ನಾಗಿದ್ದ. ಅವನ ಮೇರು ಸದೃಶ ವ್ಯಕ್ತಿತ್ವವನ್ನು ತಿಳಿದುಕೊಳ್ಳಬೇಕಾದರೆ ಅದಕ್ಕೆ ಒಂದು ಸನ್ನಿವೇಶ ಒದಗಬೇಕು. ಆಗಲೆ ಅವನ ಮಹಿಮೆ ಗೊತ್ತಾಗಬೇಕಾದರೆ. ಕಬ್ಬನ್ನು ಗಾಣದಲ್ಲಿ ಹಿಂಡಿದಾಗ ರಸ ಬರುವುದು. ಚಿನ್ನವನ್ನು ಒರೆಗಲ್ಲಿನ ಮೇಲೆ ತೀಡಿದಾಗ ಅದರ ಬಣ್ಣ ಗೊತ್ತಾಗುವುದು. ಅದರಂತೆಯೇ ಒಬ್ಬನ ಯೋಗ್ಯತೆ ಜೀವನದ ಪರೀಕ್ಷಾ ಸಮಯದ ಒರೆಗಲ್ಲಿನ ಮೇಲೆ ತಿಕ್ಕಿದಾಗಲೆ ಗೊತ್ತಾಗ ಬೇಕಾದರೆ. ಕುರುಕ್ಷೇತ್ರದ ಸಮರಾಂಗಣದಲ್ಲಿ ಶ್ರೀಕೃಷ್ಣ ಮತ್ತು ಅರ್ಜುನ ರಥದ ಮೇಲೆ ಕುಳಿತಿರು ವರು. ಅರ್ಜುನನ ಬಂಧುಬಾಂಧವರು ಕುರುಕ್ಷೇತ್ರದ ಯುದ್ಧದಲ್ಲಿ ಕೌರವನ ಪಕ್ಷದಲ್ಲಿರುವರು. ಹಾಗೆಯೇ ಶ್ರೀಕೃಷ್ಣನ ಅಣ್ಣನಾದ ಬಲರಾಮನ ಮೆಚ್ಚಿನ ಶಿಷ್ಯನೇ ದುರ್ಯೋಧನ. ಪಾಂಡವರ ಪಕ್ಷದಲ್ಲಿಯೂ ತನ್ನ ತಂಗಿಯ ಮಕ್ಕಳುಗಳು ಇವರೆಲ್ಲ ಇರುವರು. ಈ ಯುದ್ಧ ಮಧ್ಯದಲ್ಲಿ ನಿಲ್ಲು ವಂತಿಲ್ಲ. ಕೊನೆಯ ತನಕ ಸಾಗುವುದು. ಈ ಸಮರ ದೇವತೆ ಎರಡು ಪಕ್ಷದವರನ್ನೂ ಪಕ್ಷಪಾತವಿಲ್ಲದೆ ಕಬಳಿಸುವಳು ಎಂಬುದನ್ನು ಚೆನ್ನಾಗಿ ಮನಗಂಡವನು ಶ್ರೀಕೃಷ್ಣ. ಆದರೆ ಶ್ರೀಕೃಷ್ಣ ಈ ಘಟನೆಯನ್ನು ನೋಡುವ ದೃಷ್ಟಿಯೇ ಬೇರೆ. ಶ್ರೀಕೃಷ್ಣ ಇದನ್ನು ಭೂಮ ದೃಷ್ಟಿಯಿಂದ ನೋಡುತ್ತಾನೆ, ದೂರದೃಷ್ಟಿ ಯಿಂದ ನೋಡುತ್ತಾನೆ, ಧರ್ಮ ಕರ್ತವ್ಯ ಇವುಗಳ ದೃಷ್ಟಿಯಿಂದ ನೋಡುತ್ತಾನೆ. ಅರ್ಜುನನಾದರೋ ತನ್ನ ಕರ್ತವ್ಯವನ್ನು ಮರೆತು, ಮೋಹಕ್ಕೆ ವಶವಾಗಿ, ತಾತ್ಕಾಲಿಕ ದೃಷ್ಟಿಯಿಂದ ನೋಡುತ್ತಿರುವನು. ಇಲ್ಲಿಯೇ ಅವರಿಬ್ಬರಿಗೂ ಇರುವ ವ್ಯತ್ಯಾಸ ನಮಗೆ ಚೆನ್ನಾಗಿ ಗೊತ್ತಾಗುವುದು. ಈ ಅಧ್ಯಾಯದಲ್ಲಿ ನಾವು ಇದನ್ನು ಚೆನ್ನಾಗಿ ನೋಡುವೆವು.</p>
		<p>ಅರ್ಜುನ ಇಲ್ಲಿ ಮರುಕದಿಂದ ಕೂಡಿದ್ದಾನೆ ಎಂದು ಸಂಜಯ ವರ್ಣಿಸುವನು. ಜೀವನದಲ್ಲಿ ದಯೆ ಬೇರೆ, ವ್ಯಾಮೋಹದಿಂದ ಪ್ರೇರಿತವಾದ ಮರುಕ ಬೇರೆ. ಹೊರಗಡೆಯಿಂದ ನೋಡುವುದಕ್ಕೆ ಎರಡೂ ಒಂದೆಯಾಗಿ ಕಾಣುವುದು. ಸುಣ್ಣದ ನೀರೂ ಒಂದೆ, ಹಾಲಿನ ಬಣ್ಣವೂ ಒಂದೆ. ಆದರೆ ಅದರ ಗುಣಗಳು ಬೇರೆ ಬೇರೆ. ಅದರಂತೆಯೇ ದಯೆಯೆಂಬುದು. ಇದು ನಿಷ್ಪಕ್ಷಪಾತವಾಗಿ ಎಲ್ಲರಿಗೂ ಮರುಕಪಡುವುದು. ವ್ಯಾಮೋಹದಿಂದ ಪ್ರೇರಿತವಾಗಿರುವ ಮರುಕಕ್ಕೆ ಕಾರಣ ಇವರು ನನ್ನವರು ಎಂಬುದು.</p>
		<p>ಅರ್ಜುನ ಎಷ್ಟೊಂದು ವೇಳೆ ಇದಕ್ಕೆ ಮುಂಚೆ ಯುದ್ಧ ಮಾಡಲಿಲ್ಲ. ಎಷ್ಟೊಂದು ಜನರನ್ನು ಕೊಲ್ಲಲಿಲ್ಲ. ಆಗ ಅವನ ಹೃದಯದಲ್ಲಿ ಯಾವ ಅಳುಕೂ ಇರಲಿಲ್ಲ. ಅದೆಲ್ಲ ಈಗ ಬರುವುದು. ಇದಕ್ಕೆಲ್ಲ ಕಾರಣ ಮಮತೆ. ಮಮತೆಯ ಮಂಜು ಯಾವಾಗ ಮುಚ್ಚಿಕೊಳ್ಳುವುದೋ ಆಗ ತನ್ನ ಕರ್ತವ್ಯವನ್ನು ಮರೆಯುವನು, ಯುಕ್ತಾಯುಕ್ತ ಪರಿಜ್ಞಾನವನ್ನು ಕಳೆದುಕೊಳ್ಳುವನು, ಅಜ್ಞಾನಿಯಂತೆ ಕಣ್ಣೀರನ್ನು ಕರೆಯುವನು. ಕಣ್ಣೀರಿಗೆ ಒಂದು ಸ್ಥಾನವಿದೆ, ಕಾಲವಿದೆ. ಆಗ ಅದು ಅನರ್ಘ್ಯ ರತ್ನದಂತೆ ಬೆಳಗುವುದು. ಆದರೆ ಈ ಸಮಯದಲ್ಲಿ ಈ ಸ್ಥಾನದಲ್ಲಿ ಕಣ್ಣೀರಿಗೆ ಸ್ಥಳವಿಲ್ಲ.</p>
		<p>ಅರ್ಜುನ ಇಲ್ಲಿ ಶೋಕದಿಂದ ಕುದಿಯುತ್ತಿರುವನು. ಬೇಯುತ್ತಿರುವ ಶೋಕಕ್ಕೆ ಉರಿಯಲು ಸೌದೆಯನ್ನು ಒಡ್ಡುತ್ತಿರುವವನೇ ಅರ್ಜುನ. ಇದನ್ನು ಅವನು ಅರಿಯನು. ಶ್ರೀಕೃಷ್ಣನು ಇದನ್ನು ಹೋಗಲಾಡಿಸಲು ಹೀಗೆ ಹೇಳುತ್ತಾನೆ.</p>
		<p class="verse">ಕುತಸ್ತ್ವಾ ಕಶ್ಮಲಮಿದಂ ವಿಷಮೇ ಸಮುಪಸ್ಥಿತಮ್ ।<br/>ಅನಾರ್ಯಜುಷ್ಟಮಸ್ವರ್ಗ್ಯಮಕೀರ್ತಿಕರಮರ್ಜುನ <span class="num">॥ ೨ ॥</span></p>
		<p><small>ಅರ್ಜುನ ! ಇಂತಹ ವಿಷಮ ಸಮಯದಲ್ಲಿ ನಿನಗೆ ಬುದ್ಧಿಮಾಲಿನ್ಯ ಹೇಗೆ ಬಂತು ? ಇದು ಅನಾರ್ಯರಿಗೆ ಸೇರಿದ್ದು, ನರಕಕ್ಕೆ ಒಯ್ಯುವುದು. ಅಪಕೀರ್ತಿಯನ್ನು ತರುವುದು.</small></p>
		<p>ಶ್ರೀಕೃಷ್ಣ ಅರ್ಜುನನಿಗೆ ಇದನ್ನು ವಿಷಮ ಸಮಯ ಎನ್ನುತ್ತಾನೆ. ಯುದ್ಧ ಮಾಡುವುದಕ್ಕೆ ಎಲ್ಲಾ ಅಣಿಯಾಗಿದೆ. ಈಗ ಹಿಂತಿರುಗಿ ಹೋಗುವುದಕ್ಕೆ ಸಮಯ ಮೀರಿದೆ. ನಾಟಕವೊಂದು ಇಂತಹ ದಿವಸ ಆಗುವುದು ಎಂದು ಬೇಕಾದಷ್ಟು ಜಾಹಿರಾತು ಮಾಡಿ ಟಿಕೇಟನ್ನು ಮಾರಿ, ಪ್ರೇಕ್ಷಕರು ನೋಡುವುದಕ್ಕೆ ಕಿಕ್ಕಿರಿದು ನೆರೆದಿರುವಾಗ, ಎರಡು ಬೆಲ್ಲು ಆಗಿ, ತೆರೆ ಮೇಲೇರುವುದಕ್ಕೆ ಮೂರನೆ ಬೆಲ್ಲು ಕೂಡ ಆಗಿರುವಾಗ, ನಾಟಕವನ್ನು ಮುಂದೂಡಿದೆ ಎಂದ ಹಾಗಿದೆ. ಈಗಿನ ಕಾಲದಲ್ಲಿ ಕೆಲವು ವೇಳೆ ವಿದ್ಯುತ್ ಶಕ್ತಿ ಅಥವಾ ಸಿನಿಮಾ ಪ್ರೊಜೆಕ್ಟರ್ ಕೆಟ್ಟು ಹೋದರೆ ಹಾಗೆ ಮಾಡುತ್ತಾರೆ. ಆದರೆ ಯಾವ ಆತಂಕವೂ ಇಲ್ಲದೆ ಇರುವಾಗ, ಇಂದು ನಾಟಕ ಆಡುವುದನ್ನು ನಿಲ್ಲಿಸಲು ಸಂಕಲ್ಪ ಮಾಡಿದ್ದೇವೆ ಎಂದಂತೆ ಆಗುವುದು. ಅರ್ಜುನನಿಗೆ ಯಾರೊಡನೆ ಯುದ್ಧ ಮಾಡಬೇಕಾಗಿದೆ ಎಂಬುದನ್ನು ಈಗ ಪ್ರತ್ಯಕ್ಷ ನೋಡುತ್ತಿದ್ದರೂ, ಹಿಂದಿನಿಂದ ಗೊತ್ತಿತ್ತು; ಯಾರ್ಯಾರು ದುರ್ಯೋಧನನಿಗೆ ಸಹಾಯಕ್ಕೆ ಇರುವರು ಎಂಬುದು. ಇದನ್ನೆಲ್ಲ ಮುಂಚೆಯೇ ಆಲೋಚನೆ ಮಾಡಬೇಕಾಗಿತ್ತು. ಈಗ ಹೊತ್ತು ಮೀರಿ ಹೋಗಿದೆ. ಹಿಂತಿರುಗಿದರೆ ಆಭಾಸವಾಗುವುದು.</p>
		<p>ಅರ್ಜುನನನ್ನು ಮುಸುಕಿರುವ ಈ ಮಾಯೆಯ ಮಂಜನ್ನು, ದಯೆ, ಕೃಪೆ, ಮರುಕ ಕರುಣೆ ಎಂಬ ದೊಡ್ಡ ದೊಡ್ಡ ಹೆಸರಿನಿಂದ ತಿಳಿಯದ ಜನ ಕರೆಯಬಹುದು. ಆದರೆ ಶ್ರೀಕೃಷ್ಣ ಅದು ಹೇಗಿದೆಯೋ ಹಾಗೆ ಹೇಳುತ್ತಾನೆ. ಅದನ್ನು ಒಂದು ಬುದ್ಧಿಮಾಲಿನ್ಯ, ಬುದ್ಧಿಯನ್ನು ಮುಸುಕಿರುವ ಕಸ, ಕಿಲುಬು ಎನ್ನುವನು. ಈ ಕಿಲುಬು ಈ ಕಸ ಬರುವುದಕ್ಕೆ ಸಮಯವನ್ನು ಹೊಂಚು ಹಾಕುತ್ತಿರುವುದು. ಮನಸ್ಸು ದುರ್ಬಲವಾದಾಗ ಅದು ಧಾಳಿ ಇಡುವುದು. ಅನೇಕ ವೇಳೆ ಪರೀಕ್ಷಾ ಸಮಯವನ್ನು ಹೊಂಚು ಹಾಕುತ್ತಿರುವುದು ಅದು ನಮಗೆ ಮೋಸವನ್ನು ಮಾಡಬೇಕಾದರೆ. ಕಬ್ಬಿಣದ ಅದುರುಗಳನ್ನು ದೊಡ್ಡ ದೊಡ್ಡ ಮೂಸೆಯಲ್ಲಿಟ್ಟು ಕಾಸುತ್ತಿರುವಾಗ ಕೆಲಸಕ್ಕೆ ಬಾರದ ಕಶ್ಮಲ ಮೇಲೆ ತೇಲುವುದು. ಅದನ್ನು ತೆಗೆದು ಹಾಕಿದರೆ ಘಟ್ಟಿಯಾದ ಕೆಳಗಿರುವ ಲೋಹ ಸಿಕ್ಕುವುದು. ಕೆಲವು ವೇಳೆ ಕಬ್ಬಿನ ಹಾಲನ್ನು ಬೆಲ್ಲ ಮಾಡಲು ಒಲೆಯ ಮೇಲೆ ಇಟ್ಟು ಕಾಯಿಸುತ್ತಿರುವಾಗ ಅದರಲ್ಲಿರುವ ಕಶ್ಮಲವೆಲ್ಲ ಮೇಲೆ ತೇಲುವುದು. ಅದು ಬೆಲ್ಲವಲ್ಲ. ಅದನ್ನು ತೆಗೆದು ಹಾಕಿದರೇನೆ ಶುದ್ಧವಾದ ಬೆಲ್ಲ ಆಗಬೇಕಾದರೆ. ಅರ್ಜುನನು ಈಗ ಪರೀಕ್ಷಾ ಸಮಯದಲ್ಲಿರುವನು. ಅವನೊಳಗೆ ಹೊಂಚು ಹಾಕುತ್ತಿದ್ದ ಮನೋ ದೌರ್ಬಲ್ಯವೆಲ್ಲ ಹೊರಗೆ ಬರುವುದು. ಶ್ರೀಕೃಷ್ಣನ ತೀಕ್ಷ ್ಣ ಮತಿಗೆ ಇದು ಚೆನ್ನಾಗಿ ವ್ಯಕ್ತವಾಗುವುದು. ಅವನು ಈ ಗುಣವನ್ನು ಕೊಂಡಾಡುವುದಕ್ಕೆ ಹೋಗುವುದಿಲ್ಲ. ಶ್ರೀಕೃಷ್ಣ ಬಚ್ಚಿಡುವುದಿಲ್ಲ. ನಾರು ತ್ತಿರುವ ಹುಣ್ಣನ್ನು ಗುಣ ಮಾಡಲು ರೋಗಿಗೆ ವ್ಯಥೆಯಾದರೂ ಚಿಂತೆಯಿಲ್ಲ ಎಂದು ಹೇಳಿ ಮದ್ದನ್ನು ಪ್ರಯೋಗಿಸುವನು. ನಮ್ಮಲ್ಲಿರುವ ದೋಷ ನಮಗೆ ದೋಷ ಎಂದು ಗೊತ್ತಾಗಬೇಕು. ಆಗಲೆ ಅದರಿಂದ ನಾವು ಪಾರಾಗಲು ಪ್ರಯತ್ನಿಸಬೇಕಾದರೆ. ನಮಗೆ ಅದು ಗೊತ್ತಾಗದೆ ಇದ್ದರೆ ತಿಳಿದವರು ಅದನ್ನು ಹೇಳಬೇಕು. ಹಾಗೆ ಹೇಳದೆ ಇದ್ದರೆ ಅವರೊಂದು ಅಪರಾಧವನ್ನು ಮಾಡುತ್ತಿರುವರು. ಪ್ರಿಯವಾಗಿರುವುದನ್ನು ಯಾರು ಬೇಕಾದರೂ ಹೇಳಬಲ್ಲರು. ಅದನ್ನು ಹೇಳುವುದಕ್ಕೆ ಕಾತರಿಸು ತ್ತಿರುವರು. ಆದರೆ ನಿಜವಾಗಿಯೂ ನಾವು ಮತ್ತೊಬ್ಬನ ಹಿತೈಷಿಯಾಗಿದ್ದರೆ ಅವನ ನ್ಯೂನತೆಯನ್ನು ಎತ್ತಿ ತೋರಬೇಕು. ಶ್ರೀಕೃಷ್ಣನಿಗೆ ಅರ್ಜುನ ಸಖ. ಅರ್ಜುನನ ಅವಗುಣವನ್ನು ಶ್ರೀಕೃಷ್ಣ ಅವನಿಗೆ ಚೆನ್ನಾಗಿಯೇ ತೋರುವನು. ಆದರೆ ಶ್ರೀಕೃಷ್ಣನ ಮಾತಿನ ಹಿಂದೆ ವಿಷವಿಲ್ಲ.</p>
		<p>ಇದು ಅನಾರ್ಯರು ಮಾಡುವ ಕೆಲಸ ಎನ್ನುವನು. ಆರ್ಯ ಯಾವಾಗಲೂ ಒಂದು ಕೆಲಸವನ್ನು ಮಾಡುವುದಕ್ಕೆ ಮುಂಚೆ ಎಲ್ಲವನ್ನೂ ಚೆನ್ನಾಗಿ ಪರಿಶೀಲಿಸುವನು. ಉದ್ವೇಗಕ್ಕೆ ವಶನಾಗಿ ಮಾಡು ವವನೂ ಅಲ್ಲ; ಉದ್ವೇಗಕ್ಕೆ ವಶನಾಗಿ ಬಿಡುವವನೂ ಅಲ್ಲ. ಇಲ್ಲಿ ಆರ್ಯ ಎಂದರೆ ಎಲ್ಲಿಯೋ ಹೊರಗಿನಿಂದ ಬಂದ ಒಂದು ಜನಾಂಗ, ದ್ರಾವಿಡರನ್ನು ಆಳುತ್ತಿದ್ದವರು ಎಂಬ ಅರ್ಥವಲ್ಲ. ಇಲ್ಲಿ ಆರ್ಯ ಎಂಬ ಪದಕ್ಕೆ ಬೇರೆ ಧ್ವನಿ ಇದೆ. ಯೋಗ್ಯ, ಬುದ್ಧಿವಂತ, ಜಾಣ, ಕಾರ್ಯಕುಶಲಿ ಎಂಬ ಭಾವನೆಯಲ್ಲಿ ಹೇಳುವನು. ಅರ್ಜುನನಿಗೆ ಅರಿವಾಗಬೇಕು ತಾನೊಂದು ಉತ್ತಮ ದರ್ಜೆಗೆ ಸೇರಿದ ವ್ಯಕ್ತಿ, ಕೆಳಗೆ ಬೀಳಬಾರದು ಎಂದು. ತನ್ನಿಂದ ಸಮಾಜ ಶ್ರೇಷ್ಠವಾಗಿರುವುದನ್ನು ನಿರೀಕ್ಷಿಸುತ್ತಿದೆ, ಅದರ ನಿರೀಕ್ಷಣೆ ವಿಫಲವಾಗಕೂಡದು, ತನ್ನ ಸ್ಥಾನದ ಮಾನವನ್ನು ಕಾಯಬೇಕು, ಅದಕ್ಕೆ ಗೌರವವನ್ನು ತರಬೇಕು–ಎಂಬ ಅರ್ಥವೆಲ್ಲ ಬರಬೇಕು, ಉಪಯೋಗಿಸುವ ಒಂದು ಪದದಿಂದ. ಶ್ರೀಕೃಷ್ಣನ ಮಾತು ಧ್ವನಿಪೂರ್ಣವಾಗಿದೆ. ಅವನು ನರನ ಅಶ್ವಗಳನ್ನು ಹೊಡೆಯುತ್ತಿದ್ದ ಸಾರಥಿ ಮಾತ್ರವಲ್ಲ. ಅರ್ಜುನನೆಂಬ ಅಶ್ವವನ್ನು ಚಾವಟಿಯ ತುದಿಯ ಶಬ್ದದಿಂದಲೇ ಮುಂದೆ ಹೋಗುವಂತೆ ಮಾಡ ಬಲ್ಲವನಾಗಿದ್ದ. ತಾನಾಡುವ ಮಾತಿನಲ್ಲಿ ಅಂತಹ ಶಕ್ತಿ ಮತ್ತು ಜ್ಞಾನವನ್ನು ತುಂಬುವನು.</p>
		<p>ನೀನು ಯುದ್ಧಮಾಡದೆ ಇದ್ದರೆ ನರಕಕ್ಕೆ ಹೋಗುವೆ ಎನ್ನುವನು. ಅರ್ಜುನ ಭಾವಿಸಿದ್ದ ಯುದ್ಧಮಾಡಿ ಗುರುಹಿರಿಯರನ್ನು ಬಂಧುಬಾಂಧವರನ್ನು ಕೊಂದರೆ ತಾನು ನರಕಕ್ಕೆ ಹೋಗುತ್ತೇನೆ ಎಂದು. ಆದರೆ ಶ್ರೀಕೃಷ್ಣನಾದರೋ ಅದಕ್ಕೆ ವಿರೋಧವಾಗಿ ಹೇಳುತ್ತಾನೆ. ಶ್ರೀಕೃಷ್ಣ ಈ ಘಟನೆಯನ್ನು ನೋಡುವ ದೃಷ್ಟಿಯೇ ಬೇರೆ. ನಮ್ಮ ಕಣ್ಣೆದುರಿಗೆ ಒಂದು ಅನ್ಯಾಯ ಆಗುತ್ತಿದ್ದರೆ, ಅದನ್ನು ತಡೆಗಟ್ಟುವುದಕ್ಕೆ ಪ್ರಯತ್ನ ಮಾಡದೆ ಇರುವುದು, ಆಗುತ್ತಿರುವ ಅನ್ಯಾಯಕ್ಕೆ ಪ್ರೋತ್ಸಾಹ ಕೊಟ್ಟಂತೆ. ಪ್ರಪಂಚದಲ್ಲಿ ಬಲವಿದ್ದವನೇ ಗೆಲ್ಲುವನು; ನ್ಯಾಯ, ಸತ್ಯ, ಧರ್ಮ ಇವುಗಳೆಲ್ಲ ಅರ್ಥವಿಲ್ಲದ ಕ್ರಂದನ ಎಂಬುದನ್ನೆ ಶ್ರುತಿಪಡಿಸಿದಂತೆ ಆಗುವುದು ಅರ್ಜುನ ಯುದ್ಧಮಾಡದೆ ಇದ್ದರೆ. ಅರ್ಜುನ ತನಗೆ ಆಗುವ ನಷ್ಟವನ್ನು ಅಷ್ಟು ಗಮನಿಸದೆ ಇರಬಹುದು. ಆದರೆ ಆ ನಷ್ಟದಿಂದ ಸಮಾಜದ ಮೇಲೆ ದೊಡ್ಡದೊಂದು ಪ್ರತಿಕ್ರಿಯೆಯಾಗುವುದು. ಜವಾಬ್ದಾರಿಯಲ್ಲಿರುವ ಮನುಷ್ಯ ಇದನ್ನು ಗಮನಿಸ ಬೇಕಾಗಿದೆ.</p>
		<p>ಇದರಿಂದ ಅಪಕೀರ್ತಿ ಬರುವುದು ಎನ್ನುವನು. ಅರ್ಜುನ ಚೆನ್ನಾಗಿ ತಿಳಿದುಕೊಳ್ಳಬಲ್ಲ ಮಾತನ್ನು ಶ್ರೀಕೃಷ್ಣ ಈಗ ಹೇಳುವನು. ಪಾಪದಿಂದ ಸತ್ತ ಮೇಲೆ ನರಕ ಪ್ರಾಪ್ತಿ. ಆದರೆ ಬದುಕಿರುವಾಗಲೇ ಆ ನರಕಯಾತನೆಗಿಂತ ಮಿಗಿಲಾದ ಯಾತನೆಯನ್ನು ತರುವುದು ಅಪಕೀರ್ತಿ. ಹಣ ಹೋದರೆ ಚಿಂತೆ ಯಿಲ್ಲ. ಪದವಿ ಹೋದರೆ ಚಿಂತೆಯಿಲ್ಲ. ಹತ್ತಿರದವರು ತೀರಿಕೊಂಡರೆ ಮೊದಲು ಕುಗ್ಗಿಹೋದರೂ ಅನಂತರ ಹೇಗೋ ಚೇತರಿಸಿಕೊಳ್ಳುವನು. ಆದರೆ ಕೆಟ್ಟ ಹೆಸರು ಒಮ್ಮೆ ಬಂದರೆ ಆಯಿತು, ಬದುಕಿರುವ ತನಕ ಹೋಗುವುದಿಲ್ಲ. ಅದನ್ನು ತಾಳಲಾರದೆ ಅನೇಕರು ಆತ್ಮಹತ್ಯೆ ಮಾಡಿಕೊಳ್ಳುವರು. ಶೋಕಾಕುಲನಾಗಿರುವಾಗ ಜನರ ಮಾತನ್ನು ತಾನು ಗಣನೆಗೆ ತರುವುದಿಲ್ಲ ಎನ್ನಬಹುದು ಅರ್ಜುನ. ಆದರೆ ಕಾಲಕ್ರಮೇಣ ಶೋಕ ಹೋಗುವುದು. ಹಿಂದಿನ ಉದಾಸೀನ ಅಥವಾ ವೈರಾಗ್ಯ ಆಗ ಇರುವುದಿಲ್ಲ. ಶಸ್ತ್ರಚಿಕಿತ್ಸಕ ಕೆಲವು ವೇಳೆ ಆಪರೇಷನ್ ಮಾಡುವಾಗ ನೋವು ಕಾಣದಿರಲಿ ಎಂದು ಸೂಜಿಯಿಂದ ಮದ್ದನ್ನು ಚುಚ್ಚುವನು. ಆಗ ರೋಗಿಗೆ ನೋವು ಕಾಣುವುದಿಲ್ಲ. ಆದರೆ ಔಷಧಿಯ ಪ್ರಭಾವ ತಗ್ಗುತ್ತ ತಗ್ಗುತ್ತ ನೋವಿನ ಪ್ರಭಾವ ಹೆಚ್ಚುತ್ತಾ ಹೋಗುವುದು.</p>
		<p class="verse">ಕ್ಲೈಬ್ಯಂ ಮಾ ಸ್ಮ ಗಮಃ ಪಾರ್ಥ ನೈತತ್ತ್ವಯ್ಯುಪಪದ್ಯತೇ ।<br/>ಕ್ಷುದ್ರಂ ಹೃದಯದೌರ್ಬಲ್ಯಂ ತ್ಯಕ್ತ್ವೋತ್ತಿಷ್ಠ ಪರಂತಪ<span class="num">॥ ೩ ॥</span></p>
		<p><small>ಪಾರ್ಥ, ಹೇಡಿಯಾಗಬೇಡ. ಇದು ನಿನಗೆ ಯೋಗ್ಯವಲ್ಲ. ಅತಿ ಹೇಯವಾದ ಹೃದಯ ದೌರ್ಬಲ್ಯದಿಂದ ಪಾರಾಗಿ ಎದ್ದು ನಿಲ್ಲು.</small></p>
		<p>ಶ್ರೀಕೃಷ್ಣ ಆಡುವ ಮಾತು ಎಂತಹ ಶಕ್ತಿ ಸಂಜೀವಿನಿಯಂತೆ ಇದೆ ! ಶ್ರೀಕೃಷ್ಣ ಇಲ್ಲಿ ವೈರಾಗ್ಯವನ್ನು ಹೊಗಳುವುದಿಲ್ಲ. ಅರ್ಜುನನ ಕ್ಷಾತ್ರ ಪೌರುಷವನ್ನು ಮುಚ್ಚಿರುವ ಬೂದಿ ಅವನ ಶೋಕ. ತನ್ನ ಬೋಧನೆಯ ಬಿರುಗಾಳಿಯಿಂದ ಅದನ್ನು ಊದಿ ಆಚೆಗೆ ಬಿಸುಡುವನು.</p>
		<p>ಹೇಡಿಯಾಗಬೇಡ ಎನ್ನುವನು. ವೀರ ಸಾಯುವುದು ಒಂದು ಬಾರಿ. ಹೇಡಿ ಪದೇ ಪದೇ ಸಾಯುತ್ತಿರುವನು. ಯಾವುದನ್ನು ಅರ್ಜುನ ದೊಡ್ಡ ವೈರಾಗ್ಯದ ಮಾತು ಎಂದು ಭಾವಿಸುವನೊ ಅದನ್ನು ಹೇಡಿತನವೆಂದು ಮುಚ್ಚುಮರೆಯಿಲ್ಲದೆ ಹೇಳುವನು. ಯಾವನು ತಾನೆಲ್ಲಿ ಸೋತುಹೋಗು ವೆನೊ ಎಂದು ಭಾವಿಸುತ್ತಾನೆಯೋ ಅವನು ಸೋಲುವುದರಲ್ಲಿ ಸಂದೇಹವಿಲ್ಲ ಎನ್ನುವನು, ವೀರ ಯೋಧನಾದ ನೆಪೋಲಿಯನ್ ಎಂಬುವನು. ಹೇಡಿತನ ಕ್ಷತ್ರಿಯನಿಗೆ ಭೂಷಣವಲ್ಲ. ಅದರಲ್ಲಿಯೂ ಹಲವು ಯುದ್ಧಗಳಲ್ಲಿ ಜಯವನ್ನು ಗಳಿಸಿ ಒಳ್ಳೆಯ ಬಿಲ್ಲುಗಾರ ಪರಂತಪ ಎಂಬ ಬಿರುದನ್ನು ಗಳಿಸಿದ ಅರ್ಜುನನಿಗೆ ಇದು ಸ್ವಲ್ಪವೂ ತರವಲ್ಲ. ಒಂದು ಹೆಸರನ್ನು ಗಳಿಸುವುದು ಎಷ್ಟು ಕಷ್ಟ; ಆದರೆ ಅದನ್ನು ಎಷ್ಟು ಸುಲಭವಾಗಿ ಹಾಳುಮಾಡಿಕೊಳ್ಳುವ ಸ್ಥಿತಿಯಲ್ಲಿರುವನು !</p>
		<p>ಇದು ನಿನಗೆ ಯೋಗ್ಯವಲ್ಲ ಎನ್ನುವನು. ನೀನು ಉತ್ತಮವಾದ ಕೆಲಸವನ್ನು ಮಾಡಿ ಎಲ್ಲರ ಬಾಯಿಯಿಂದಲೂ ಹೊಗಳಿಸಿಕೊಳ್ಳಬೇಕು. ನಿನ್ನಂತಹ ದೊಡ್ಡ ವೀರ ಮಾಡುವ ಅಲ್ಪ ಕೆಲಸವಲ್ಲ ಇದು. ಇದು ಅಲ್ಪ ಕೆಲಸವೇ ಅಲ್ಲ. ಯುದ್ಧ ಮಾಡದೇ ಹಿಂದಿರುಗುವುದು ಅಯೋಗ್ಯದ ಕೆಲಸ. ಈ ಒಂದು ಮಾತು ಅರ್ಜುನನ ಹೃದಯದಲ್ಲಿ ಸುಪ್ತವಾಗಿರುವ ಪೌರುಷ ಮತ್ತು ಶಕ್ತಿ ಎಲ್ಲವನ್ನೂ ಸ್ಪಂದಿಸುವಂತೆ ಮಾಡುವುದು.</p>
		<p>ಯುದ್ಧಮಾಡದೆ ಹಿಂತಿರುಗುವುದು ಅತಿ ಹೇಯವಾದುದು, ತುಚ್ಛವಾದುದು. ನಾವು ಹೇಗೆ ಕದಿಯುವುದು, ಸುಳ್ಳು ಹೇಳುವುದು, ಕೊಲೆ ಮಾಡುವುದು ಮುಂತಾದುವುಗಳನ್ನು ತುಚ್ಛವಾದ ಕೆಲಸಗಳು ಎಂದು ಭಾವಿಸುವೆವೊ ಆ ಗುಂಪಿನ ಪಾಪಕ್ಕೆ ಶ್ರೀಕೃಷ್ಣ ಹೇಡಿತನವನ್ನೂ ಸೇರಿಸುವನು. ಮೇಲಿನ ಪಾಪಗಳಾದರೋ ಸಣ್ಣ ಪ್ರಮಾಣದಲ್ಲಿ ಸಮಾಜದಲ್ಲಿ ಅನ್ಯಾಯ ಅಧರ್ಮ ಮುಂತಾದುವು ಹರಡಲು ಅವಕಾಶವನ್ನು ಉಂಟುಮಾಡುವುವು. ಆದರೆ ಅರ್ಜುನ ಯುದ್ಧ ಮಾಡದೆ ಹೋದರೆ ಅನ್ಯಾಯ ಅಧರ್ಮಕ್ಕಾಗಿ ನಿಂತ ಹನ್ನೊಂದು ಅಕ್ಷೋಹಿಣಿಯ ಮಹಾ ಸೈನ್ಯಕ್ಕೆ ಲೂಟಿಗೆ ದರೋಡೆಗೆ ಅವಕಾಶ ಮಾಡಿಕೊಟ್ಟಂತೆ ಆಗುವುದು. ವೀರಕ್ಷತ್ರಿಯ ಇಂತಹ ಸಮಯದಲ್ಲಿ ಅದನ್ನು ತಡೆಗಟ್ಟ ಬೇಕು. ತಡೆಗಟ್ಟಲು ಸಾಧ್ಯವಾಗದೆ ಹೋದರೆ ಆ ಮಹಾ ಪ್ರಯತ್ನದಲ್ಲಿ ಪ್ರಾಣವನ್ನಾದರೂ ಅರ್ಪಣೆ ಮಾಡಬೇಕು.</p>
		<p>ಇದೊಂದು ಹೃದಯದೌರ್ಬಲ್ಯದ ಚಿಹ್ನೆ. ಕೊಂಡಾಡುವ ಮಹಾ ಕರುಣೆಯ ಕೆಲಸವಲ್ಲ. ಶ್ರೀಕೃಷ್ಣ ವ್ಯಕ್ತಿಯನ್ನು ಅಷ್ಟು ಚೆನ್ನಾಗಿ ತಿಳಿದುಕೊಳ್ಳಬಲ್ಲ. ವೈದ್ಯ ಹೇಗೆ ಕೆಲವು ಚಿಹ್ನೆಗಳಿಂದ ರೋಗಿ ಎಂತಹ ದಾರುಣ ಖಾಯಿಲೆಯಿಂದ ನರಳುತ್ತಿರುವನು ಎಂಬುದನ್ನು ಊಹಿಸುವನೊ ಹಾಗೆ ಭವವೈದ್ಯನಾದ ಶ್ರೀಕೃಷ್ಣ ಅರ್ಜುನನ ಜಾಡ್ಯವನ್ನು ಹೃದಯದೌರ್ಬಲ್ಯ ಎನ್ನುವನು. ವೀರ ಹೃದಯದೌರ್ಬಲ್ಯಕ್ಕೆ ಅವಕಾಶ ಕೊಡಕೂಡದು. ಹಾಗಾದರೆ ಅವನೇನಾದರೂ ಕಟುಕನಾಗಬೇಕೆ? ಯಾವ ಮಾನವೀಯ ಭಾವನೆಯೂ ಇಲ್ಲದ ಒಂದು ಕಲ್ಲಿನ ಗೊಂಬೆಯಾಗಬೇಕೆ? ಹಾಗಲ್ಲ. ಮಹಾಪುರುಷ ಸಮಯ ಬಂದಾಗ ಬೆಣ್ಣೆಯಂತೆ ಕರಗಬೇಕು. ಆದರೆ ಅವನು ಕೆಲವು ವೇಳೆ ವಜ್ರದಂತೆ ಕಠೋರನೂ ಆಗಬೇಕು. ಅಲ್ಲಿ ಕಣ್ಣೀರಿಗೆ ಆಸ್ಪದವಿಲ್ಲ. ಎರಕದಲ್ಲಿ ನಮ್ಮ ಚೇತನ ಪುಟಗೊಳ್ಳಬೇಕಾದರೆ ನಾವು ಅದಕ್ಕೆ ಕೊಡುವ ಬೆಲೆ ಇದು. ಇಲ್ಲದೇ ಇದ್ದರೆ ಯಾರು ಬೇಕಾದರೂ ವೀರರಾಗಬಹುದಿತ್ತು. ಅಂತಹ ಮಂದಿ ಯಾವಾಗಲೂ ಕಡಮೆ. ಏಕೆಂದರೆ ಅದಕ್ಕೆ ನಾವು ಕೊಡಬೇಕಾದ ಬೆಲೆ ಅಧಿಕ. ಆದಕಾರಣವೇ ಭವಭೂತಿ ಶ್ರೀರಾಮಚಂದ್ರನ ಶೀಲವನ್ನು ಬಣ್ಣಿಸುವಾಗ ಅವನನ್ನು “ವಜ್ರಾದಪಿ ಕಠೋರಾಣಿ ಮೃದೂನಿ ಕುಸುಮಾದಪಿ” ಎನ್ನುವನು.</p>
		<p>‘ಉತ್ತಿಷ್ಠ’ ಎಂದರೆ ಎದ್ದುನಿಲ್ಲು ಎನ್ನುವನು. ಕಣ್ಣೀರನ್ನು ಒರಸಿಕೊ, ಗಾಂಡೀವವನ್ನು ಧರಿಸು, ಸೊಂಟ ಕಟ್ಟು ಯುದ್ಧ ಮಾಡುವುದಕ್ಕೆ. ಈ ಒಂದು ಸಣ್ಣ ಮಾತಿನಿಂದ ಸಮಸ್ಯೆಯನ್ನು ಎದುರಿಸ ಬೇಕಾಗಿದೆ ಎನ್ನುವನು. ಇದರಿಂದ ತಪ್ಪಿಸಿಕೊಂಡು ಹೋಗುವುದಕ್ಕೆ ಆಗುವುದಿಲ್ಲ. ಕಷ್ಟದಿಂದ ಪಾರಾಗುವುದಕ್ಕೆ ಸುಲಭವಾದ ಮಾರ್ಗವೇ ಅದನ್ನು ಭೇದಿಸಿಕೊಂಡು ಹೋಗುವುದು. ನಾವು ಓಡಿಹೋದರೆ ಅದು ನಮ್ಮನ್ನು ಅಟ್ಟಿಸಿಕೊಂಡು ಬರುವುದು. ನಾವು ಅದನ್ನು ಎದುರಿಸಿ ನಿಂತರೆ, ಅದು ಓಡುವುದು, ಕೊನೆಗೆ ಸೋಲನ್ನು ಒಪ್ಪಿಕೊಳ್ಳುವುದು. ನಾವು ಓಡಬೇಕು, ಇಲ್ಲವೆ ಎದುರಿಸ ಬೇಕು. ಅರ್ಜುನ ಓಡಿಹೋಗುವವರ ಗುಂಪಿಗೆ ಸೇರಿದವನಲ್ಲ. ಇಲ್ಲಿ ಸಮಸ್ಯೆಯೊಂದಿಗೆ ಮುಷ್ಟಾ ಮುಷ್ಟಿ ಯುದ್ಧ ಮಾಡಬೇಕು. ಸ್ವಾಮಿ ವಿವೇಕಾನಂದರು ಒಮ್ಮೆ ಮಾತನಾಡುವಾಗ ಹೇಳುತ್ತಿದ್ದರು: “ನೀವು ಗೀತೆಯಲ್ಲಿ ಏನನ್ನೂ ಓದಬೇಕಾಗಿಲ್ಲ. ‘ಕುತಸ್ತ್ವಾ ಕಶ್ಮಲಮಿದಂ’ ಮತ್ತು ‘ಕ್ಲೈಬ್ಯಂ ಮಾ ಸ್ಮ ಗಮಃ ಪಾರ್ಥ’ ಈ ಎರಡು ಶ್ಲೋಕಗಳನ್ನು ಓದಿ ಪಾರಾಯಣ ಮಾಡಿ ಅದರಲ್ಲಿರುವ ಅರ್ಥವನ್ನು ಮನನ ಮಾಡಿದರೆ ಸಾಕು. ಇಡೀ ಗೀತೆಯ ಬೋಧನೆಯ ಸಾರ ಇಲ್ಲಿದೆ.” ಎಂತಹ ವೀರನ ಗಾಯತ್ರಿ ಈ ಶ್ಲೋಕಗಳು! ಇದು ಬರೀ ಅರ್ಜುನನಿಗೆ ಮಾತ್ರ ಅನ್ವಯಿಸುವ ಶ್ಲೋಕವಲ್ಲ. ಪ್ರತಿ ಜೀವಿಯೂ ಒಂದಲ್ಲ ಒಂದು ಸಮಯದಲ್ಲಿ, ಒಂದಲ್ಲ ಒಂದು ಕಡೆ ಸಮಸ್ಯೆಯನ್ನು ಎದುರಿಸಬೇಕಾಗಿದೆ. ಅನೇಕ ವೇಳೆ ನಾವು ತಪ್ಪಿಸಿಕೊಂಡು ಹೋಗುವುದಕ್ಕೆ ಪ್ರಯತ್ನಿಸುತ್ತೇವೆ. ಆದರೆ ಸಮಸ್ಯೆ ಓಡಿಬಂದು ನಮ್ಮ ಜುಟ್ಟನ್ನು ಹಿಡಿಯುವುದು. ಆದ ಕಾರಣವೇ ಜೀವನವನ್ನು ಎದುರಿಸಬೇಕು. ಈ ಹೋರಾಟವೇ ನಮ್ಮನ್ನು ಪುರುಷಸಿಂಹರನ್ನಾಗಿ ಮಾಡುವುದು. ವೀರರನ್ನು ತಯಾರು ಮಾಡುವ ಗರಡಿಯ ಮನೆಯೇ ಹೋರಾಟ. ಯಾವನು ಇದಕ್ಕೆ ಅಳುಕುವನೋ ಅವನು ನಗಣ್ಯನಾಗುವನು. ಮೇಲಿನ ಎರಡು ಶ್ಲೋಕಗಳ ಭಾವನೆ ಕುರುಕ್ಷೇತ್ರದ ಸಮರಾಂಗಣದಲ್ಲಿ ಅರ್ಜುನನಿಗೆ ಎಷ್ಟು ಆವಶ್ಯಕವಾಗಿತ್ತೋ ಅಷ್ಟೇ ಆವಶ್ಯಕ ಇಂದು ನಮ್ಮ ದೇಶಕ್ಕೆ; ಇಂದು ಒಂದು ಹೊಸ ರಾಷ್ಟ್ರವನ್ನು ನಿರ್ಮಾಣ ಮಾಡುತ್ತಿರುವ ಸಂದಿಗ್ಧ ಪರಿಸ್ಥಿತಿಯಲ್ಲಿ ಹಲವಾರು ಸಮಸ್ಯೆಗಳು ಮೇಲೆದ್ದು ನಮ್ಮ ಉತ್ಸಾಹ ಸ್ಫೂರ್ತಿಯನ್ನು ಕುಗ್ಗಿಸಲು ಬರುತ್ತಿರುವಾಗ ಇದು ಅತ್ಯಾವಶ್ಯಕ. ಅರ್ಜುನ ಪುನಃ ತನ್ನ ಶೋಚನೀಯ ಸ್ಥಿತಿಯನ್ನು ವಿವರಿಸುತ್ತಾನೆ :</p>
		<p class="verse">ಕಥಂ ಭೀಷ್ಮಮಹಂ ಸಂಖ್ಯೇ ದ್ರೋಣಂ ಚ ಮಧುಸೂದನ ।<br/>ಇಷುಭಿಃ ಪ್ರತಿಯೋತ್ಸ್ಯಾಮಿ ಪೂಜಾರ್ಹಾವರಿಸೂದನ <span class="num">॥ ೪ ॥</span></p>
		<p><small>ಅರಿನಾಶಕ ಮಧುಸೂದನ, ಪೂಜಾರ್ಹರಾದ ಭೀಷ್ಮ, ದ್ರೋಣ ಮುಂತಾದವರೊಡನೆ ಬಾಣದಿಂದ ಹೇಗೆ ಎದುರಿಸಿ ಯುದ್ಧ ಮಾಡಲಿ?</small></p>
		<p>ಅರ್ಜುನನ ಹೃದಯದಲ್ಲಿ ಮಾನವಸಹಜವಾದ ಭಾವನೆ ಏಳುವುದು. ಭೀಷ್ಮರು ಇವನ ತಾತ, ತನ್ನ ತಂದೆಯನ್ನು ಕಳೆದುಕೊಂಡು ಕಾಡಿನಲ್ಲಿ ಅನಾಥರಾಗಿದ್ದಾಗ ಕರೆತಂದು ಅವರಿಗೆ ಹಸ್ತಿನಾವತಿ ಯಲ್ಲಿ ಆಶ್ರಯ ಕೊಟ್ಟು ಬೆಳೆಸಿದವರು ಅವರು. ಅವರ ಆಶ್ರಯ ಮತ್ತು ಹರಕೆಯ ಬಲದಿಂದ ಬೆಳೆದವರು ಪಾಂಡವರು. ಅದರಂತೆಯೇ ಇವನ ಬಿಲ್ಲಿನ ಗುರುವಾದ ದ್ರೋಣಾಚಾರ್ಯರು. ಅವರು ತನ್ನ ಮಗ ಅಶ್ವತ್ಥಾಮನಿಗಿಂತ ಹೆಚ್ಚಾಗಿ ಅರ್ಜುನನನ್ನು ಪ್ರೀತಿಸಿದ್ದರು. ಆದರ್ಶ ಗುರುವಿಗೆ, ಪ್ರೀತಿ ತನ್ನ ಮಗನಿಗಿಂತ ಯೋಗ್ಯ ಶಿಷ್ಯನ ಮೇಲೆ ಅಧಿಕ. ಶಿಷ್ಯ ನಿಜವಾಗಿಯೂ ಮಾನಸಿಕ ಪುತ್ರ. ಗುರುವನ್ನು ಅರ್ಥ ಮಾಡಿಕೊಂಡವನು, ಅವನಿತ್ತ ವಿದ್ಯೆಯನ್ನು ಅರಗಿಸಿಕೊಂಡವನು, ಆ ವಿದ್ಯೆಯನ್ನು ಮುಂದು ವರಿಸಿಕೊಂಡವನು, ಗುರುವಿನ ಪ್ರೀತಿಯ ಸವಿಯನ್ನು ಚೆನ್ನಾಗಿ ರುಚಿ ನೋಡಿದವನು ಅರ್ಜುನ. ಇವರ ಮೇಲೆ ಬಾಣದ ಮಳೆಗರೆಯುವುದೆ, ಇವರನ್ನು ನೋಯಿಸುವುದೆ ಎಂಬ ಭಾವನೆ ಅವನನ್ನು ಬಾಧಿಸಿದುದರಲ್ಲಿ ಆಶ್ಚರ್ಯವೇನಿಲ್ಲ. ಮಾನವ ಸಹಜವಾದ ಭಾವನೆ ಇದು. ಆದರೆ ಕೆಲವು ವೇಳೆ ಕರ್ತವ್ಯಪರಾಯಣತೆಯ ದೃಷ್ಟಿಯಿಂದ ಇದನ್ನು ಮೀರಿ ಹೋಗಬೇಕು. ಹಿಂದಿನ ಮಮತೆಯಿಂದ ಕಿತ್ತುಕೊಳ್ಳುವಾಗ ತುಂಬಾ ಯಾತನೆ ಆಗುವುದು. ಆದರೆ ಮಹಾಪುರುಷ ಈ ಯಾತನೆಯ ಬೆಲೆಯನ್ನು ಕೊಡಲೇ ಬೇಕಾಗಿದೆ.</p>
		<p class="verse">ಗುರೂನಹತ್ವಾ ಹಿ ಮಹಾನುಭಾವಾನ್​<br/>ಶ್ರೇಯೋ ಭೋಕ್ತುಂ ಭೈಕ್ಷ್ಯಮಪೀಹ ಲೋಕೇ ।<br/>ಹತ್ವಾರ್ಥಕಾಮಾಂಸ್ತು ಗುರೂನಿಹೈವ<br/>ಭುಂಜೀಯ ಭೋಗಾನ್ ರುಧಿರಪ್ರದಿಗ್ಧಾನ್ <span class="num">॥ ೫ ॥</span></p>
		<p><small>ಮಹಾನುಭಾವರಾದ ಗುರುಗಳನ್ನು ಕೊಲ್ಲದೆ ಈ ಲೋಕದಲ್ಲಿ ಭಿಕ್ಷಾನ್ನದಿಂದಲಾದರೂ ಜೀವಿಸುವುದು ಶ್ರೇಯ ಸ್ಕರ. ಆದರೆ ಪ್ರಯೋಜನಾಪೇಕ್ಷಿಗಳಾದ ಗುರುಗಳನ್ನು ಕೊಂದ ರಕ್ತದಿಂದ ಲೇಪನವಾದ ಭೋಗಗಳನ್ನು ಈ ಲೋಕದಲ್ಲಿ ಮಾತ್ರ ಅನುಭವಿಸಬಹುದು.</small></p>
		<p>ಯುದ್ಧಮಾಡಿ ಗುರುಗಳನ್ನು ಕೊಂದು ಬರುವ ರಾಜ್ಯವನ್ನು ಅನುಭವಿಸುವುದಕ್ಕಿಂತ ಬೇಡಿ ಜೀವನ ತಳ್ಳುವುದು ಮೇಲೆಂದು ಭಾವಿಸುವನು. ದುಃಖ ಬಂದಾಗ ನಾವು ಏನೇನೋ ಮಾತನಾಡು ತ್ತೇವೆ. ಆಡುವ ಮಾತಿನಲ್ಲಿ ಯುಕ್ತಾಯುಕ್ತ ಪರಿಜ್ಞಾನ ಇರುವುಲ್ಲ. ಬೇಡಿದರೆ ಸುಖ ಎಂದು ಅರ್ಜುನ ಭಾವಿಸುತ್ತಾನೆ. ಬೇಡಿದಾಗ ಯಾರಾರು ಎಂತೆಂತಹ ಮಾತುಗಳನ್ನು ಆಡುತ್ತಾರೆ ಎಂಬುದನ್ನು ಅರಿಯ ಅರ್ಜುನ. ಸ್ವಾಭಿಮಾನಿಯಾದ ಅರ್ಜುನ ಇವುಗಳನ್ನೆಲ್ಲ ಕಿವುಡುಗಿವಿಯಿಂದ ಕೇಳುವಷ್ಟು ಸಾತ್ತ್ವಿಕ ಶಕ್ತಿಯನ್ನು ಸಂಪಾದಿಸಿಕೊಂಡಿಲ್ಲ. ಅಂತಹ ಜೀವನಕ್ಕೆ ಎಷ್ಟೊಂದು ಅಣಿ ಯಾಗಬೇಕು. ನಿಂದಾ ಸ್ತುತಿಗಳಲ್ಲಿ ಮೌನವಾಗಿರುವುದು ನಾವಿಚ್ಛಿಸಿದರೆ ಬಂದುಬಿಡುವ ಗುಣವಲ್ಲ. ಕ್ಷತ್ರಿಯನ ಕುಲದಲ್ಲಿ ಹುಟ್ಟಿ, ಅದಕ್ಕೆ ತರಬೇತನ್ನು ತೆಗೆದುಕೊಂಡು, ಪರೀಕ್ಷಾ ಸಮಯ ಬಂದಾಗ ಕ್ಷತ್ರಿಯನ ಗುಣಗಳನ್ನೇ ಮರೆಯುವ ಸ್ಥಿತಿಯಲ್ಲಿರುವ ಅರ್ಜುನ, ಯಾವ ತರಬೇತನ್ನೂ ತೆಗೆದುಕೊಳ್ಳದೆ ಸ್ಥಿತಪ್ರಜ್ಞನ ಶಿಖರಕ್ಕೆ ನೆಗೆಯಲು ಇಚ್ಛಿಸುವನು !</p>
		<p>ಗುರುಗಳು, ಹಿರಿಯರು ಯಾರು ? ತನ್ನ ಶಿಷ್ಯ ಮತ್ತು ಮೊಮ್ಮಗನಾದ ಅರ್ಜುನನನ್ನೇನೋ ಪ್ರೀತಿಸುತ್ತಿದ್ದರು. ಆದರೆ ಪ್ರೀತಿಗಾಗಿ ಎಲ್ಲವನ್ನೂ ಅವರು ಬಲಿಕೊಡಲು ಸಿದ್ಧರಾಗಿರಲಿಲ್ಲ. ದುರ್ಯೋಧನ ಮಾಡುತ್ತಿರುವುದು ತಪ್ಪು ಎಂದು ಬುದ್ಧಿವಾದ ಹೇಳಿದರೇ ಹೊರತು ಅದನ್ನು ಬಲಾತ್ಕಾರವಾಗಿ ದುರ್ಯೋಧನನ ಮೇಲೆ ಪ್ರಯೋಗ ಮಾಡಲಿಲ್ಲ. ಹೇಗೂ ಅವನೊಂದಿಗೆ ರಾಜಿ ಮಾಡಿಕೊಂಡರು. ಭೀಷ್ಮ ದ್ರೋಣರಿಬ್ಬರೂ ತಮ್ಮ ಮಾತನ್ನು ಕೇಳದೆ ಇದ್ದರೆ, ನಿನ್ನೊಂದಿಗೆ ನಾವು ಯುದ್ಧಮಾಡುವುದಿಲ್ಲ ಎಂದು ದುರ್ಯೋಧನನಿಗೆ ಮುಂಚೆಯೇ ಹೇಳಿದ್ದರೆ, ಇಂತಹ ಸಂದಿಗ್ಧ ಪರಿಸ್ಥಿತಿ ಉದಿಸುತ್ತಿರಲೇ ಇರಲಿಲ್ಲ ಎನ್ನಬಹುದು. ಇವರಿಬ್ಬರೂ ಧಣಿ ಕೊಡುವ ಸಂಬಳಕ್ಕೆ ಕೆಲಸ ಮಾಡಿದರೇ ಹೊರತು ಅವನ ಗುಣಾವಗುಣಗಳನ್ನು ವಿಮರ್ಶಿಸುವ ಗೋಜಿಗೆ ಹೋಗಲಿಲ್ಲ. ಪಾಪವನ್ನು ಮಾಡಿದರೂ ಒಂದೇ, ಹಾಗೆ ಮಾಡುತ್ತಿರುವವನಿಗೆ ಸಹಾಯವನ್ನು ಮಾಡುವುದೂ ಒಂದೇ. ಅದರ ಪ್ರತಿಫಲವನ್ನು ಅನುಭವಿಸಲೇಬೇಕು.</p>
		<p>ಇಂತಹವರನ್ನು ಕೊಂದರೆ ಕೇವಲ ಇಹದಲ್ಲಿ ಮಾತ್ರ ಸುಖ, ಅನಂತರ ನರಕಪ್ರಾಪ್ತಿ ಎಂದು ಅರ್ಜುನ ಭಾವಿಸುವನು. ಸಂಕುಚಿತ ದೃಷ್ಟಿಯಿಂದ ಮಾತ್ರ ಅರ್ಜುನ ಈ ಸಮಸ್ಯೆಯನ್ನು ನೋಡುವನು. ಗುರುಹಿರಿಯರ ಕೊಲೆ ಮಾಡಿದರೆ ಪಾಪ. ಆದರೆ ಅವರು ಪಾಪಕ್ಕೆ ಬೆಂಬಲಿಗರಾಗಿರುವಾಗ ಅವರನ್ನು ಕೊಂದರೆ ಪಾಪ, ಎಂದರೆ ಒಂದು ಕೃತ್ಯವನ್ನು ಮಾತ್ರ ತೆಗೆದುಕೊಳ್ಳುತ್ತಾನೆಯೇ ಹೊರತು, ಅದರ ಉದ್ದೇಶವನ್ನು ಗಮನಿಸುವುದಿಲ್ಲ. ಅಲ್ಲಿ ಮಾಡುವ ಕೃತ್ಯಕ್ಕಿಂತ ಉದ್ದೇಶ ಮುಖ್ಯ. ಸಾಧಾರಣವಾಗಿ ಇನ್ನೊಬ್ಬನನ್ನು ಹಣಕ್ಕೋ ಜಿದ್ದಿಗೋ ಕೊಂದರೆ ಅವನಿಗೆ ಫಾಸಿ ವಿಧಿಸುವರು. ಯುದ್ಧದಲ್ಲಿ ಸಿಪಾಯಿ ಶತ್ರುಗಳನ್ನು ಕೊಂದರೆ ಅವನಿಗೆ ವೀರಪದಕವನ್ನು ಕೊಡುವರು. ಅದನ್ನು ಶ್ಲಾಘಿಸುವರು. ಮಮತೆ ಮತ್ತು ಶೋಕಗಳಿಂದ ಕದಡಿಹೋದ ಅರ್ಜುನನ ಬುದ್ಧಿಗೆ ಇವುಗಳಾವುವೂ ಅರ್ಥವಾಗುವಂತಿಲ್ಲ.</p>
		<p class="verse">ನ ಚೈತದ್ವಿದ್ಮಃ ಕತರನ್ನೋ ಗರೀಯೋ<br/>ಯದ್ವಾ ಜಯೇಮ ಯದಿ ವಾ ನೋ ಜಯೇಯುಃ ।<br/>ಯಾನೇನ ಹತ್ವಾನ ಜಿಜೀವಿಷಾಮ<br/>ಸ್ತೇsವಸ್ಥಿತಾಃ ಪ್ರಮುಖೇ ಧಾರ್ತರಾಷ್ಟ್ರಾಃ <span class="num">॥ ೬ ॥</span></p>
		<p><small>ನಾವು ಇವರನ್ನು ಜಯಿಸುತ್ತೇವೆಯೋ ಅಥವಾ ಇವರೇ ನಮ್ಮನ್ನು ಜಯಿಸುತ್ತಾರೆಯೋ ಮತ್ತು ಇವೆರಡರಲ್ಲಿ ಯಾವುದು ಮೇಲೋ ನಾವು ಅರಿಯೆವು. ಯಾರನ್ನು ಕೊಂದು ಬಾಳಬೇಕೆಂದು ಬಯಸುವುದಿಲ್ಲವೋ ಅಂತಹ ಕೌರವನೇ ನಮ್ಮೆದುರಿಗ ಇರುವನು.</small></p>
		<p>ಯುದ್ಧದಲ್ಲಿ ಯಾರು ಜಯಿಸುತ್ತಾರೆ ಎಂದು ಹೇಳುವಂತಿಲ್ಲ. ಕೌರವರ ಕಡೆ ಪಾಂಡವರ ಕಡೆಗಿಂತ ಹೆಚ್ಚಾಗಿ ಸೈನ್ಯವಿದೆ. ಅವರ ಸಹಾಯಕ್ಕೆ ಬಂದಿರುವ ವೀರಾಧಿವೀರರಿಗೆ ಬರಗಾಲವಿಲ್ಲ. ಬರೀ ವ್ಯಾವಹಾರಿಕ ದೃಷ್ಟಿಯಿಂದ ನೋಡಿದರೆ ಜಯ ಖಂಡಿತ ಪಾಂಡವರಿಗೇ ಸಿಕ್ಕುವುದು ಎಂದು ಹೇಳುವಂತಿಲ್ಲ. ಆದಕಾರಣವೇ ಅರ್ಜುನ ನಾವು ಗೆಲ್ಲುತ್ತೇವೆಯೋ ಅವರು ಗೆಲ್ಲುತ್ತಾರೆಯೋ ಹೇಳುವಂತಿಲ್ಲ ಎನ್ನುವನು. ಒಂದು ವೇಳೆ ನಾವು ಸೋತುಹೋದರೆ ಆಗಲೆ ಆಗಿರುವ ಅಪಕಾರಕ್ಕೆ ಸಾಲವನ್ನು ತೀರಿಸುವುದಕ್ಕೆ ಹೆಚ್ಚು ಬಡ್ಡಿ ಕೊಟ್ಟು ಮತ್ತಷ್ಟು ಸಾಲವನ್ನು ತೀರಿಸಿದಂತೆ ಆಗುವುದು. ಈ ಸೋಲಿನಿಂದ ಎಂತಹ ಒಂದು ತೇಜೋವಧೆ ಆಗುವುದು ಪಾಂಡವರಿಗೆ.</p>
		<p>ಒಂದು ವೇಳೆ ಪಾಂಡವರೇ ಗೆದ್ದರು ಎಂದು ಭಾವಿಸಿದರೂ ಅರ್ಜುನನ ದೃಷ್ಟಿಯಲ್ಲಿ ಅದೇನೂ ಅಷ್ಟು ಮೇಲಲ್ಲ. ಏಕೆಂದರೆ ಕೌರವರು ಬಂಧು ಬಾಂಧವರು ಗುರು ಹಿರಿಯರು ಇವರನ್ನೆಲ್ಲಾ ಕೊಲ್ಲಬೇಕಾಗುವುದು. ಅವರ ಕಡೆಯವರೂ ಏನೂ ಸುಮ್ಮನೆ ಸಾಯುವುದಕ್ಕೆ ಬಂದವರಲ್ಲ. ಸಾಯುವುದಕ್ಕೆ ಮುಂಚೆ ಅವರೂ ಕೂಡ ಬೇಕಾದಷ್ಟು ಜನರನ್ನು ಆಹುತಿ ತೆಗೆದುಕೊಳ್ಳುವರು. ಕೌರವರು ಮತ್ತು ಪಾಂಡವರು ಎರಡು ಕಡೆಯೂ ಬೇಕಾದಷ್ಟು ಕೊಲೆಯಾಗುವುದು. ಕೌರವರ ಕಡೆ ದುರ್ಯೋಧನಾದಿಗಳೆಲ್ಲಾ ತೀರಿಕೊಂಡರೆ ಆ ವೃದ್ಧ ಧೃತರಾಷ್ಟ್ರ ಮತ್ತು ಗಾಂಧಾರಿಯರ ಗೋಳು ಮತ್ತು ಹಲವು ವಿಧವೆಯರ ಮತ್ತು ಅನಾಥರ ಕಂಬನಿ ಇವುಗಳನ್ನೆಲ್ಲಾ ಸಹಿಸಬೇಕಾಗುವುದು. ಆದಕಾರಣವೇ ಇವೆರಡರಲ್ಲಿ ಯಾವುದು ಮೇಲೋ ಹೇಳುವುದಕ್ಕೆ ಆಗುವುದಿಲ್ಲ ಎನ್ನುವನು. ಎತ್ತ ಕಡೆ ತಕ್ಕಡಿ ಮೇಲೆ ಹೋದರೂ ದುಃಖ ತಪ್ಪಿದ್ದಲ್ಲ. ಸೋತರೆ, ಆಗಿರುವ ಅವಮಾನಕ್ಕೆ ಮತ್ತಷ್ಟನ್ನು ಸೇರಿಸಿದಂತೆ ಆಗುವುದು. ಗೆದ್ದರೆ, ಎಲ್ಲರ ಗೋಳಿನ ಜ್ವಾಲಾಮುಖಿಯ ಮೇಲೆ ಮಾತ್ರ ಇವನು ನಿಲ್ಲಬಹುದು. ಅವೆರಡರಲ್ಲಿ ಪರಿಣಾಮದ ಉಗ್ರತೆಯ ದೃಷ್ಟಿಯಿಂದ ಕಡಮೆ ಯಾವುದು ಎಂಬು ದನ್ನು ನಿಶ್ಚಯಿಸಲು ಸಾಧ್ಯವಿಲ್ಲ.</p>
		<p>‘ಯಾರನ್ನು ಕೊಂದು ನಮಗೆ ಬದುಕಲು ಇಚ್ಛೆ ಇಲ್ಲವೊ’ ಎನ್ನುವನು. ಪಾಂಡವರಿಗೆ ಜಯ ಬರಬೇಕಾದರೆ ಭೀಷ್ಮ ದ್ರೋಣಾದಿಗಳು, ಕೌರವನ ಸಹೋದರರು, ಅವನ ಸಹಾಯಕ್ಕೆ ಬಂದ ಅನೇಕ ಜನ ನಿರ್ನಾಮವಾಗುವರು. ಅರ್ಜುನನಿಗೆ ದುರ್ಯೋಧನಾದಿಗಳು ತಮಗೆ ಅನ್ಯಾಯ ಮಾಡಿರುವರು ಎಂಬುದು ಗೊತ್ತಿದೆ. ಅವರಿಗೆ ಬುದ್ಧಿಯನ್ನು ಕಲಿಸಬೇಕು ಎಂದು ಇಚ್ಛೆಯೂ ಇದೆ. ಆದರೆ ಹೀಗೆ ಬುದ್ಧಿ ಕಲಿಸುವುದಕ್ಕಾಗಿ ವಂಶವನ್ನೇ ನಿರ್ಮೂಲ ಮಾಡಿ ಹಲವು ಜನರ ಸಾವಿಗೆ ಮತ್ತು ನೋವಿಗೆ ಕಾರಣವಾಗಬೇಕಲ್ಲ! ಅಂತಹ ಒಂದು ಪರಿಸ್ಥಿತಿಯಲ್ಲಿ ಯಾರೆದುರಿಗೆ ಜಯವನ್ನು ತೋರಿ ಸುಖ ವನ್ನು ಅನುಭವಿಸುವುದು? ಕೌರವರು ಸೋತು ಬದುಕಿದರೆ ತಾನೆ ಅವರು ತಾವು ಮಾಡಿದ್ದು ತಪ್ಪು ಎಂದು ಪಶ್ಚಾತ್ತಾಪಪಡುವುದು. ಆದರೆ ಆ ಛಲಗಾರ ದುರ್ಯೋಧನ ಸೋಲನ್ನು ಕೇಳುವ ವ್ಯಕ್ತಿಯಲ್ಲ. ಅವನು ಬದುಕಿರುವ ತನಕ ಸೋಲೆಂಬುದಿಲ್ಲ. ಸತ್ತಮೇಲೆ ಸೋತನೆಂದು ಕೇಳುವಂತೆಯೇ ಇಲ್ಲ.</p>
		<p>ರಾಜ್ಯ, ಲೌಕಿಕಸಂಪತ್ತು, ನಮ್ಮ ಬಟ್ಟೆ, ಒಡವೆ, ಸೀರೆ ಮುಂತಾದುವನ್ನು ಧರಿಸಿದಾಗ ಅದನ್ನು ನೋಡುವುದಕ್ಕೆ, ಮೆಚ್ಚುವುದಕ್ಕೆ ಜನರಿರಬೇಕು. ಯಾರೂ ಇಲ್ಲದೆ ಹಾಳೂರಿಗೆ ರಾಜನಾಗಿ ವೈಭವ ದಿಂದ ಸಿಂಹಾಸನದ ಮೇಲೆ ಕುಳಿತರೆ ಅದನ್ನು ನೋಡುವುದಕ್ಕೆ ಯಾರಿದ್ದಾರೆ? ಅದರಿಂದ ಎಂತಹ ಆನಂದ ಬಂದೀತು?–ಎಂದು ಅರ್ಜುನ ಭಾವಿಸುವನು.</p>
		<p class="verse">ಕಾರ್ಪಣ್ಯದೋಷೋಪಹತಸ್ವಭಾವಃ<br/>ಪೃಚ್ಛಾಮಿ ತ್ವಾಂ ಧರ್ಮಸಂಮೂಢಚೇತಾಃ ।<br/>ಯಚ್ಛ್ರೇಯಃ ಸ್ಯಾನ್ನಿಶ್ಚಿತಂ ಬ್ರೂಹಿ<br/>ತನ್ಮೇ ಶಿಷ್ಯಸ್ತೇsಹಂ ಶಾಧಿ ಮಾಂ ತ್ವಾಂ ಪ್ರಪನ್ನಮ್ <span class="num">॥ ೭ ॥</span></p>
		<p><small>ಕನಿಕರವೆಂಬ ದೋಷದಿಂದ ನನ್ನ ಸ್ವಭಾವ ಮಲಿನವಾಗಿದೆ. ಯಾವುದು ಧರ್ಮ ಎಂಬುದನ್ನು ತಿಳಿದುಕೊಳ್ಳಲಾರ ದವನಾಗಿ ನಿನ್ನನ್ನು ಕೇಳುತ್ತಿದ್ದೇನೆ. ಯಾವುದು ನನಗೆ ಶ್ರೇಯಸ್ಕರವೋ ಅದನ್ನು ನಿಶ್ಚಯಿಸಿ ನೀನು ಹೇಳು. ನಾನು ನಿನ್ನ ಶಿಷ್ಯ. ನಿನ್ನಲ್ಲಿ ಶರಣಾಗಿರುವ ನನಗೆ ಬುದ್ಧಿಯನ್ನು ಹೇಳು.</small></p>
		<p>ಅರ್ಜುನನಿಗೆ ಈಗ ಅನ್ನಿಸುತ್ತಿದೆ, ಈ ಕನಿಕರವೆಂಬ ಸುಳಿ ಮನಸ್ಸನ್ನೆಲ್ಲಾ ಕಲಕುತ್ತಿದೆ ಎಂದು. ಅದು ಒಂದು ಒಳ್ಳೆಯ ಸ್ವಭಾವ ಎಂದು ಮುಂಚೆ ಬಗೆದಿದ್ದ. ಆದರೆ ಅದು ಮನಸ್ಸನ್ನು ಕದಡಿದಾಗ, ಅದರಿಂದ ತಿಳಿವಳಿಕೆಯನ್ನೆಲ್ಲಾ ಕಳೆದುಕೊಂಡಾಗ, ಅದರಿಂದ ಬರೀ ವ್ಯಥೆಯಾಗುವಾಗ, ಅದೊಂದು ಜಾಡ್ಯವಾಗಿರಬೇಕು ಎಂದು ಅರಿವಾಗುವುದು. ನಮ್ಮ ದೌರ್ಬಲ್ಯದಿಂದ ಪಾರಾಗಬೇಕಾದರೆ ಅದು ದೌರ್ಬಲ್ಯ ಎಂದು ಮೊದಲು ನಮಗೆ ಅರ್ಥವಾಗಬೇಕು. ಆಗಲೇ ಅದರಿಂದ ಪಾರಾಗಲು ಯತ್ನಿಸು ವೆವು. ಯಾವಾಗ ದೋಷ ಎಂದು ಗೊತ್ತಾಗುವುದಿಲ್ಲವೋ ಅದೇನೋ ಒಂದು ಎಲ್ಲರೆದುರಿಗೆ ತೋರಿಸಿಕೊಂಡು ಹೆಮ್ಮೆಪಡುವ ವಿಷಯವೆಂದು ಭಾವಿಸುತ್ತೇವೆ. ಯಾವುದಕ್ಕೆ ನಾಚಬೇಕೋ ಅದಕ್ಕೆ ಹೆಮ್ಮೆಪಡುತ್ತೇವೆ. ಅರ್ಜುನನಿಗೆ ಈಗ ಚೆನ್ನಾಗಿ ಅರ್ಥ ಆಗಿದೆ, ಕೌರವರ ಮೇಲೆ ತನಗೆ ಇರುವ ಕರುಣೆ ಅಜ್ಞಾನಜನ್ಯವಾಗಿದೆ, ತನ್ನ ನೈಜ ತಿಳಿವಳಿಕೆಗೆ ಕಿಲುಬು ಕಟ್ಟಿದಂತಾಗಿದೆ ಎಂಬುದು. ಹೇಗೆ ಒಂದು ಕೊಳೆಯ ಕನ್ನಡಿ ಚೆನ್ನಾಗಿ ಪ್ರತಿಬಿಂಬಿಸಲಾರದೋ ಹಾಗೆ ಆಗಿದೆ ಅರ್ಜುನನ ಮನಸ್ಸು –ಪರಿಸ್ಥಿತಿಯನ್ನು ಸರಿಯಾಗಿ ತಿಳಿದುಕೊಳ್ಳಲಾರ.</p>
		<p>ಮಂಜು ಆವರಿಸಿಕೊಂಡಾಗ ನಾವು ಯಾವುದನ್ನೂ ಸರಿಯಾಗಿ ತಿಳಿದುಕೊಳ್ಳಲಾರೆವು. ತಿಳಿದು ಕೊಳ್ಳಬೇಕಾದರೆ ಆ ಮಂಜು ಹೋಗಬೇಕು. ಇಲ್ಲಿ ಮಂಜು ಎಲ್ಲೋ ಹೊರಗೆ ಇರುವ ವಸ್ತುವಲ್ಲ. ಅರ್ಜುನನ ದೃಷ್ಟಿಯಲ್ಲಿಯೇ ಮಂಜಿನ ದೋಷವಿದೆ. ಈಗ ಅವನ ಬುದ್ಧಿ ಸರಿಯಾಗಿ ಕೆಲಸ ಮಾಡುವ ಸ್ಥಿತಿಯಲ್ಲಿ ಇಲ್ಲ. ಇದು ಅರ್ಜುನನಿಗೆ ಅರ್ಥವಾಗುತ್ತಿದೆ. ನಮಗೆ ಖಾಯಿಲೆ ಇದೆ ಎಂದು ಗೊತ್ತಾದಾಗಲೆ ವೈದ್ಯನ ಹತ್ತಿರ ಹೋಗುತ್ತೇವೆ. ಅದರಂತೆ ಈಗ ಅರ್ಜುನ ಶ್ರೀಕೃಷ್ಣನನ್ನು ಕೇಳುತ್ತಾನೆ, ಯಾವುದು ಶ್ರೇಯಸ್ಕರವೋ ಅದನ್ನು ನೀನು ನಿಶ್ಚಯಿಸಿ ಹೇಳು ಎಂದು. ಇದುವರೆಗೆ ತಾನೆ ಸರಿ ಎಂದು ತಿಳಿದಿದ್ದ. ಈಗ ತಾನು ಸರಿಯಲ್ಲ, ತನ್ನ ದೃಷ್ಟಿಯಲ್ಲಿ ಏನೋ ಒಂದು ದೋಷವಿದೆ, ನೀನು ಸರಿಯಾಗಿ ನೋಡುತ್ತಿರುವೆ, ನೀನು ನಿಶ್ಚಯಿಸಿ ಹೇಳು ಎನ್ನುವನು. ಜೀವನದಲ್ಲಿ ಶ್ರೇಯಸ್ಸು ಬೇರೆ, ಪ್ರೇಯಸ್ಸು ಬೇರೆ. ಶ್ರೇಯಸ್ಸು ಮೊದಲು ಮಾಡಲು ಅರುಚಿ, ಅಪ್ರಿಯ, ನೀರಸವಾಗಿ ಕಾಣುವುದು. ಅನಂತರ ಅದೇ ನಮ್ಮನ್ನು ಪೂರ್ಣತೆಯೆಡೆಗೆ ಒಯ್ಯುವುದು. ಪ್ರೇಯಸ್ಸು ಮೊದ ಮೊದಲು ಬಹಳ ಪ್ರಿಯವಾಗಿರುವುದು. ಆದರೆ ಕ್ರಮೇಣ ನಮ್ಮನ್ನು ವಿಷಯ ಪ್ರಪಂಚದ ಗೋಜಿಗೆ ಸಿಕ್ಕಿಸುವುದು. ರೋಗಿ ವೈದ್ಯನಿಗೆ ತನಗೆ ರುಚಿಕರವಾದ ಔಷಧಿಯನ್ನು ಕೊಡಿ ಎಂದು ಕೇಳದೆ ಯಾವುದರಿಂದ ತಾನು ಖಾಯಿಲೆಯಿಂದ ಪಾರಾಗಬಹುದು ಅಂತಹ ಔಷಧವನ್ನು ಕೊಡಿ ಎಂದು ಕೇಳಿಕೊಳ್ಳುವನು, ಔಷಧ ಮತ್ತು ಪಥ್ಯವನ್ನು ನಿರ್ಣಯಿಸುವುದಕ್ಕೆ ವೈದ್ಯನಿಗೆ ಅವಕಾಶವನ್ನು ಕೊಡುವನು. ಇದರಂತೆ ಅರ್ಜುನ ತನಗೆ ಯಾವುದು ಶ್ರೇಯಸ್ಕರ ಎಂಬುದು ತನಗಿಂತ ಹೆಚ್ಚಾಗಿ ಶ್ರೀಕೃಷ್ಣನಿಗೆ ಗೊತ್ತಿದೆ ಎಂದು ನಂಬುವನು.</p>
		<p>ನಾನು ನಿನ್ನ ಶಿಷ್ಯ ಎಂದು ಹೇಳಿಕೊಳ್ಳುವನು. ಇದುವರೆಗೆ ತಾನು ಶ್ರೀಕೃಷ್ಣನ ಸಖ, ಅವನಿಗೆ ಸರಿಸಮ ಎಂದು ಭಾವಿಸಿದ್ದ. ಜೀವನದಲ್ಲಿ ಪರೀಕ್ಷಾ ಸಮಯ ತಾನೆ ನಮ್ಮ ಯೋಗ್ಯತೆಯನ್ನು ಒರೆಗೆ ತಿಕ್ಕುವುದು? ಈ ಸಮರಾಂಗಣದಲ್ಲಿ ಅರ್ಜುನನಿಗೆ ತಾನೆಷ್ಟು ಕೆಳಗೆ ಇರುವೆನು, ಶ್ರೀಕೃಷ್ಣ ಎಂತಹ ಮಹೋನ್ನತ ವ್ಯಕ್ತಿ ಎಂಬುದು ಅರ್ಥವಾಗುವುದು. ತಾನಾಗಿ ಆ ಮಹೋನ್ನತ ವ್ಯಕ್ತಿ ಎದುರಿಗೆ ಬಾಗುವನು. ನಾನು ಶಿಷ್ಯ, ನಿನ್ನಿಂದ ಕಲಿತುಕೊಳ್ಳುವುದಕ್ಕೆ ಕಾತರನಾಗಿರುವವನು, ನನ್ನ ಕೊರತೆಯನ್ನು ನೀನು ಪೂರ್ಣ ಮಾಡಬೇಕು ಎಂಬ ಭಾವವಿದೆ ಇದರಲ್ಲಿ. ಗುರು ತನ್ನ ಹೃದಯಕ್ಕೆ ಪರಮಾಪ್ತವಾದ ಆಧ್ಯಾತ್ಮಿಕ ಸತ್ಯಗಳನ್ನು ಹೇಳಬೇಕಾದರೆ ಅವನಿಗೆ ಶಿಷ್ಯನ ಹೃದಯ ಅರಿತಿರಬೇಕು. ಅಲ್ಲಿ ಮಾತ್ರ ಅವನ ಬೋಧನೆ ಬೇರೂರುವುದು. ಗುರುವಿಗೆ ತುಂಬಾ ಪ್ರಿಯನಾದವನು ತನ್ನ ಶಿಷ್ಯ. ಹೇಗೆ ವಿದ್ಯುತ್​ಶಕ್ತಿ ಒಂದು ಕಡೆಯಿಂದ ಮತ್ತೊಂದು ಕಡೆಗೆ ಹೋಗಬೇಕಾದರೆ ಅದಕ್ಕೆ ಒಂದು ತಂತಿ ಆವಶ್ಯಕವೋ ಹಾಗೆ ಗುರುವಿನಲ್ಲಿರುವ ಜ್ಞಾನ ಪ್ರಪಂಚಕ್ಕೆ ಬರಬೇಕಾದರೆ ಒಬ್ಬ ಯೋಗ್ಯ ಶಿಷ್ಯನ ಆವಶ್ಯಕತೆಯಿರುವುದು. ಗುರು ತನ್ನಲ್ಲಿರುವ ಜ್ಞಾನವನ್ನು ಕೊಡುವುದಕ್ಕೆ ಸಿದ್ಧನಾಗಿದ್ದರೂ ಅದಕ್ಕೆ ಹದವಾದ ಶಿಷ್ಯನ ಹೃದಯ ಬೇಕು. ಶ್ರೀಕೃಷ್ಣಾರ್ಜುನರು ಸ್ನೇಹಿತರಾಗಿದ್ದರು. ಏನೇನೊ ವಿಷಯ ಗಳನ್ನು ಮಾತನಾಡುತ್ತಿದ್ದರು. ಆದರೆ ಜೀವನದ ಮಹಾ ಆಧ್ಯಾತ್ಮಿಕ ಸತ್ಯಗಳನ್ನು ಹೇಳುವುದಕ್ಕೆ ಸಮಯ ಬಂದಿರಲಿಲ್ಲ. ಸಮಯ ಬರುವುದಕ್ಕೆ ಮುಂಚೆ ಅದನ್ನು ಹೇಳಿದರೆ ಹಿಡಿಸುವುದಿಲ್ಲ. ಈಗ ಅರ್ಜುನನಿಗೆ ಆ ಸಮಯ ಬಂದಿದೆ. ತಾನು ಸ್ವೀಕರಿಸಲು ಸಿದ್ಧನಾಗಿದ್ದೇನೆ, ಎಂದು ಹೇಳಿಕೊಳ್ಳುವನು.</p>
		<p>ನಾನು ನಿನ್ನಲ್ಲಿ ಶರಣಾಗಿದ್ದೇನೆಂದು ಹೇಳಿಕೊಳ್ಳುವನು. ಇದು ಇನ್ನೂ ಒಂದು ಹೆಜ್ಜೆ ಮುಂದೆ ಹೋದಂತೆ. ನಾನು ನಿನ್ನನ್ನು ಸಂಪೂರ್ಣ ನಂಬಿದ್ದೇನೆ, ನನಗೆ ಯಾರು ಗತಿಯಿಲ್ಲ, ನೀನೊಬ್ಬನೇ ಕಾಪಾಡಬೇಕು, ಕಾಪಾಡಿದರೂ ನೀನೇ ನನಗೆ ಗತಿ, ಕಾಪಾಡದೆ ಇದ್ದರೂ ನಾನಂತೂ ನಿನ್ನನ್ನೇ ನೆಚ್ಚಿದ್ದೇನೆ, ನಿನಗೆ ತೋರಿದುದನ್ನು ನೀನು ಮಾಡಬಹುದೆಂದು ಎಲ್ಲಾ ಸ್ವಾತಂತ್ರ್ಯವನ್ನು ಗುರುವಿಗೆ ಕೊಡುವನು. ಸಾಧಾರಣ ಮನುಷ್ಯನಲ್ಲಿ ಶರಣಾದರೇ ಅವನು ನಮ್ಮನ್ನು ಕೈಬಿಡುವುದಿಲ್ಲ. ಇನ್ನು ಜಗದ ಗುರುವಾದ ಭಗವಂತನಲ್ಲಿ ಶರಣಾದರೆ ಅವನು ಕೈಬಿಡುವನೆ? ಇಲ್ಲ. ಆದರೆ ಅವನನ್ನು ನಂಬುವ ಧೈರ್ಯ ನಮಗೆ ಇರಬೇಕು. ಆಗ ಮಾತ್ರ ನಮ್ಮನ್ನು ಉದ್ಧರಿಸುವನು. ದಾರಿ ತೋರು ಎಂದು ದೇವರನ್ನು ಬೇಡಿದರೆ ಅವನು ದಾರಿ ತೋರದೆ ಇರನು. ಆದರೆ ನಾವು ಅವನನ್ನು ಕೇಳಬೇಕು. ಆಗ ಮಾತ್ರ ಗೊತ್ತಾಗುವುದು, ನಾವು ಅವನು ಕೊಡುವುದನ್ನು ತೆಗೆದುಕೊಳ್ಳುವುದಕ್ಕೆ ಸಿದ್ಧವಾಗಿದ್ದೇವೆ ಎಂಬುದು. ಕ್ರೈಸ್ತ ಬೈಬಲ್ಲಿನಲ್ಲಿ ನೀನು ದೇವರನ್ನು ಕೇಳು, ಅವನು ಕೊಡುವನು ಎನ್ನುವನು. ಅರ್ಜುನ ಕದಡಿಹೋದ ತನ್ನ ಮನಸ್ಸಿನ ಪ್ರಯತ್ನದಿಂದ ಸರಿಯಾದ ಮಾರ್ಗವನ್ನು ನಿಷ್ಕರ್ಷಿಸಲಾರದೆ ದಾರಿತೋರೆಂದು ಭಗವಂತನಿಗೆ ಹಲುಬುವನು.</p>
		<p>ನ ಹಿ ಪ್ರಪಶ್ಯಾಮಿ ಮಮಾಪನುದ್ಯಾ—<br/>ದ್ಯಚ್ಛೋಕಮುಚ್ಛೋಷಣಮಿಂದ್ರಿಯಾಣಾಮ್ ।<br/>ಅವಾಪ್ಯ ಭೂಮಾವಸಪತ್ನಮೃದ್ಧಂ <br/>ರಾಜ್ಯಂ ಸುರಾಣಾಮಪಿ ಚಾಧಿಪತ್ಯಮ್ <span class="num">॥ ೮ ॥</span></p>
		<p><small>ಭೂಲೋಕದಲ್ಲಿ ಶತ್ರುಗಳಿಲ್ಲದೆ ಸಂಪತ್​ಸಮೃದ್ಧವಾಗಿರುವ ರಾಜ್ಯವನ್ನು ಪಡೆದರೂ ಮತ್ತು ದೇವತೆಗಳ ಮೇಲೆ ಒಡೆತನವನ್ನು ಪಡೆದರೂ, ಇಂದ್ರಿಯಗಳನ್ನು ಸೊರಗಿಸುತ್ತಿರುವ ತನ್ನ ಈ ಶೋಕವನ್ನು ಹೋಗಲಾಡಿಸುವು ದಾವುದೋ ಅದನ್ನು ಕಾಣೆನು.</small></p>
		<p>ಅರ್ಜುನ ಈಗ ಮೇಲಿನ ದೃಷ್ಟಿಯ ಕಡೆ ಹೋಗಬೇಕಾಗಿದೆ. ಇದುವರೆಗೆ ಕೇವಲ ತನ್ನ ಪ್ರಯೋಜನದ ದೃಷ್ಟಿಯಿಂದ ಈ ಯುದ್ಧವನ್ನು ನೋಡುತ್ತಿದ್ದ. ಇನ್ನು ಮೇಲೆ ಇದನ್ನು ಗೌಣಮಾಡಿ ಭೂಮದೃಷ್ಟಿಯಿಂದ ಸತ್ಯ ಅಥವಾ ಧರ್ಮದ ದೃಷ್ಟಿಯಿಂದ ನೋಡಬೇಕಾಗಿದೆ. ಯಾವಾಗಲೂ ದೃಷ್ಟಿ ಬದಲಾವಣೆ ಆಗುವಾಗ, ಕೆಳಗಿನಿಂದ ಮೇಲಿನ ದೃಷ್ಟಿಯ ಕಡೆ ಹೋಗುವಾಗ, ಮನಸ್ಸಿನಲ್ಲಿ ದೊಡ್ಡದೊಂದು ಆಂದೋಳನವಾಗುವುದು. ಅವನು ಹಿಂದೆ ಇದ್ದ ಸ್ಥಿತಿಯಲ್ಲಿಯೇ ಇರುವುದಕ್ಕೂ ಆಗುವುದಿಲ್ಲ. ಮೇಲಿನ ಕಡೆ ಪ್ರಯಾಣ ಮಾಡಬೇಕಾಗಿದೆ. ಮೇಲಿನ ದೃಷ್ಟಿಗೆ ಹತ್ತಬೇಕಾದರೆ ಕೆಳಗಿನ ದೃಷ್ಟಿಗೆ ಪ್ರಿಯವಾಗಿರುವುದನ್ನೆಲ್ಲಾ ತ್ಯಜಿಸಬೇಕಾಗಿದೆ. ಹೊಸ ದೃಷ್ಟಿಗೆ ಹೊಂದಿಕೊಳ್ಳುವ ತನಕ ಚೇತನ ಬಾಡಿಹೋದಂತೆ ಇರುವುದು. ಇದುವರೆಗೆ ತೌರುಮನೆಯಲ್ಲಿ ಬೆಳೆದ ಹೆಣ್ಣುಮಗಳು ಮದುವೆಯಾಗಿ ಗಂಡನ ಮನೆಗೆ ಪ್ರಥಮ ಬಾರಿ ಹೊರಟಂತಿದೆ. ಇಷ್ಟು ದಿನ ಬೆಳೆದ ಸ್ಥಳ, ಒಡಹುಟ್ಟಿದ ಸಹೋದರ ಸಹೋದರಿಯರು ಎಲ್ಲರನ್ನೂ ಬಿಟ್ಟು ಕೈಹಿಡಿದವನ ಊರಿಗೆ ಹೋಗ ಬೇಕು. ಸುಮ್ಮನೆ ತೌರುಮನೆಯಲ್ಲಿ ಇನ್ನು ಮೇಲೆ ಇರುವಂತೆ ಇಲ್ಲ. ಗಂಡನ ಮನೆಗೆ ಹೋಗುವಾಗ ಕಂಬನಿದುಂಬಿ ಹಿಂದೆ ನೋಡುತ್ತ ನೋಡುತ್ತ ಮುಂದೆ ಹೋಗುವಳು.</p>
		<p>ಅರ್ಜುನನಿಗೂ ಇಂತಹ ಒಂದು ಸನ್ನಿವೇಶ ಬಂದಿದೆ. ಭೂಲೋಕದ ಒಡೆತನ ಮಾತ್ರವಲ್ಲ, ದೇವತೆಗಳ ಮೇಲೆ ಒಡೆತನ ಬಂದರೂ ಅವನಿಗೆ ತೃಪ್ತಿಯಾಗುವಂತಿಲ್ಲ. ಮಾಡುವ ಕೆಲಸವನ್ನು ಬಿಡುವಂತಿಲ್ಲ. ಆದರೆ ಅದನ್ನು ಮಾಡುವ ದೃಷ್ಟಿಯ ಬದಲಾವಣೆ ಆಗಬೇಕಾಗಿದೆ. ಕೇವಲ ರಾಜ್ಯ ಲಾಭಕ್ಕಾಗಿ ಯುದ್ಧಮಾಡುವುದಕ್ಕೆ ಅರ್ಜುನ ಹೊರಟ. ಆದರೆ ದೇವರು ಈಗ ಅವನನ್ನು ಧರ್ಮ ಸಂಸ್ಥಾಪನೆಗೆ ಒಂದು ನಿಮಿತ್ತವಾಗಿರಲು ಉಪಯೋಗಿಸಿಕೊಳ್ಳುತ್ತಿರುವನು. ಅವನ ಕೆಲಸವನ್ನು ಮಾಡುವುದಕ್ಕೆ ತಾನೊಂದು ನಿಮಿತ್ತ; ಅದರಿಂದ ಬರುವ ಫಲಾಫಲಗಳು ತನಗಲ್ಲ ಎಂಬ ಭಾವನೆ ಅವನಲ್ಲಿ ದೃಢವಾಗಬೇಕು.</p>
		<p>ಈಗ ಇರುವ ಸ್ಥಿತಿಯಲ್ಲಿ ತೀವ್ರ ಅತೃಪ್ತಿ ಇದೆ. ಯಾವ ದೃಷ್ಟಿಯ ಮೇಲೆ ನಿಂತು ಕೆಲಸ ಮಾಡಿದರೆ ಈ ಅತೃಪ್ತಿ ಮಾಯವಾಗುವುದೋ ಅದನ್ನು ತಿಳಿದುಕೊಳ್ಳಲು ಶ್ರೀಕೃಷ್ಣನನ್ನು ಬೇಡುತ್ತಿರುವನು. ತೀವ್ರ ಅತೃಪ್ತಿಯೇ ಅಂಕುಶ ನಮ್ಮನ್ನು ಮುಂದೆ ಹೋಗುವಂತೆ ದೂಡಬೇಕಾದರೆ. ಜೀವನದಲ್ಲಿ ಎಲ್ಲಿ ಎಂದು ಅತೃಪ್ತಿ ಇದೆಯೋ ಅದನ್ನು ತೃಪ್ತಿಪಡಿಸುವ ಚೈತನ್ಯವೂ ಕಾದಿದೆ. ಇದೊಂದು ವಿಧಿ ನಿಯಮ. ಮುಂದೆ ಹೇಗೆ ಶ್ರೀಕೃಷ್ಣ ಅರ್ಜುನನ ಅತೃಪ್ತಿಯನ್ನು ಹೋಗಲಾಡಿಸುವನು ಎಂಬುದನ್ನು ನೋಡುವೆವು.</p>
		<p>ಸಂಜಯ ಧೃತರಾಷ್ಟ್ರನಿಗೆ ಹೇಳುತ್ತಾನೆ :</p>
		<p class="verse">ಏವಮುಕ್ತ್ವಾ ಹೃಷೀಕೇಶಂ ಗುಡಾಕೇಶಃ ಪರಂತಪಃ ।<br/>ನ ಯೋತ್ಸ್ಯ ಇತಿ ಗೋವಿಂದಮುಕ್ತ್ವಾ ತೂಷ್ಣೀಂ ಬಭೂವ ಹ <span class="num">॥ ೯  ॥</span></p>
		<p><small>ಶತ್ರುಗಳಿಗೆ ಸಂತಾಪವನ್ನು ಉಂಟುಮಾಡುವ ಅರ್ಜುನ ಈ ಪ್ರಕಾರ ಶ್ರೀಕೃಷ್ಣನಿಗೆ ತಿಳಿಸಿ “ತಾನು ಯುದ್ಧ ಮಾಡುವುದಿಲ್ಲ” ಎಂದು ಹೇಳಿ ಸುಮ್ಮನಾದನು.</small></p>
		<p class="verse">ತಮುವಾಚ ಹೃಷೀಕೇಶಃ ಪ್ರಹಸನ್ನಿವ ಭಾರತ ।<br/>ಸೇನಯೋರುಭಯೋರ್ಮಧ್ಯೇ ವಿಷೀದಂತಮಿದಂ ವಚಃ <span class="num">॥ ೧೦ ॥</span></p>
		 <p><small>ಎರಡು ಸೈನ್ಯಗಳ ಮಧ್ಯದಲ್ಲಿ ವಿಷಾದಪಡುತ್ತಿರುವ ಅರ್ಜುನನನ್ನು ಕುರಿತು ಶ್ರೀಕೃಷ್ಣ ನಗುವವನಂತೆ ಈ ಮಾತು ಆಡುತ್ತಾನೆ.</small></p>
		<p>ನಾನು ಯುದ್ಧ ಮಾಡುವುದಿಲ್ಲ ಎಂದು ಹೇಳಿ ಅರ್ಜುನ ಸುಮ್ಮನಾದ. ಆಗ ಶ್ರೀಕೃಷ್ಣನ ಬೋಧನೆ ಮೊದಲಾಗುವುದು. ಅದು ಹೇಗೆ ಮೊದಲಾಗುವುದು? ಒಂದು ಮಂದಹಾಸದಿಂದ, ನಗುವಿನಿಂದ. ಇದೊಂದು ತುಂಬಾ ಸುಂದರವಾದ ಚಿತ್ರ. ಅರ್ಜುನ ದುಃಖದಲ್ಲಿ ಸೊರಗಿ ನಿಂತಿರುವನು. ಆದರೆ ಶ್ರೀಕೃಷ್ಣನಾದರೋ ಆ ಸೊರಗನ್ನು ನೋಡಿ ನಗುವನು. ಅರ್ಜುನನಿಗೆ ಜೀವನದಲ್ಲಿ ವಜ್ರಾಯುಧ ದಿಂದ ಪೆಟ್ಟು ಬಿದ್ದಂತಿದೆ. ಆದರೆ ಶ್ರೀಕೃಷ್ಣ ಅದನ್ನು ಬಹು ಲಘುವಾಗಿ ಭಾವಿಸುವನು. ಮಗು ಹೊರಗೆ ಆಟಕ್ಕೆ ಹೋಗಿ ಚಿಣ್ಣಿಕೋಲೊ ಗೋಲಿಯನ್ನೊ ಕಳೆದುಕೊಂಡು ತನ್ನ ಸರ್ವಸ್ವವೂ ಅಪಹಾರವಾಯಿತು ಎಂದು ಬಿಕ್ಕಿಬಿಕ್ಕಿ ಹೇಳುತ್ತಿದ್ದರೆ, ಹತ್ತಿರ ಇರುವ ಅಪ್ಪನೊ ಅಮ್ಮನೊ ಅದನ್ನು ನಗುತ್ತಾ ಕೇಳುವಂತಿದೆ. ಅರ್ಜುನನ ಮೇಲೆ ಶ್ರೀಕೃಷ್ಣ ಕೋಪಿಸಿಕೊಳ್ಳುವುದಿಲ್ಲ. ಅದರ ಬದಲು ಅವನ ಮಾತನ್ನು ಕೇಳಿ ನಗುವನು. ಶ್ರೀಕೃಷ್ಣ ಅರ್ಜುನ ಹೇಳುವುದನ್ನು ಗಂಭೀರವಾಗಿ ತೆಗೆದು ಕೊಂಡರೆ ಕೋಪ ಬರಬಹುದು. ಆದರೆ ಶ್ರೀಕೃಷ್ಣ ಅದನ್ನು ಒಂದು ಹುಡುಗಾಟಿಕೆಯಂತೆ ನೋಡು ವನು. ಶ್ರೀಕೃಷ್ಣ ಕೋಪಗೊಳ್ಳುವುದಿಲ್ಲ. ಕೋಪಗೊಂಡರೆ ಆದರ್ಶ ಗುರುವಾಗಲಾರ. ಶಿಷ್ಯನ ಪ್ರಶ್ನೆಯನ್ನು ಸಹನೆಯಿಂದ ಕೇಳಿ, ಅವನಿರುವ ಮೆಟ್ಟಿಲಿಗೆ ಇಳಿದು ಬಂದು, ಅವನ ಸಂಶಯವನ್ನು ಪರಿಹರಿಸಬೇಕಾಗಿದೆ. ಆಕಾಶವೆಲ್ಲಾ ಮೋಡದಿಂದ ಆಚ್ಛಾದಿತವಾಗಿರುವಾಗ ಫಳಾರ್ ಎಂದು ಮಿಂಚಿ ಮುಸಲ ಧಾರೆಯಂತೆ ಮಳೆ ಕೆಲವು ವೇಳೆ ಪ್ರಾರಂಭವಾಗುವುದು. ಅದರಂತೆ ಶ್ರೀಕೃಷ್ಣನ ನಗುವಿನ ಮಿಂಚು. ಮುಂದಿನ ಶ್ಲೋಕದಿಂದ ಗೀತೆಯ ಬೋಧನೆಯ ಅಮೃತವರ್ಷ ಪ್ರಾರಂಭವಾಗುವುದು. ಇನ್ನು ಮೇಲೆ ಕುರುಕ್ಷೇತ್ರದ ಸಮರಾಂಗಣ, ವೀರರು ಅವರ ಶಸ್ತ್ರಾಸ್ತ್ರಗಳು ಎಲ್ಲಾ ನಮ್ಮ ಮನಸ್ಸಿನಿಂದ ಮಾಯವಾಗುವುವು. ಅರ್ಜುನನ ರಥವೇ ಒಂದು ಪುಷ್ಯಾಶ್ರಮವಾಗುವುದು. ಅಲ್ಲಿ ಆಚಾರ್ಯ ಶ್ರೀಕೃಷ್ಣ ತನ್ನ ಶಿಷ್ಯನಾದ ಅರ್ಜುನನಿಗೆ ಬೋಧಿಸುವನು.</p>
		<p class="verse">ಅಶೋಚ್ಯಾನನ್ವಶೋಚಸ್ತ್ವಂ ಪ್ರಜ್ಞಾವಾದಾಂಶ್ಚ ಭಾಷಸೇ ।<br/>ಗತಾಸೂನಗತಾಸೂಂಶ್ಚ ನಾನುಶೋಚಂತಿ ಪಂಡಿತಾಃ <span class="num">॥ ೧೧ ॥</span></p>
		<p><small>ಯಾರಿಗೆ ವ್ಯಥೆಪಡಬಾರದೊ ಅವರನ್ನು ಕುರಿತು ಶೋಕಿಸುತ್ತಿದ್ದೀಯೆ. ಜ್ಞಾನಿಗಳಂತೆ ಮಾತನಾಡುತ್ತಿರುವೆ. ಪಂಡಿತರು ಸತ್ತವರಿಗಾಗಲಿ ಬದುಕಿರುವವರಿಗಾಗಲಿ ಶೋಕಿಸುವುದಿಲ್ಲ.</small></p>
		<p>ಅರ್ಜುನ ಈಗ ವ್ಯಥೆಪಡುತ್ತಿರುವುದು ದುರ್ಯೋಧನಾದಿಗಳು ಭೀಷ್ಮ ದ್ರೋಣಾದಿಗಳಿಗೆ. ಇವರು ವ್ಯಥೆಪಡುವುದಕ್ಕೆ ಯೋಗ್ಯರಲ್ಲ. ಏಕೆಂದರೆ ದುರ್ಯೋಧನ ಅಧರ್ಮ, ಅನ್ಯಾಯದಿಂದ ಇವರ ರಾಜ್ಯವನ್ನು ಇನ್ನೂ ಇವರಿಗೆ ಕೊಡದೆ ತನ್ನಲ್ಲಿ ಇಟ್ಟುಕೊಂಡಿರುವನು. ಭೀಷ್ಮದ್ರೋಣಾದಿಗಳು ಹಿರಿಯರಾಗಿರಬಹುದು, ಗುರುಗಳಾಗಿರಬಹುದು. ಆದರೆ ದುರ್ಯೋಧನನಿಗೆ ಬೆಂಬಲವಾಗಿ ನಿಂತಿರು ವರು. ಅನ್ಯಾಯ ಮಾಡುವುದೂ ಒಂದೇ, ಹಾಗೆ ಮಾಡುತ್ತಿರುವವರಿಗೆ ಸಹಾಯ ಮಾಡುತ್ತಿರುವುದೂ ಒಂದೇ. ನ್ಯಾಯ ಅನ್ಯಾಯಗಳನ್ನು ವಿಮರ್ಶಿಸುವಾಗ ಇದನ್ನು ಚೆನ್ನಾಗಿ ಪರಿಶೀಲಿಸಬೇಕು. ಕೇವಲ ಮರುಕದ ಆಧಾರದಿಂದಲೇ ಒಂದು ನಿರ್ಣಯಕ್ಕೆ ಬರಬಾರದು.</p>
		<p>ಶ್ರೀಕೃಷ್ಣ, ಅರ್ಜುನನಿಗೆ ನೀನೊಳ್ಳೆಯ ವಿದ್ವಾಂಸನಂತೆ ಮಾತನಾಡುತ್ತಿರುವೆ ಎನ್ನುವನು. ಅರ್ಜುನ ತುಂಬಾ ಕಷ್ಟಪಟ್ಟು ಒಂದು ವಾದಜಾಲವನ್ನು ನೇಯ್ದಿದ್ದ. ಹತ್ಯದಿಂದ ಪಾಪ ಬರುವುದು, ಇದರಿಂದ ಕುಲಧರ್ಮ ನಾಶವಾಗುವುದು, ಕುಲಸ್ತ್ರೀಯರು ಕೆಡುವರು, ವರ್ಣಸಂಕರವಾಗುವುದು, ಪಿತೃಗಳಿಗೆ ಪಿಂಡ ಕೊಡುವವರೇ ಇಲ್ಲವಾಗುವರು. ಇದಕ್ಕೆಲ್ಲಾ ಕಾರಣನಾಗುವವನು ಖಂಡಿತ ನರಕಕ್ಕೆ ಹೋಗುವನು ಎಂದು ವಾದಿಸುವನು. ಶ್ರೀಕೃಷ್ಣ ಇದೆಲ್ಲಾ ಕೆಲಸಕ್ಕೆ ಬಾರದ ತರ್ಕ ಎಂದು ಒಂದೇ ಸಲ ಹರಿದು ಹಾಕುವನು. ಅರ್ಜುನ ಯುದ್ಧ ಮಾಡಿದರೆ ಇದೆಲ್ಲ ಆಗುವುದೆಂದು ಭಾವಿಸಿದ್ದ. ಮಾಡದೆ ಇದ್ದರೆ ಏನು ಆಗುವುದು ಎಂಬುದನ್ನು ಎಂದೂ ಊಹಿಸಿರಲಿಲ್ಲ. ಜ್ಞಾನಿ ಯಾರು? ದೂರದರ್ಶಿ. ಭವಿಷ್ಯದಲ್ಲಿ ಹೇಗೆ ಪರಿಣಾಮ ಉಂಟಾಗುವುದು ಎಂಬ ದೃಷ್ಟಿಯಿಂದ ಕೆಲಸಮಾಡುವವನು. ಯುದ್ಧ ಮಾಡದೆ ಹೋದರೆ ಕೌರವರಿಗೆ ಮತ್ತಷ್ಟು ಧೈರ್ಯ ಬರುವುದು. ಅನ್ಯಾಯದ ಕೆಲಸಗಳನ್ನು ಮಾಡುವುದಕ್ಕೆ ಪ್ರಪಂಚದಲ್ಲಿ ಯಾರಿಗಾದರೂ ಬಲವಿದ್ದರೆ, ಅವರೆಣಿಸಿದಂತೆಯೇ ಆಗುವಂತಿದ್ದರೆ, ಮತ್ತು ಯಾರೂ ಅವರನ್ನು ವಿರೋಧಿಸದಿದ್ದರೆ ಸಮಾಜದಲ್ಲಿ ಬೆಲೆ ಯಾವುದಕ್ಕೆ–ಕೇವಲ ಮೃಗೀಯ ಶಕ್ತಿಗೆ. ಸತ್ಯ ಧರ್ಮ ಇವುಗಳನ್ನೆಲ್ಲ ಗಾಳಿಗೆ ತೂರಬೇಕಾಗುವುದು. ಒಂದು ಮೃಗೀಯ ಗುಂಪಿಗೆ ಮನುಷ್ಯ ಇಳಿಯುವನು. ಆಸುರೀ ಶಕ್ತಿ ತಾಂಡವವಾಡುವುದು ಪ್ರಪಂಚದಲ್ಲಿ. ಅರ್ಜುನ ಕಾಲವಾದ ಮೇಲೆ ಬರುವ ನರಕಕ್ಕೆ ಅಂಜುತ್ತಿರುವನು. ಬದುಕಿರುವಾಗಲೇ ಈ ಭೂಮಿಯೆ ನರಕ ಸದೃಶವಾಗು ವುದು. ಇದಕ್ಕೆಲ್ಲ ಕಾರಣ ಯಾವುದು? ದಂಡನೆಗೆ ಅರ್ಹರಾದವರನ್ನು ದಂಡಿಸದೆ ಬಿಡುವುದು.</p>
		<p>ಪಂಡಿತ ಸತ್ತವರಿಗಾಗಲಿ ಬದುಕಿರುವವರಿಗಾಗಲಿ ಶೋಕಿಸುವುದಿಲ್ಲ. ಪಂಡಿತ ಎಂದರೆ ಬರೀ ಶ್ಲೋಕಗಳನ್ನು ಕಂಠಪಾಠ ಮಾಡಿಕೊಂಡವನಲ್ಲ. ಅದರ ಅರ್ಥವನ್ನು ಚೆನ್ನಾಗಿ ಗ್ರಹಿಸಿರುವವನು. ಪಾಂಡವರಿಗೆ ವಿರೋಧವಾಗಿ ನಿಂತು ಹೋರಾಡುತ್ತಿರುವವರು ಸತ್ತರೆ ಅದಕ್ಕೆ ಶೋಕಿಸಬಾರದು. ಅನ್ಯಾಯದ ಪರಿಣಾಮವೆ ಇದು. ಮೊದಲು ನಮ್ಮ ಸಮಾನ ಇಲ್ಲ ಎಂದು ಮೆರೆದರು. ಯಾವುದ ಕ್ಕಾಗಿ ಅಷ್ಟೊಂದು ಅನ್ಯಾಯವನ್ನು ಮಾಡಿದ್ದರೊ ಅದನ್ನು ಬಿಟ್ಟು ಹೋಗುವಾಗ ಅದು ಅವರ ಹಿಂದೆ ಬರುವುದಿಲ್ಲ. ಅವರೂ ನಾಶವಾಗುವರು. ತಮಗೆ ಸಹಾಯ ಮಾಡಿದ್ದವರನ್ನೆಲ್ಲಾ ನಾಶ ಮಾಡುವರು. ಇದು ಅನಿವಾರ್ಯ ಘಟನೆ. ಇನ್ನು ಉಳಿದವರಿಗೆ ಶೋಕಿಸಬಾರದು. ಅವರು ತೀರಿಕೊಂಡ ಮೇಲೆ, ಅವರ ಹೆಂಡತಿ ಮಕ್ಕಳು ಮತ್ತು ಅವರನ್ನು ನೆಚ್ಚಿದ್ದ ಇತರರು ಕಷ್ಟಕ್ಕೆ ಸಿಕ್ಕಿಕೊಂಡು ನರಳುವರು. ಒಬ್ಬ ಅನ್ಯಾಯ ಮಾಡುವವನನ್ನು ಕೈಹಿಡಿದರೆ, ಅವನನ್ನು ಹೆತ್ತರೆ, ಅವನ ಒಡನಾಡಿಗಳಾದರೆ, ಈ ವ್ಯಥೆಯನ್ನು ನಾವು ಸಹಿಸಲೇಬೇಕಾಗಿದೆ. ಒಬ್ಬ ಕೊಲೆಪಾತಕ ಯಾರನ್ನೋ ಕೊಂದಿದ್ದಾನೆ. ಅವನಿಗೆ ಶಿಕ್ಷೆ ಕೊಡುವಾಗ, ಅವನಿಗೆ ಹೆಂಡತಿ ಮಕ್ಕಳು ಇದ್ದಾರೆ, ಅವನನ್ನು ಶಿಕ್ಷೆಗೆ ಗುರಿ ಮಾಡಿದರೆ, ಅವರು ಕಷ್ಟಕ್ಕೆ ಬೀಳುತ್ತಾರೆ ಎಂದು ಅವನನ್ನು ಶಿಕ್ಷಿಸದೆ ಬಿಡಬಹುದೆ? ಒಂದು ಮನೆ ಹಿತವನ್ನು ನೋಡಿ ಕೊಂಡು ಒಬ್ಬ ಸಮಾಜಕಂಟಕನಿಗೆ ಪ್ರೋತ್ಸಾಹ ಮಾಡುವುದೆ? ಒಂದು ಮನೆ ಉಳಿಸುವುದಕ್ಕಾಗಿ ಊರಿಗೆಲ್ಲಾ ಬೆಂಕಿ ಹಾಕುವುದೆ? ಅದೂ ಉಳಿಸಲು ಪ್ರಯತ್ನಿಸುವ ಮನೆ ಒಬ್ಬ ನಿರಪರಾಧಿಯದಲ್ಲ, ಕಂಡಂತೆಯೇ ಅನ್ಯಾಯ ಮಾಡಿರುವವನದು. ಪ್ರಪಂಚದಲ್ಲಿ ಎಲ್ಲರೂ ಸುಖಪಡುವುದಕ್ಕಾಗುವು ದಿಲ್ಲ. ಕೆಲವರು ಸುಖ ಕೆಲವರು ದುಃಖಪಡಬೇಕಾಗಿದೆ. ಪ್ರತಿಯೊಬ್ಬನೂ ಅವನಿಗೆ ಬರುವುದನ್ನು ಅವನೇ ಸಂಪಾದಿಸಿದ್ದಾನೆ. ದುರ್ಯೋಧನಾದಿಗಳು ತಮ್ಮ ನಾಶಕ್ಕೆ ತಾವೇ ಕಾಲು ಕೆರೆಯುತ್ತಿರುವರು. ಅವರ ಕೈಹಿಡಿದವರು ವಿಧವೆಯರಾಗಬಹುದು, ನೆಚ್ಚಿನ ಮಕ್ಕಳು ತಬ್ಬಲಿಗಳಾಗಬಹುದು, ಇವು ಗಳನ್ನೆಲ್ಲಾ ಅವರೇ ಮಾಡಿಕೊಳ್ಳುತ್ತಿರುವರು. ಒಬ್ಬ ಬಿತ್ತಿದಂತೆ ಫಲ ಅನುಭವಿಸಬೇಕಾಗಿದೆ. ಅದಕ್ಕಾಗಿ ಅರ್ಜುನ ಅತ್ತರೆ ಬಂದದ್ದೇನು ಎನ್ನುವನು ಶ್ರೀಕೃಷ್ಣ.</p>
		<p class="verse">ನ ತ್ವೇವಾಹಂ ಜಾತು ನಾಸಂ ನ ತ್ವಂ ನೇಮೇ ಜನಾಧಿಪಾಃ ।<br/>ನ ಚೈವ ನ ಭವಿಷ್ಯಾಮಃ ಸರ್ವೇ ವಯಮತಃ ಪರಮ್ <span class="num">॥ ೧೨ ॥</span></p>
		<p><small>ನಾನು ಯಾವ ಕಾಲದಲ್ಲಿ ಇರಲಿಲ್ಲ ಎಂಬುದಿಲ್ಲ. ನೀನಾಗಲೀ ಈ ರಾಜರುಗಳಾಗಲೀ ಇರಲಿಲ್ಲವೆಂಬುದಿಲ್ಲ. ನಾವು ಯಾರೂ ಮುಂದೆ ಇರುವುದಿಲ್ಲ ಎಂಬುದಿಲ್ಲ.</small></p>
		<p>ಹಿಂದೂಧರ್ಮದಲ್ಲಿರುವ ಒಂದು ಮುಖ್ಯವಾದ ಭಾವನೆಗೆ ಇಲ್ಲಿ ಬರುತ್ತೇವೆ. ಅದೇ ನಾವೆಲ್ಲ ಹಿಂದೆ ಇದ್ದೆವು, ಮತ್ತೆ ಮುಂದೆ ಇರುತ್ತೇವೆ ಎಂಬುದು. ನಾವು ತುಂಬಾ ಹಳಬರು ಈ ಪ್ರಪಂಚಕ್ಕೆ. ಹಿಂದೆ ಎಷ್ಟೋ ವೇಳೆ ಜನ್ಮಗಳನ್ನು ಧರಿಸಿ ಹಲವು ಸುಖ ದುಃಖಗಳನ್ನು ಅನುಭವಿಸಿದ್ದೇವೆ. ಅದರಂತೆಯೇ ನಾವೇನೂ ಒಂದೇ ಸಲ ಸತ್ತಾಗ ಹೋಗಿಬಿಡುವವರಲ್ಲ. ಇನ್ನು ಮುಂದೆ ಹಲವು ಜನ್ಮಗಳ ಪಾತ್ರ ಧರಿಸುತ್ತೇವೆ, ಹಲವು ಸುಖ ದುಃಖಗಳನ್ನು ಅನುಭವಿಸುತ್ತೇವೆ. ಭಗವಂತನಲ್ಲಿ ಒಂದಾಗುವವರೆಗೆ ನಾವು ಹಲವು ವೇಳೆ ಬರುತ್ತಾ ಹೋಗುತ್ತಾ ಇರುತ್ತೇವೆ. ಬದ್ಧ ತನ್ನ ಕರ್ಮವನ್ನು ಸಮೆಸುವುದಕ್ಕಾಗಿ ಬರುತ್ತಾನೆ. ಶ್ರೀಕೃಷ್ಣನಂತಹ ಪೂರ್ಣಾತ್ಮನಾದರೊ ಹಲವರಿಗೆ ದಾರಿ ತೋರಲು ಅವತಾರವೆತ್ತಿ ಬರುತ್ತಾನೆ. ಅವನು ಹಿಂದೆ ಎಷ್ಟೋ ವೇಳೆ ಬಂದಿದ್ದಾನೆ. ಈಗ ಕುರುಕ್ಷೇತ್ರದಲ್ಲಿ ಅರ್ಜುನನ ಸಾರಥಿಯಾಗಿ ಇದ್ದಾನೆ. ಮುಂದೆ ಅವನು ಎಷ್ಟೋ ಸಾರಿ ಬರುವವನೂ ಆಗಿರುವನು. ಬದ್ಧಜೀವಿ ವಿಧಿಯಿಲ್ಲದೆ ತನ್ನ ಕರ್ಮವನ್ನು ಸಮೆಸುವುದಕ್ಕಾಗಿ ಬರುತ್ತಾನೆ. ದೇವರಾದರೋ ಇತರರನ್ನು ಮೇಲೆತ್ತಲು ಕೆಳಗೆ ಇಳಿಯಬೇಕಾಗಬಹುದು.</p>
		<p>ಆದರೆ ಹಲವರು ಈಗಿನ ಜನ್ಮವನ್ನು ಒಪ್ಪಿಕೊಳ್ಳುತ್ತಾರೆ, ಹಿಂದಿನದನ್ನು ಒಪ್ಪಿಕೊಳ್ಳುವುದಿಲ್ಲ. ನಮಗೆ ಒಂದು ಹಿಂದಿನ ಜನ್ಮವಿದ್ದರೆ ಹಿಂದೆ ನೀವು ಏನಾಗಿದ್ದಿರಿ ಹೇಳಿ ಎಂದು ಕೇಳುವರು. ಬರೀ ನೆನಪಿನ ಆಧಾರದ ಮೇಲೆಯೆ ಒಂದು ವಸ್ತು ಇರುವುದು ಸತ್ಯವಾದರೆ ನಾವು ಸಣ್ಣ ಮಕ್ಕಳಾಗಿದ್ದಾಗ ಏನೇನು ಮಾಡಿದ್ದೆವೊ ಅವೆಲ್ಲಾ ಮರೆತುಹೋಗಿದೆ. ಹಾಗಾದರೆ ನಾವು ಮಕ್ಕಳಾಗಿಯೇ ಇರಲಿಲ್ಲವೆ? ಈಗಲೂ ಕೆಲವು ವರುಷಗಳ ಹಿಂದೆ ನಾವು ಏನೇನು ಮಾಡಿದೆವೋ ಅದರಲ್ಲೆ ಕೆಲವು ವಿನ ಉಳಿದವುಗಳೆಲ್ಲಾ ಮರೆತುಹೋಗಿದೆ. ಆದರೆ ಈ ಘಟನೆಗಳ ಸಾರವಾದ ಸಂಸ್ಕಾರ ನಮ್ಮ ಮನಸ್ಸಿ ನಲ್ಲಿ ವಾಸನೆಯ ರೂಪದಂತೆ ಇರುವುದು. ಅದು ನಾವು ಈಗ ಮಾಡುವ ಕೆಲಸ ಆಲೋಚನೆ ಎಲ್ಲದರ ಮೇಲೆಯೂ ತನ್ನ ಪ್ರಭಾವವನ್ನು ಬೀರುತ್ತಿರುವುದು. ಯಾರಿಗಾದರೂ ಹಿಂದಿನದನ್ನು ಸ್ಮರಿಸಿಕೊಳ್ಳ ಬೇಕೆಂದು ಮನಸ್ಸಾದರೆ ತಮ್ಮ ಮನಸ್ಸಿನಲ್ಲಿರುವ ಸಂಸ್ಕಾರದ ಮೇಲೆ ಮನಸ್ಸನ್ನು ಏಕಾಗ್ರ ಮಾಡಿದರೆ ಆಗ ಅದಕ್ಕೆ ಸಂಬಂಧಪಟ್ಟ ವಿವರಗಳೆಲ್ಲ ವ್ಯಕ್ತವಾಗುವುವು. ಇವನನ್ನೆ ಜಾತಿಸ್ಮರ ಎಂದು ಯೋಗಿ ಗಳು ಹೇಳುವರು. ಆದರೆ ನಾವು ಪೂರ್ಣತೆಯನ್ನು ಮುಟ್ಟುವುದಕ್ಕೆ ಮುಂಚೆ ಅದನ್ನು ತಿಳಿದು ಕೊಳ್ಳುವುದು ಬಹಳ ಅಪಾಯಕರ. ಅದಕ್ಕಾಗಿಯೇ ದೇವರು ವಿವರಗಳನ್ನೆಲ್ಲಾ ಅಳಿಸಿರುವನು, ಕೇವಲ ಸಂಸ್ಕಾರಗಳನ್ನು ನಮ್ಮ ಮನಸ್ಸಿನಲ್ಲಿಟ್ಟಿರುವನು. ಈ ಮರೆವನ್ನು ದೇವರು ಕೃಪೆಯಿಂದ ನಮ್ಮ ಮೇಲೆ ಬೀರಿರುವನು. ಈ ಒಂದು ಜನ್ಮದಲ್ಲಿ ಮಾಡಿರುವ ಕೆಲಸಗಳು, ಅನುಭವಿಸಿರುವ ಅನುಭವಗಳು ಇದರ ಹೊರೆಯನ್ನೆ ತಾಳಲಾರದೆ ಕುಸಿದು ಬೀಳುವ ನಮಗೆ, ಹೋದ ಜನ್ಮಗಳ ನೆನಪೆಲ್ಲಾ ಒಂದೇ ಸಲ ಬಂತು ಎಂದರೆ ನಾವು ಹುಚ್ಚರಾಗಿ ಹೋಗುವೆವು. ಆದರೆ ಸತ್ಯ ಸಾಕ್ಷಾತ್ಕಾರವನ್ನು ಮಾಡಿಕೊಂಡ ಧೀರರಿಗೆ ಇದು ಸಾಧ್ಯ. ಅವರು ಇದರಿಂದ ವ್ಯಸ್ತರಾಗದೆ ಸಾಕ್ಷಿಯಂತೆ ನಿಂತು ನೋಡಬಲ್ಲರು. ಆ ಸ್ಥಿತಿ ಪ್ರಾಪ್ತವಾಗುವುದಕ್ಕೆ ಮುಂಚೆ ನಮ್ಮ ಪೂರ್ವ ಜನ್ಮಗಳ ನೆನಪು ಒಂದು ಹೆಣಭಾರವಾಗುವುದು, ನಾವು ಮುಂದುವರಿಯಲಾರದೆ ಕುಸಿದು ಬೀಳುವೆವು. </p>
		<p>ಕೆಲವು ಧರ್ಮಗಳವರು ಒಂದೇ ಒಂದು ಜನ್ಮದ ಸಿದ್ಧಾಂತವನ್ನು ನಂಬುವರು. ಜೀವಿಗೆ ಒಂದು ಅವಕಾಶ ಮಾತ್ರ ಸಿಕ್ಕುವುದು. ಅವನು ಇಲ್ಲಿ ಏನಾದರೂ ಕೆಟ್ಟದ್ದು ಮಾಡಿದರೆ ನರಕ, ಒಳ್ಳೆಯದನ್ನು ಮಾಡಿದರೆ ಸ್ವರ್ಗ ಎನ್ನುವರು. ನಾವು ಇಲ್ಲಿ ಒಂದು ಜನ್ಮದಲ್ಲಿ ಮಾತ್ರ ಕೆಟ್ಟದನ್ನು ಮಾಡುವೆವು. ಅದಕ್ಕೆ ಎಂದೆಂದಿಗೂ ನರಕವಾಸ ಎಂಬುದು ಕುತರ್ಕವಾಗುವುದು. ಒಂದು ನಿಯಮಿತ ಕಾರಣಕ್ಕೆ <span class="en">(limited cause)</span> ಅನಿಯಮಿತವಾದ <span class="en">(unlimited)</span> ಪರಿಣಾಮ ಬಂದಂತೆ ಆಗುವುದು. ಇದು ಎಲ್ಲಾ ತಿಳಿದ ಕಾರಣಗಳ ಸಂಬಂಧಕ್ಕೂ ವಿರೋಧವಾದುದು. ಈ ಪ್ರಪಂಚದಲ್ಲಿಯೇ ಜೀವಾವಧಿ ಸಜ ಎಂದರೆ ಸುಮಾರು ಹದಿನಾಲ್ಕು ವರುಷಗಳು ಜೈಲಿನಲ್ಲಿರಬೇಕು. ಅದರಲ್ಲಿಯೂ ಚೆನ್ನಾಗಿ ನಡೆದುಕೊಂಡರೆ ವರುಷಕ್ಕೆ ಒಂದು ತಿಂಗಳಿನಂತೆ ಸೋಡಿ ಸಿಕ್ಕುವುದು. ಆದರೆ ದೇವರ ನ್ಯಾಯಾಸ್ಥಾನ ಇದಕ್ಕಿಂತ ಉಗ್ರವಾಗುವುದು. ಒಂದು ಸಲ ನರಕಕ್ಕೆ ಹೋದರೆ ಅದರಿಂದ ಪಾರಾಗಲು ಅವಕಾಶವೇ ಇಲ್ಲ. ಏಕೆಂದರೆ ಅವನಿಗೆ ಇನ್ನೊಂದು ಜನ್ಮದ ಅವಕಾಶವೇ ಇಲ್ಲ. ಒಂದೇ ಒಂದು ಜನ್ಮದಲ್ಲಿ ಒಬ್ಬ ಪೂರ್ಣನಾಗುವುದಕ್ಕೆ ಆಗುವುದಿಲ್ಲ. ಅವನು ಎಷ್ಟೋ ಒಳ್ಳೆಯದನ್ನು ಮಾಡಿರುತ್ತಾನೆ, ಪುಣ್ಯಾತ್ಮನಾಗುವಷ್ಟು ಮಾಡಿರುವುದಿಲ್ಲ. ಅವನು ಅಷ್ಟೊಂದು ಪಾಪವನ್ನೂ ಮಾಡಿರುವುದಿಲ್ಲ. ಅವನು ಸ್ವರ್ಗಕ್ಕೆ ಹೋಗುವುದು ಹೇಗೆ? ಅವನು ಸ್ವಲ್ಪ ಒಳ್ಳೆಯದನ್ನು ಮಾಡಿದ್ದಾನೆ ಎನ್ನುವರು. ಇಲ್ಲಿಯೂ ನಿಯಮಿತ ಕಾರಣಕ್ಕೆ ಅನಂತ ಪರಿಣಾಮದ ದೋಷವೇ ಬರುವುದು. ಒಂದು ಎಳೆಯ ಮಗು ಏನೂ ತಪ್ಪು ಮಾಡಿರುವುದಿಲ್ಲ. ಅದು ಹುಟ್ಟುತ್ತಲೇ ಸಾಯುತ್ತದೆ. ಅದಕ್ಕೇನು ಗತಿ, ಎಲ್ಲಿಗೆ ಹೋಗುತ್ತದೆ ಎಂದು ಕೇಳಿದರೆ, ಆ ಮಗು ಎಳೆಯ ಹಸುಳೆ, ಪಾಪವನ್ನೇ ಕಂಡರಿಯದು, ಅದು ಸ್ವರ್ಗಕ್ಕೆ ಹೋಗುವುದು ಎಂದು ಹೇಳುವರು. ಪಾಪವನ್ನೇ ಮಾಡಿಲ್ಲ ಎಂದರೆ ಪುಣ್ಯವನ್ನು ಮಾಡಿದಂತೆ ಆಯಿತೆ? ಅದಕ್ಕೆ ಸ್ವರ್ಗಪ್ರಾಪ್ತಿಯಾಗುವ ಹಾಗೆ ಇದ್ದರೆ ಅಂತಹ ಹಸುಳೆಗಳನ್ನು ಸಾಯಿಸುವುದೇ ಮೇಲೆಂದು ಕೆಲವರು ವಾದಿಸುವರು. ಏಕೆಂದರೆ ಬೆಳೆದು ದೊಡ್ಡದಾದರೆ ಪುಣ್ಯಕ್ಕಿಂತ ಹೆಚ್ಚಾಗಿ ಪಾಪವನ್ನು ಮಾಡುವ ಸಂಭವವೇ ಹೆಚ್ಚು. ಆದಕಾರಣ ಅದಕ್ಕೆ ಮುಂಚೆಯೇ ಸದ್ಗತಿ ಸಿಕ್ಕುವಂತೆ ಮಾಡುವುದು ಪುಣ್ಯ ಕೆಲಸವಾಗುವುದಿಲ್ಲವೆ? ಆ ಮಗುವಿಗೇನೋ ಸ್ವರ್ಗ ಬರುವುದು. ಆದರೆ ಯಾರು ಅದನ್ನು ಕೊಲ್ಲುತ್ತಾರೋ ಅವರು ನರಕಕ್ಕೆ ಹೋಗುತ್ತಾರೆ ಎಂದರೆ, ಒಬ್ಬನಿಗೆ ಸ್ವರ್ಗಸಿಕ್ಕುವಂತಹ ಕೆಲಸಕ್ಕಿಂತ ಪುಣ್ಯಕೆಲಸ ಯಾವುದಿದೆ? ಅಂತಹ ಪುಣ್ಯಕೆಲಸ ಮಾಡಿದವನಿಗೆ ನರಕವೆ? ಇದೆಂತಹ ಅನ್ಯಾಯ? ಪ್ರತಿಯೊಂದು ಕ್ರಿಯೆಯನ್ನು ಅದರ ಫಲದ ಮೂಲಕ ಅಳೆಯ ಬೇಕು.</p>
		<p>ಒಬ್ಬನಿಗೆ ಹಿಂದಿನ ಜನ್ಮವೇ ಇಲ್ಲ, ಇದೇ ಪ್ರಥಮ ಬಾರಿ ಪ್ರಪಂಚಕ್ಕೆ ಬರುವ ಹಾಗಿದ್ದರೆ ಒಬ್ಬರು ಬುದ್ಧಿವಂತರು, ಒಬ್ಬರು ದಡ್ಡರು, ಒಬ್ಬರು ಅಂಗಹೀನರು ಮತ್ತು ಒಬ್ಬ ಸರ್ವಾಂಗ ಸುಂದರನು ಇದಕ್ಕೆಲ್ಲಾ ಕಾರಣ ಯಾರು? ದೇವರು ಎಂದರೆ ಅವನು ಪಕ್ಷಪಾತಿಯಾಗುತ್ತಾನೆ. ಅವನು ಏತಕ್ಕೆ ಒಬ್ಬನಿಗೆ ಅಷ್ಟೊಂದು ಬುದ್ಧಿಯನ್ನು ಕೊಟ್ಟು ಕಳುಹಿಸಬೇಕು, ಮತ್ತೊಬ್ಬನನ್ನು ದಡ್ಡನಾಗಿ ಮಾಡಬೇಕು? ಇಂತಹ ಪಕ್ಷಪಾತವಿದ್ದರೆ ಅವನು ಸಮದರ್ಶಿಯಾದ ದೇವರು ಹೇಗೆ ಆಗುತ್ತಾನೆ? ಹಿಂದು ಇಲ್ಲಿ ಪ್ರತಿಯೊಂದು ಜೀವಿಗಳಿಗೂ ಅವರವರ ಕರ್ಮಫಲಗಳ ಅನುಸಾರ ಇವುಗಳೆಲ್ಲಾ ಪ್ರಾಪ್ತವಾಗುವುದು ಎಂದು ದೇವರನ್ನು ದೂರುವುದಕ್ಕೆ ಹೋಗುವುದಿಲ್ಲ. ಒಂದು ಜನ್ಮವನ್ನು ನಂಬುವವರಾದರೊ ದೇವರನ್ನು ಪಕ್ಷಪಾತದ ತಪ್ಪಿನಿಂದ ಪಾರುಮಾಡುವುದಕ್ಕಾಗಿ ಇನ್ನೊಂದು ವಿವರಣೆಯನ್ನು ಕೊಡುವರು. ಅದೇ ತಂದೆತಾಯಿಗಳು ಮಾಡಿದ ಪಾಪಕ್ಕೆ ತಕ್ಕ ಶಿಕ್ಷೆ; ಅಂತಹ ದಡ್ಡರು ಮತ್ತು ಅಂಗಹೀನರಾದ ಮಕ್ಕಳು ಎನ್ನುವರು. ಆದರೆ ಇಲ್ಲಿ ಅನುಭವಿಸುವವರು ತಾಯಿ ತಂದೆ ಗಳಲ್ಲ, ಅವರು ಬೇಗ ಕಣ್ಣು ಮುಚ್ಚಿಕೊಂಡು ಹೋಗಿಬಿಡುವರು. ಆದರೆ ಮಗು, ಇನ್ನಾರೋ ಮಾಡಿದ ತಪ್ಪಿಗೆ ತಾನು ಶಿಕ್ಷೆಯನ್ನು ಜೀವಾವಧಿ ಅನುಭವಿಸಬೇಕಾಗುವುದು. ಇದೆಂತಹ ನ್ಯಾಯ? ಯಾರೋ ಮಾಡಿದ ತಪ್ಪಿಗೆ ಯಾರಿಗೋ ಶಿಕ್ಷೆ. ಈ ಪ್ರಪಂಚದ ನ್ಯಾಯಸ್ಥಾನದಲ್ಲಿಯೇ ಅಪ್ಪ ಮಾಡಿದ ತಪ್ಪಿಗೆ ಮಗನನ್ನು ಶಿಕ್ಷಿಸುವುದಿಲ್ಲ. ಸ್ವರ್ಗದಲ್ಲಿರುವ ದೇವರ ನ್ಯಾಯ ಇದಕ್ಕಿಂತಲೂ ವಿಚಿತ್ರವಾಯಿತಲ್ಲ!</p>
		<p>ಒಂದೊಂದು ಮಗು ಒಂದೊಂದು ರೀತಿ ಏತಕ್ಕೆ ಬೆಳೆಯುತ್ತಾ ಹೋಗುತ್ತದೆ? ಅದಕ್ಕೆಲ್ಲ ಸುತ್ತಮುತ್ತಲಿರುವ ವಾತಾವರಣ ಮತ್ತು ತರಬೇತು ಎನ್ನುವರು. ವಾತಾವರಣ ಮತ್ತು ತರಬೇತಿನಲ್ಲಿ ಸ್ವಲ್ಪ ಸತ್ಯವೇನೋ ಇದೆ. ಆದರೆ ಪೂರ್ಣ ಸತ್ಯವಲ್ಲ. ಅನೇಕ ವೇಳೆ ಒಂದೇ ಮನೆಯಲ್ಲಿ ಒಬ್ಬ ತಂದೆತಾಯಿಗಳಿಗೆ ಆದ ಮಕ್ಕಳು ಒಂದೇ ವಾತಾವರಣದಲ್ಲಿ ಬೆಳೆಯುತ್ತ ಇದ್ದರೂ ಒಬ್ಬೊಬ್ಬರು ಒಂದೊಂದು ರೀತಿ ಆಗುವರು. ಇದಕ್ಕೆ ಕಾರಣವೇನು? ಎಲ್ಲೊ ಹೊರಗೆ ಕಾರಣವನ್ನು ಹುಡುಕುವುದು ವೈಜ್ಞಾನಿಕವಲ್ಲ. ಕಾರಣ ಒಳಗಿನಿಂದಲೇ ಬರಬೇಕು. ಆದಕಾರಣವೆ ಹಿಂದುಧರ್ಮ, ಪ್ರತಿಯೊಂದು ಜೀವಿಯೂ ಹುಟ್ಟುವಾಗ ತನ್ನ ಸಂಸ್ಕಾರದ ಬೀಜವನ್ನು ತಂದಿರುವುದು; ಅದು ವಾತಾವರಣದಲ್ಲಿ ತನ್ನ ಬೆಳವಣಿಗೆಗೆ ಬೇಕಾದುದನ್ನು ಮಾತ್ರ ಹೀರುವುದು, ಉಳಿದುದನ್ನು ತ್ಯಜಿಸುವುದು ಎಂದು ಹೊರೆ ಹೊಣೆಯನ್ನೆಲ್ಲ ಪ್ರತಿಯೊಂದು ಜೀವಿಯ ಪಾಲಿಗೆ ಬಿಡುವುದು. ಪ್ರತಿಯೊಬ್ಬನೂ ತನ್ನ ಅದೃಷ್ಟಕ್ಕೆ ತಾನೆ ಹೊಣೆ ಎಂದು ತಿದ್ದಿಕೊಳ್ಳಲು ಯತ್ನಿಸುವನು. ಸುಮ್ಮನೆ ಹೆತ್ತವರನ್ನೋ ವಾತಾವರಣವನ್ನೋ ದೂರುತ್ತಿರುವುದಿಲ್ಲ. ಜೀವಿಯು ಈ ಜನ್ಮದ ಅವಕಾಶವನ್ನು ತೆಗೆದುಕೊಂಡು ಇಲ್ಲಿ ಪುಣ್ಯವೊ ಪಾಪವೊ ಯಾವುದನ್ನೋ ಮಾಡಿ, ಮತ್ತೊಂದು ಜನ್ಮದಲ್ಲಿ ಅದನ್ನು ತಿದ್ದಿಕೊಳ್ಳುತ್ತ ಹೋಗುವುದು. ಒಂದೇ ಜನ್ಮದ ಅವಕಾಶ ಸಾಲದು. ಇದರಲ್ಲಿ ನಾವು ಸ್ವರ್ಗಕ್ಕೆ ಹೋಗುವಷ್ಟು ಪುಣ್ಯವನ್ನು ಮಾಡುವುದಕ್ಕೆ ಆಗುವುದಿಲ್ಲ. ಅಥವಾ ನರಕದಿಂದ ತಪ್ಪಿಸಿಕೊಂಡು ಹೋಗುವಷ್ಟು ಪ್ರಯತ್ನವನ್ನು ಮಾಡುವುದಕ್ಕೆ ಆಗುವುದಿಲ್ಲ. ಇದೇ ಪೂರ್ಣ ಸತ್ಯ ಎಂದು ನಾವು ಹೇಳುವುದಿಲ್ಲ. ಇದಕ್ಕಿಂತ ಉತ್ತಮವಾದ ವಿವರಣೆ ಕೊಟ್ಟರೆ ಅದನ್ನು ಸ್ವೀಕರಿಸಲು ನಾವು ಸಿದ್ಧವಾಗಿದ್ದೇವೆ. ನಮ್ಮ ಪಾಪ ಪುಣ್ಯಗಳಿಗನುಸಾರ ನಾವು ಯಾವುದೊ ಒಂದು ಕಡೆ ಹುಟ್ಟುತ್ತೇವೆ. ನಮ್ಮ ಕರ್ಮಾನುಸಾರ ಈ ಜನ್ಮದಲ್ಲಿ ಅನುಭವಿಸುತ್ತೇವೆ. ಇಲ್ಲಿ ಮಾಡಿರುವುದನ್ನು ಮುಂದಿನ ಜನ್ಮದಲ್ಲಿಯೂ ಮುಂದುವರಿಸಿ ಕೊಂಡು ಹೋಗುತ್ತೇವೆ ಎಂಬ ಕರ್ಮಸಿದ್ಧಾಂತ ನಮ್ಮ ಅದೃಷ್ಟಕ್ಕೆ ನಮ್ಮನ್ನು ಹೊಣೆಗಾರರನ್ನಾಗಿ ಮಾಡುವುದು. ಅಧೋಗತಿಗೆ ಬಿದ್ದಿರುವುದಕ್ಕೆ ನಾನೆ ಕಾರಣ, ಊರ್ಧ್ವ ಗತಿಯ ಕಡೆ ಹೋಗಬೇಕಾ ದರೂ ನಾನೆ ಪ್ರಯತ್ನ ಮಾಡಬೇಕಾಗಿದೆ ಎಂಬುದು ಹೆಚ್ಚು ಆಶಾಜನಕವಾಗಿದೆ. ಇಲ್ಲಿ ಜೀವ ತನ್ನ ಈಗಿನ ಸ್ಥಿತಿಗೆ ತಾನೇ ಜವಾಬ್ದಾರಿಯನ್ನು ತೆಗೆದುಕೊಳ್ಳುವನು.</p>
		<p>ದೇಹಿನೋsಸ್ಮಿನ್ ಯಥಾ ದೇಹೇ ಕೌಮಾರಂ ಯೌವನಂ ಜರಾ ।<br/>ತಥಾ ದೇಹಾಂತರಪ್ರಾಪ್ತಿರ್ಧೀರಸ್ತತ್ರ ನ ಮುಹ್ಯತಿ <span class="num">॥ ೧೩ ॥</span></p>
		<p><small>ಜೀವನಿಗೆ ಈ ದೇಹದಲ್ಲಿ ಬಾಲ್ಯ, ಯೌವನ, ವೃದ್ಧಾಪ್ಯ ಹೇಗೋ ಹಾಗೆಯೇ ಬೇರೆ ದೇಹವೂ ಪ್ರಾಪ್ತವಾಗುವುದು. ಹೀಗಿರುವಾಗ ಧೀರ ಇಲ್ಲಿ ಮೂಢನಾಗುವುದಿಲ್ಲ.</small></p>
		<p>ಜೀವಿ ಯಾವಾಗ ದೇಹವನ್ನು ಧರಿಸುತ್ತಾನೆಯೊ ಆಗ ಹುಟ್ಟಿನಿಂದ ಸಾವಿನ ತನಕ ಹಲವು ಅವಸ್ಥೆಗಳ ಮೂಲಕ ಸಾಗಿಹೋಗುವನು. ಯಾವ ಒಂದು ಅವಸ್ಥೆಯಲ್ಲಿಯೆ ಬಹಳ ಕಾಲ ಇರಲಾರ. ಎಷ್ಟೇ ಅಂಟಿಕೊಂಡಿದ್ದರೂ ಅವನು ಮುಂದಿನ ಅವಸ್ಥೆಗೆ ಹೋಗಲೇಬೇಕಾಗುವುದು. ಬಾಲ್ಯ ಆಟಪಾಟಗಳಲ್ಲಿ ಕಳೆಯುತ್ತದೆ. ಯೌವನ ಪ್ರಾಪ್ತವಾದಾಗ ಹಲವಾರು ಆಸೆ ಆಕಾಂಕ್ಷೆಗಳು ಅವನನ್ನು ಮುತ್ತುತ್ತವೆ. ಅವುಗಳಲ್ಲಿ ಕೆಲವನ್ನು ಕೂಡ ಈಡೇರಿಸಿಕೊಳ್ಳುವುದಕ್ಕೆ ಕಾಲ ಸಿಗುವುದಿಲ್ಲ, ಅಷ್ಟು ಹೊತ್ತಿಗೆ ಆಗಲೆ ನಮ್ಮ ದೇಹದ ಅಂಗಾಂಗಗಳು ಸಮೆಯುತ್ತ ಬರುವುದು. ಒಂದಾದ ಮೇಲೊಂದು ಖಾಯಿಲೆಗಳು ಧಾಳಿ ಇಡುವುವು ವೃದ್ಧಾಪ್ಯದಲ್ಲಿ. ದೇಹ ನಶಿಸಿ ಸೊರಗಿ ಬೀಳುವುದು. ಇದನ್ನು ನಾವು ಕಣ್ಣಾರ ನೋಡುತ್ತಿರುವೆವು.</p>
		<p>ಇದರಂತೆಯೇ ಈ ದೇಹವನ್ನು ತ್ಯಜಿಸಿ ಆದಮೇಲೂ ನಾವೇನೂ ಇಲ್ಲದೆ ಹೋಗುವುದಿಲ್ಲ. ಏಕೆಂದರೆ ಯಾವುದನ್ನೂ ನಾವು ನಾಶಮಾಡಲು ಆಗುವುದಿಲ್ಲ. ಅದರ ರೂಪವನ್ನು ಬೇಕಾದಂತೆ ಬದಲಾಯಿಸಬಹುದು. ನೀರು ದ್ರವರೂಪದಲ್ಲಿದೆ, ಘನೀರೂಪ ತಾಳುತ್ತದೆ, ಅಥವಾ ಆವಿಯಾಗಿ ಮೇಲೆದ್ದು ಹೋಗುವುದು. ಆವಾಗ ಅದೇನೂ ಇಲ್ಲದೆ ಇಲ್ಲ. ಆ ನೀರಿನ ಅಂಶ ಪುನಃ ಎಲ್ಲೋ ತುಂತುರು ಹನಿಯಾಗಿ ಬೀಳುವುದು. ಚೇತನವೂ ಹೀಗೆಯೆ. ಬದುಕಿರುವಾಗ ಆ ಚೈತನ್ಯ ದೇಹದ ಮೂಲಕ ಕೆಲಸ ಮಾಡುತ್ತಿರುವುದು. ಆ ದೇಹ ಇನ್ನು ಮೇಲೆ ಬೇರೆ ಉಪಯೋಗಕ್ಕೆ ಬಾರದ ರೀತಿ ಆದರೆ ಅದರ ಹಿಂದೆ ಇರುವ ಚೈತನ್ಯವೇನು ನಾಶವಾಗುವುದಿಲ್ಲ. ಮನೆಯಲ್ಲಿ ಬಲ್ಬಿನ ಮೂಲಕ ವಿದ್ಯುತ್​ಶಕ್ತಿ ಪ್ರಕಾಶಿಸುತ್ತಿರುವುದು. ಆ ಬಲ್ಬಿನ ಒಳಗೆ ಇರುವ ತಂತಿ ಕಿತ್ತುಹೋದರೆ ದೀಪ ಉರಿಯುವುದಿಲ್ಲ. ಆದರೆ ವಿದ್ಯುತ್ ಶಕ್ತಿಯೇ ನಾಶವಾಯಿತೆ? ಇನ್ನೊಂದು ಬಲ್ಬನ್ನು ಹಾಕಿದರೆ ಆಗ ಅದು ಉರಿಯುವುದು. ಅದರಂತೆಯೇ ಚೇತನದ ಕೆಲಸ ಮಾಡಲು ಈ ದೇಹ. ಇದು ನಾಶವಾದರೆ ಇನ್ನೊಂದನ್ನು ತನ್ನ ಕರ್ಮಾನುಸಾರ ಸೃಷ್ಚಿಸಿಕೊಳ್ಳುವುದು. ಜ್ಞಾನಿಗಳು ಈ ವಿಷಯದಲ್ಲಿ ಮರುಳಾಗು ವುದಿಲ್ಲ. ಹುಟ್ಟುವವರೆಲ್ಲ ಸಾಯಲೇಬೇಕು. ಸತ್ತವರೆಲ್ಲ ಪೂರ್ಣತೆಯನ್ನು ಪಡೆಯುವವರೆಗೆ ಪುನಃ ಪುನಃ ಹಲವು ದೇಹಗಳನ್ನು ಧರಿಸುವುದಕ್ಕೆ ಬರಲೇಬೇಕು. ನಾವೆಲ್ಲ ಒಂದೇ ಸಲ ಹೋಗುವಷ್ಟು ಪುಣ್ಯ ಗಳಿಸಿಕೊಂಡಿಲ್ಲ. ಒಂದು ಬಾಗಿಲಿನಿಂದ ಹೋಗುವೆವು, ಮತ್ತೊಂದು ಬಾಗಿಲಿನಿಂದ ಬರು ವೆವು. ಈಜುಗಾರ ಮೇಲಿನಿಂದ ನೀರಿನ ಒಳಕ್ಕೆ ಧುಮುಕುವನು. ಅವನು ನೀರಿನಲ್ಲಿ ಬಿದ್ದೊಡನೆ ಒಳಕ್ಕೆ ಈಜಿಕೊಂಡು ಹೋಗಿ ಸ್ವಲ್ಪ ದೂರದಲ್ಲಿ ಮೇಲೇಳುವನು. ಹಾಗೆಯೆ ನಮ್ಮ ಸಾವು ಕೂಡ. ಇಲ್ಲಿ ಕಣ್ಣು ಮುಚ್ಚಿಕೊಳ್ಳುವೆವು, ಇನ್ನೆಲ್ಲಿಯೋ ಇನ್ನು ಯಾವ ದೇಹದ ಮೂಲಕವಾಗಿಯೋ ಕಣ್ಣನ್ನು ತೆಗೆಯುವೆವು.</p>
		<p class="verse">ಮಾತ್ರಾಸ್ಪರ್ಶಾಸ್ತು ಕೌಂತೇಯ ಶೀತೋಷ್ಣಸುಖದುಃಖದಾಃ ।<br/>ಆಗಮಾಪಾಯಿನೋsನಿತ್ಯಾಸ್ತಾಂಸ್ತಿತಿಕ್ಷಸ್ವ ಭಾರತ <span class="num">॥ ೧೪ ॥</span></p>
		<p><small>ಕೌಂತೇಯ, ಇಂದ್ರಿಯ ಮತ್ತು ಅದಕ್ಕೆ ಸಂಬಂಧಪಟ್ಟ ವಿಷಯಗಳ ಸಂಬಂಧದಿಂದ ಶೀತ ಉಷ್ಣ, ಸುಖ ದುಃಖ ಇವುಗಳು ಉಂಟಾಗುತ್ತವೆ. ಇವುಗಳ ಸ್ವಭಾವವೆ ಬರುವುದು ಹೋಗುವುದು ಮತ್ತು ಅನಿತ್ಯ. ಆದಕಾರಣ ನೀನು ಅವುಗಳನ್ನು ಸಹಿಸಿಕೊಳ್ಳಬೇಕು.</small></p>
		<p>ಈ ಪ್ರಪಂಚದಲ್ಲಿ ಎಲ್ಲೊ ಸುಖ ಅಥವಾ ದುಃಖದ ರಾಶಿ ಹೊರಗೆ ಬಿದ್ದಿಲ್ಲ. ಅದನ್ನೆಲ್ಲ ಮಾಡಿಕೊಳ್ಳುವವರು ನಾವು. ನಮ್ಮ ದೇಹದಲ್ಲಿ ಪಂಚೇಂದ್ರಿಯಗಳಿವೆ. ಹೊರಗೆ ಪಂಚಭೂತಗಳಿವೆ. ಆ ಪಂಚಭೂತಗಳ ಸಂಯೋಗದಿಂದ ಹಲವಾರು ನಾಮರೂಪವುಳ್ಳ ವಸ್ತುಗಳಾಗಿವೆ. ಯಾವಾಗ ಆ ವಸ್ತುವಿಗೂ ನಮ್ಮ ಇಂದ್ರಿಯಕ್ಕೂ ಸಂಬಂಧ ಉಂಟಾಗುವುದೊ ಆಗಲೆ ಅನುಭವದ ಕಿಡಿ ಏಳುವುದು. ಅದು ಸುಖವಾದರೂ ಇರಬಹುದು, ದುಃಖವಾದರೂ ಇರಬಹುದು. ಅದನ್ನು ನಾವು ಹೇಗೆ ಉಪಯೋಗಿಸಿಕೊಳ್ಳುವೆವೊ ಅದರ ಮೇಲಿದೆ. ಕಿವಿ ಇದೆ. ಅದು ಒಳ್ಳೆಯದನ್ನು ಕೇಳುವಂತೆ ಕೆಟ್ಟದನ್ನೂ ಕೇಳುವುದು. ಕಣ್ಣು ಸುಂದರವಾದ ದೃಶ್ಯವನ್ನು ನೋಡುವಂತೆ ಭಯಾನಕವಾದುದನ್ನೂ ನೋಡುವುದು. ಸುವಾಸನೆಯನ್ನು ಮೂಸುವಂತೆ ಮೂಗು ದುರ್ಗಂಧವನ್ನೂ ಮೂಸುವುದು. ಹಾಗೆ ಇತರ ಇಂದ್ರಿಯಗಳು. ಚಳಿಗಾಲದಲ್ಲಿ ಬೆಂಕಿಯ ಮುಂದೆ ಕುಳಿತು ಕಾಸಿಕೊಂಡಾಗ ಹಾಯಾಗಿರು ವುದು. ಅದೇ ಒಂದು ಕಿಡಿ ನಮ್ಮ ದೇಹದ ಮೇಲೆ ಬಿದ್ದಾಗ ಬರೆ ಹಾಕುವುದು. ಆಗ ನೋವಾಗುವುದು. ಈ ಅನುಭವಕ್ಕೆ ಅರ್ಧ ನನ್ನಲ್ಲಿದೆ. ಅವೇ ಇಂದ್ರಿಯಗಳು. ಇನ್ನು ಅರ್ಧ ಹೊರಗೆ ಇದೆ. ಅವೇ ವಿಷಯವಸ್ತುಗಳು. ಇವೆರಡೂ ಒಟ್ಟಾಗಿ ಸೇರಿದಾಗ ಮಾತ್ರ ಅನುಭವ.</p>
		<p>ಈ ಅನುಭವಗಳ ಸ್ವಭಾವವೆ ಬಂದು ಹೋಗುವುದು. ಯಾವುದೂ ಶಾಶ್ವತವಾಗಿರುವುದಿಲ್ಲ. ಒಂದು ವೇಳೆ ಅದು ಬಹಳಕಾಲ ನಮ್ಮಲ್ಲಿದ್ದರೆ ನಾವು ಅದಕ್ಕೆ ಹೊಂದಿಕೊಂಡು ಹೋಗಿ ಅದನ್ನು ಸುಖವೆಂತಲೂ ಹೇಳುವುದಿಲ್ಲ, ದುಃಖವೆಂತಲೂ ಹೇಳುವುದಿಲ್ಲ. ಆ ಸ್ಥಿತಿಗೆ ಬರುವುದು. ಜೀವನ ದಲ್ಲಿ ನಾವು ಎಷ್ಟೊಂದು ದುಃಖವನ್ನು ಅನುಭವಿಸಿರುವೆವು. ಎಷ್ಟೊಂದು ಕಣ್ಣೀರನ್ನು ಹರಿಸಿರುವೆವು. ನಮ್ಮ ಕಣ್ಣೆದುರಿಗೇ ನಮ್ಮ ಎಷ್ಟು ಪ್ರಿಯವಾದ ವಸ್ತುಗಳು ಮಾಯವಾಗಿವೆ. ಅವುಗಳ ಅಗಲಿಕೆ ಯಿಂದ ಎಷ್ಟು ನೊಂದಿರುವೆವು. ಈ ದೇಹ ಮನಸ್ಸು ಬುದ್ಧಿ ಇಂದ್ರಿಯದ ಮೂಲಕ ಬೇಕಾದಷ್ಟು ಸುಖವನ್ನು ಅನುಭವಿಸಿರುವೆವು. ಆದರೆ ಯಾವುದೂ ಸ್ಥಿರವಲ್ಲ. ಈಗ ಒಂದು ಇರುವುದು. ಸ್ವಲ್ಪ ಕಾಲವಾದ ಮೇಲೆ ಅದು ಹೋಗುವುದು, ಮತ್ತೊಂದು ಬರುವುದು. ಒಂದು ಮನೆಗೆ ನೆಂಟರಿಷ್ಟರು ಹೇಗೆ ಬಂದು ಹೋಗುತ್ತಿರುವರೋ ಹಾಗೆ ಸುಖ ದುಃಖಗಳೂ ಬಂದು ಹೋಗುತ್ತಿರುತ್ತವೆ.</p>
		<p>ಇವೆಲ್ಲವೂ ಅನಿತ್ಯ. ಇವೆಲ್ಲ ಸುಳ್ಳು ಎಂದು ಬೇಕಾದರೂ ತೆಗೆದುಕೊಳ್ಳಬಹುದು ಅಥವಾ ಕ್ಷಣಿಕ ಎಂದು ಬೇಕಾದರೂ ನೋಡಬಹುದು. ಇವೆಲ್ಲ ಅನಿತ್ಯ–ಯಾವುದೊ ಒಂದು ಸ್ಥಿತಿಯಲ್ಲಿ, ಒಂದು ಅವಸ್ಥೆಯಲ್ಲಿ ಮಾತ್ರ ಸತ್ಯ. ಕನಸಿನಂತೆ. ಜಾಗ್ರತಾವಸ್ಥೆಗೆ ಕನಸು ಸುಳ್ಳು, ಕನಸಿನ ಅವಸ್ಥೆಗೆ ಜಾಗ್ರತಾವಸ್ಥೆ ಸುಳ್ಳು. ಆಯಾ ಸ್ಥಿತಿಯಲ್ಲಿ ಮಾತ್ರ ಇರುವ ಅನುಭವ ಅದು. ಜ್ಞಾನಿಯೊಬ್ಬನಿದ್ದ. ಅವನ ಒಬ್ಬನೇ ಮಗ ಕಾಲವಾದ. ಹೆಂಡತಿ ದುಃಖದಿಂದ ವ್ಯಸ್ತಳಾಗಿ ಅಳುತ್ತಿದ್ದಳು. ಗಂಡ ಮುಂದೇನು ಕೆಲಸ ಮಾಡಬೇಕೋ ಆ ಕೆಲಸವನ್ನು ಮಾಡಿದ. ಹೆಂಡತಿ ಗಂಡನನ್ನು ನಿಮ್ಮದು ಎಂತಹ ಕಲ್ಲು ಹೃದಯ, ಮಗುವಿಗೆ ಸ್ವಲ್ಪವೂ ಮರುಗುವುದಿಲ್ಲ ಎಂದಳು. ಆಗ ಗಂಡ ಹಿಂದಿನ ದಿನ ತನಗಾದ ಒಂದು ಕನಸನ್ನು ಹೇಳಿದ. ಅಲ್ಲಿ ಅವನು ರಾಜನಾಗಿದ್ದ. ನಾಲ್ಕು ಜನ ಗಂಡು ಮಕ್ಕಳು ಇದ್ದರು. ಸೌಂದರ್ಯದಲ್ಲಿ ಪರಾಕ್ರಮದಲ್ಲಿ ಒಬ್ಬರನ್ನೊಬ್ಬರು ಮೀರುವಂತೆ ಇದ್ದರು. ಕಣ್ದೆರೆದ, ಆ ಕನಸೆಲ್ಲ ಹೋಯಿತು. ಈಗ ಆ ನಾಲ್ಕು ಮಕ್ಕಳನ್ನು ಕಳೆದುಕೊಂಡಿದ್ದಕ್ಕಾಗಿ ಅಳಲೆ, ಈ ಜಾಗ್ರತಾವಸ್ಥೆ ಯಲ್ಲಿ ಒಬ್ಬನನ್ನು ಕಳೆದುಕೊಂಡಿದ್ದಕ್ಕಾಗಿ ಅಳಲೆ ಎಂದ. ಆದರೆ ಅದು ಕನಸು, ಇದು ನಿಜ ಎನ್ನಬಹುದು. ಆದರೆ ಜ್ಞಾನಿಗಾದರೊ ಒಂದರಷ್ಟೇ ಮತ್ತೊಂದು ಸುಳ್ಳು. ಎದ್ದ ತಕ್ಷಣ ಕನಸು ಸುಳ್ಳು. ಮಲಗಿದ ತಕ್ಷಣ ಈ ಜಾಗ್ರತಾವಸ್ಥೆ ಸುಳ್ಳು.</p>
		<p>ಅರ್ಜುನ, ಅವುಗಳನ್ನು ಸಹಿಸಿಕೊ ಎನ್ನುವನು. ಏಕೆಂದರೆ ಬಾಹ್ಯ ಘಟನೆಗಳ ಮೇಲೆ ನಮ್ಮ ಹತೋಟಿ ಇಲ್ಲ. ಅವು ಬಂದಾಗ ಸಹಿಸಿಕೊಳ್ಳಬೇಕು. ಸುಖ ಬಂದಾಗ ನನ್ನ ಸಮಾನ ಇಲ್ಲ ಎಂದು ಮೆರೆಯಲೂ ಕೂಡದು, ದುಃಖ ಬಂದಾಗ ಹತಾಶರಾಗಿಯೂ ಹೋಗಕೂಡದು. ಪ್ರಪಂಚದ ಧರ್ಮವೇ ಇದು. ಪ್ರತಿಯೊಂದಕ್ಕೂ ಒಂದೊಂದು ಧರ್ಮವಿದೆ. ಅದನ್ನು ಗೊಣಗಾಡದೆ ಸ್ವೀಕರಿಸ ಬೇಕು. ಬಿಸಿಲುಕಾಲದಲ್ಲಿ ಅಯ್ಯೊ ತುಂಬಾ ಬಿಸಿಲು ಎಂದರೆ ಪ್ರಯೋಜನವೇನು? ಛಳಿಗಾಲದಲ್ಲಿ ಛಳಿ ಎಂದರೆ ಪ್ರಯೋಜನವೇನು? ಇವೆಲ್ಲಾ ಪುತುಧರ್ಮ. ಅದಕ್ಕೆ ಬಾಗಿ ಅದನ್ನು ಸ್ವೀಕರಿಸಬೇಕು. ಈ ಪ್ರಪಂಚಕ್ಕೆ ಬರುವುದೇ ಇವುಗಳನ್ನೆಲ್ಲ ಅನುಭವಿಸುವುದಕ್ಕೆ. ಇಲ್ಲಿಗೆ ಬಂದು ನಾವು ಇವುಗಳನ್ನು ಅನುಭವಿಸುವುದಿಲ್ಲ ಎಂದರೆ ಬಂದದ್ದು ಏತಕ್ಕೆ? ಬಂದಮೇಲೆ ಕಷ್ಟವನ್ನು ಅನುಭವಿಸಲೇಬೇಕಾಗಿದೆ. ಸಂತೆಗೆ ಬಂದು ಇಲ್ಲಿ ಗದ್ದಲ ಎನ್ನುವುದು, ಕಾಡಿಗೆ ಬಂದು ಇಲ್ಲಿ ದುಷ್ಟಮೃಗಗಳಿವೆ ಎನ್ನುವುದು, ಬೆಟ್ಟದ ಮೇಲೆ ಮನೆ ಕಟ್ಟಿ ಇಲ್ಲಿ ಗಾಳಿಹೊಡೆತ ಎನ್ನುವುದು; ಎಲ್ಲಾ ಒಂದೇ ಗುಂಪಿಗೆ ಸೇರಿದ್ದು. ನಿಜವಾದ ಜ್ಞಾನಿ ಹೊರಗಿನದನ್ನು ಬದಲಾಯಿಸುವುದಕ್ಕೆ ಹೋಗುವುದಿಲ್ಲ. ತನ್ನನ್ನು ಬದಲಾಯಿಸಿ ಕೊಳ್ಳುವನು. ಅವುಗಳನ್ನು ನೋಡುವ ದೃಷ್ಟಿಯನ್ನು ಬದಲಾಯಿಸಿಕೊಳ್ಳುವನು. ಇದೇ ಸಂಸಾರ ಎಂದು ಅದನ್ನು ಅನುಭವಿಸಲು ಅವನು ಸಿದ್ಧನಾಗುವನು. ಅದರಿಂದ ತಪ್ಪಿಸಿಕೊಂಡು ಹೋಗಲು ಪ್ರಯತ್ನಿಸುವುದಿಲ್ಲ. ನಾವು ಎಷ್ಟು ವೇಗದಲ್ಲಿ ಓಡಿದರೆ ಅವು ನಮಗಿಂತಲೂ ಹೆಚ್ಚು ವೇಗದಲ್ಲಿ ಬಂದು ನಮ್ಮನ್ನು ಹಿಡಿಯುವುವು. ಅಥವಾ ಸುಮ್ಮನೆ ಗೊಣಗಾಡುತ್ತಲೂ ಇರುವುದಿಲ್ಲ. ಗೊಣಗಾಡಿ ಕೊಳ್ಳುತ್ತಿದ್ದರೆ ಪರಿಸ್ಥಿತಿ ಸುಧಾರಿಸುವುದೇನು? ಇದರಿಂದ ಸುಮ್ಮನೆ ನಮ್ಮ ಶಕ್ತಿ ವ್ಯಯವಾಗುವುದು ಅಷ್ಟೆ. ಅದಕ್ಕೆ ಶ್ರೀಕೃಷ್ಣ ಸುಖದುಃಖಗಳು ಇಲ್ಲದಂತೆ ಮಾಡುವುದಿಲ್ಲ, ಅದನ್ನು ಎದುರಿಸಬೇಕು ಎನ್ನುವನು. ಕೆಲವು ವೇಳೆ ಸಮುದ್ರದಲ್ಲಿ ಇಳಿಯುವೆವು. ದೊಡ್ಡದೊಂದು ಅಲೆ ನಮ್ಮನ್ನು ಅಪ್ಪಳಿಸಲು ಬರುವುದು. ಅಲೆಯನ್ನು ಬರಬೇಡ ಎನ್ನುವುದಕ್ಕೆ ಆಗುವುದಿಲ್ಲ. ಆದರೆ ಅದರಿಂದ ನಾವು ಎಷ್ಟು ಕಡಿಮೆ ಅಪಾಯಕ್ಕೆ ಒಳಗಾಗಬಹುದೋ ಹಾಗೆ ವರ್ತಿಸಬಹುದು ಅಷ್ಟೆ. ನೀರಿನಲ್ಲಿ ಮುಳುಗಬಹುದು. ಆಗ ಅಲೆ ನಮ್ಮ ತಲೆ ಮೇಲೆ ಹೊರಟು ಹೋಗುವುದು. ಈ ಸಂಸಾರಕ್ಕೆ ಬಂದಿರುವೆವು. ಇಲ್ಲಿ ನಾವು ಹೇಗೆ ಕಷ್ಟವನ್ನು ಸಹಿಸಬೇಕು ಎನ್ನುವುದನ್ನು ಶ್ರೀಕೃಷ್ಣ ಬೋಧಿಸುವನು.</p>
		<p class="verse">ಯಂ ಹಿ ನ ವ್ಯಥಯಂತ್ಯೇತೇ ಪುರುಷಂ ಪುರುಷರ್ಷಭ ।<br/>ಸಮದುಃಖಸುಖಂ ಧೀರಂ ಸೋsಮೃತತ್ವಾಯ ಕಲ್ಪತೇ <span class="num">॥ ೧೫ ॥</span></p>
		<p><small>ಪುರುಷಶ್ರೇಷ್ಠನೆ, ಸುಖದುಃಖದಲ್ಲಿ ಸಮನಾಗಿರುವ ಧೀರನಾದ ಯಾವ ಪುರುಷನನ್ನು ಇವು ವ್ಯಥೆಗೊಳಿಸುವು ದಿಲ್ಲವೋ ಅವನು ಅಮರತ್ವಕ್ಕೆ ಯೋಗ್ಯನಾಗಿರುವನು.</small></p>
		<p>ಈ ಜೀವನದಲ್ಲಿ ನಾವು ಏನನ್ನು ಗಳಿಸಬೇಕಾದರೂ ಒಂದು ಯೋಗ್ಯತೆ ಪಡೆದುಕೊಂಡಿರಬೇಕು. ಬರೀ ಆಸೆ ಇದ್ದರೇ ಸಾಲದು. ಲೌಕಿಕ ಪ್ರಪಂಚದಲ್ಲಿ ನಾವೇನಾದರೂ ಒಂದು ಕೆಲಸವನ್ನು ಸಂಪಾದಿಸಬೇಕಾದರೆ ನಮ್ಮ ಯೋಗ್ಯತೆ ಏನು ಎಂದು ಕೇಳುವರು. ಹಾಗಿರುವಾಗ ಅಮೃತತ್ತ್ವ ಎಂದರೆ ಮುಕ್ತಿಯನ್ನು ಪಡೆಯಬೇಕಾದರೆ ಅದಕ್ಕೆ ಕನಿಷ್ಟಪಕ್ಷದ ಯೋಗ್ಯತೆ ಒಂದು ಇದೆ. ಅದು ಇದ್ದರೆ ಮುಕ್ತಿಯ ಪಥದಲ್ಲಿ ಮುಂದುವರಿದು ಗುರಿ ಸೇರಬಹುದು. ಎವರೆಸ್ಟ್ ಶಿಖರವನ್ನು ಹತ್ತಬೇಕಾದರೆ ದೃಢಕಾಯನಾಗಿರಬೇಕು, ಶ್ರಮಸಹಿಷ್ಣು ಆಗಿರಬೇಕು, ಶ್ವಾಸಕೋಶಗಳಿಗೆ ಬಲವಾದ ಶಕ್ತಿ ಇರಬೇಕು. ಆಗ ಮಾತ್ರ ಮೇಲೆ ಹೋಗಲು ಸಾಧ್ಯ. ಯೋಗ್ಯತೆ ಇಲ್ಲದೆ ಬರೀ ಇಚ್ಛೆಯ ಆಸರೆಯಿಂದಲೇ ಗುರಿ ಮುಟ್ಟುವುದಕ್ಕಾಗುವುದಿಲ್ಲ.</p>
		<p>ಜನನ ಮರಣಗಳ ಕೋಟಲೆಯಲ್ಲಿ ಸಿಕ್ಕಿಕೊಂಡು ಬೇಕಾದಷ್ಟು, ಪಡಬಾರದ ಯಾತನೆಯನ್ನೆಲ್ಲಾ ಅನುಭವಿಸುತ್ತಿರುವಾಗ ಮುಕ್ತಿಗೆ ಆಶಿಸುತ್ತೇವೆ. ಆದರೆ ಆ ದಾರಿಯಲ್ಲಿ ನಡೆಯಬೇಕಾದರೆ, ನಾವು ಧೀರರಾಗಿರಬೇಕು. ಸುಖದುಃಖಗಳನ್ನು ಸಮನಾಗಿ ನೋಡಬೇಕು. ಅವುಗಳ ಉಪಟಳಕ್ಕೆ ಸಿಕ್ಕಿ ನರಳಕೂಡದು. ಇದೇ ಪ್ರಪ್ರಥಮವಾದ ಯೋಗ್ಯತೆ. ಅವನು ಸಾಧಾರಣ ಮನುಷ್ಯನಲ್ಲ. ಅವನು ಧೀರಾಧಿಧೀರ. ಈ ಪ್ರಪಂಚದ ಸುಖ ದುಃಖಗಳ ಬಿರುಗಾಳಿಗೆ ಸಾಧಾರಣ ಜೀವರು ತರಗೆಲೆಯಂತೆ ಕೊಚ್ಚಿಹೋಗುವರು. ಆದರೆ ಧೀರನಾದರೊ ಕಲ್ಲುಬಂಡೆಯಂತೆ ನಿಲ್ಲುವನು. ಸುಖದ ಚಕ್ಕಳಗುಳಿಗೆ ಅವನು ಕಿಲಕಿಲ ನಗುವವನಲ್ಲ. ದುಃಖದ ಪೆಟ್ಟಿಗೆ ಅವನು ಕೊರಗುವವನೂ ಅಲ್ಲ. ಅವನು ಇದನ್ನು ಸಮಾನವಾಗಿ ನೋಡುತ್ತಾನೆ. ಒಂದು ಮೇಲಲ್ಲ ಮತ್ತೊಂದು ಕೀಳಲ್ಲ. ಈ ಜೀವನದಲ್ಲಿ ವ್ಯಕ್ತಿಯ ಶೀಲವನ್ನು ಬಿಡಿಸುವಾಗ ಸುಖದುಃಖಗಳಿಗೆಲ್ಲಾ ಸಮಾನ ಪಾತ್ರಗಳಿವೆ. ಇವೆರಡೂ ಶಿಲ್ಪಿಯ ಕೈಯಲ್ಲಿರುವ ಉಳಿಗಳಂತೆ. ಆ ಶಿಲ್ಪಿಯಾದರೋ ಒಂದು ಕಲ್ಲನ್ನು ತೆಗೆದುಕೊಂಡು ಅದರಲ್ಲಿ ಹುದುಗಿರುವ ದಿವ್ಯವಾದ ಮೂರ್ತಿಯನ್ನು ಬಿಡಿಸುವಾಗ ಅದಕ್ಕೆ ಆತಂಕವಾಗಿರುವ ಭಾಗವನ್ನೆಲ್ಲಾ ತೆಗೆದು ಹಾಕಬೇಕು. ಅನಂತರವೇ ಆ ಕಾಡಿನ ಕಲ್ಲಿನಲ್ಲಿ ಒಂದು ಸುಂದರವಾದ ವಿಗ್ರಹ ಮೂಡಿ ನಿಲ್ಲುವುದು.</p>
		<p>ಈ ಜೀವನದಲ್ಲಿ ಹಗಲೂ ರಾತ್ರಿಗಳಂತೆ ಸುಖ ದುಃಖಗಳೂ ಒಂದಾದ ಮೇಲೊಂದು ಬರುವುವು. ಇವು ಬರುವಾಗ ಧೀರ, ಹೋಗುವುದಕ್ಕೆ ಬರುತ್ತಿವೆ ಎಂದು ಎದುರಿಸುವನು. ಈ ಸಂಸಾರದ ಕಣಿವೆಯಲ್ಲಿ ನಾವು ಹೋಗುತ್ತಿರುವಾಗ ಬರೀ ಸುಖವೇ ಅಥವಾ ದುಃಖವೇ ಒಬ್ಬನಿಗೆ ಬರುವುದಿಲ್ಲ. ಇವು ಒಂದಾದ ಮೇಲೊಂದು ಬರುವುವು. ಕೆಲವು ವೇಳೆ ಬೇಗ ಬೇಗ ಬರುತ್ತವೆ. ಕೆಲವು ವೇಳೆ ನಿಧಾನವಾಗಿ ಬರುತ್ತವೆ.</p>
		<p>ಇವು ಬಂದಾಗ ಧೀರನನ್ನು ವ್ಯಥೆಗೊಳಿಸಲಾರವು. ಏಕೆಂದರೆ ಅವನು ಇದಕ್ಕೆ ಸಿದ್ಧನಾಗಿರುವನು. ತಾನು ಬಯಸಿದ ವಸ್ತುಗಳೇ ಬರುತ್ತವೆ ಎಂದು ನಂಬುವವನಲ್ಲ ಅವನು. ಬಯಸದೇ ಇರುವ ವಸ್ತುಗಳೂ ಬರುತ್ತವೆ ಎಂಬುದನ್ನು ಮುಂಚೆಯೇ ತಿಳಿದು ಯಾವಾಗ ಅದಕ್ಕೆ ಸನ್ನದ್ಧನಾಗಿರುವನೋ ಅವನನ್ನು ಇವು ಕೆಣಕಲಾರವು. ಪ್ಲೇಗು ಅಥವಾ ಕಾಲರ ಬರುವುದಕ್ಕೆ ಮುಂಚೆ ಇನಾಕ್ಯುಲೇಷನ್ ಹಾಕಿಸಿಕೊಂಡಿದ್ದರೆ ಆ ರೋಗ ಇವನಿಗೆ ತಾಕಿದಾಗ ಅವನು ಇದಕ್ಕೆ ತುತ್ತಾಗುವುದಿಲ್ಲ. ದೇಹ ಆಗಲೇ ಅದಕ್ಕೆ ಹೊಂದುಕೊಂಡಿರುತ್ತದೆ.</p>
		<p>ಇಲ್ಲಿ ಇದನ್ನು ಸಹಿಸುವವನಿಗೆ ಧೀರ ಎಂಬ ಸುಂದರವಾದ ಪದವನ್ನು ಉಪಯೋಗಿಸುವನು. ಈ ಪ್ರಪಂಚದಲ್ಲಿ ಶಾರೀರಕವಾಗಿ ಧೀರರಾದ ಅನೇಕರನ್ನು ನಾವು ನೋಡುತ್ತೇವೆ. ಆನೆಯ ಕಾಲಿನಿಂದ ತುಳಿಸಿಕೊಳ್ಳುವವರೂ ಇದ್ದಾರೆ. ಫಿರಂಗಿಯ ಬಾಯಿಗೆ ಎದೆಯೊಡ್ಡುವ ಧೀರರೂ ಇದ್ದಾರೆ. ಸ್ಪುಟ್ನಿಕ್​ನಲ್ಲಿ ಕುಳಿತು ಚಂದ್ರಲೋಕ ಮತ್ತು ಇತರ ಲೋಕಗಳಿಗೆ ತಮ್ಮ ಪ್ರಾಣದ ಹಂಗನ್ನೇ ತೊರೆದು ಹೋಗಬಲ್ಲ ಧೀರರಿದ್ದಾರೆ. ಆದರೆ ಜೀವನದಲ್ಲಿ ನಮ್ಮನ್ನು ಅಳುವಂತೆ ನಗಿಸುವಂತೆ ಮಾಡುವ ಪ್ರಕೃತಿಯ ಬಲೆಗೆ ಬೀಳದೆ ಇರುವವನೇ ನಿಜವಾದ ಧೀರ. ಇಂದ್ರಿಯಗಳ ಸೆಳೆತವನ್ನು ಹಿಡಿದು ನಿಲ್ಲಿಸುವುದು ವೇಗವಾಗಿ ಹೋಗುತ್ತಿರುವ ಕಾರನ್ನು ಹಿಡಿದು ನಿಲ್ಲಿಸುವುದಕ್ಕಿಂತ ಸಾಹಸದ ಕೆಲಸ. ಅಮೃತತ್ವವನ್ನು ಪಡೆಯಬೇಕಾದರೆ ವಿಷಯವಸ್ತುಗಳ ಆಕರ್ಷಣೆಯನ್ನು ತಡೆದು ನಿಲ್ಲಿಸ ಬೇಕು. ಇಂತಹ ಪಥಿಕ ಮಾತ್ರ ಆ ದಾರಿಯಲ್ಲಿ ಯಾತ್ರಿಕನಾಗಬಹುದು.</p>
		<p class="verse">ನಾಸತೋ ವಿದ್ಯತೇ ಭಾವೋ ನಾಭಾವೋ ವಿದ್ಯತೇ ಸತಃ ।<br/>ಉಭಯೋರಪಿ ದೃಷ್ಟೋsಂತಸ್ತ್ವನಯೋಸ್ತತ್ತ್ವದರ್ಶಿಭಿಃ <span class="num">॥ ೧೬ ॥</span></p>
		<p><small>ಅಸತ್ತಿನ ವಸ್ತುವಿಗೆ ಇರುವಿಕೆಯಿಲ್ಲ. ಸತ್​ವಸ್ತುವಿಗೆ ಇಲ್ಲದೆ ಇರುವಿಕೆಯಿಲ್ಲ. ಇವೆರಡರ ಸ್ಥಿತಿಯನ್ನು ತತ್ವದರ್ಶಿಗಳು ತಿಳಿದಿರುತ್ತಾರೆ.</small></p>
		<p>ಅಸತ್ತಿಗೆ ಅಸ್ತಿತ್ವ ಎಂದೂ ಇರಲಿಲ್ಲ. ಅದಿರುವಂತೆ ನಮಗೆ ಕಾಣುತ್ತಿರಬಹುದು. ಆದರೆ ಎಂದಿಗೂ ಅದು ಇರಲಿಲ್ಲ. ಅದು ಬರಿ ತೋರಿಕೆ. ನಾವು ಕನಸಿನಲ್ಲಿ ಏನೇನನ್ನೋ ನೋಡುತ್ತೇವೆ. ಆ ಕಾಲದಲ್ಲಿ ಆ ಸ್ಥಿತಿಯಲ್ಲಿ ಮಾತ್ರ ಅವು ಇರುವಂತೆ ಕಾಣುತ್ತವೆ. ನಾವು ಕಣ್ದೆರೆದೊಡನೆ ಅವೆಲ್ಲ ಮಂಗಮಾಯವಾಗುವುವು. ಹಾಗಾದರೆ ಜಾಗ್ರತಾವಸ್ಥೆ ಹಾಗಲ್ಲ. ಪ್ರತಿದಿನವೂ ಕನಸಾದ ಮೇಲೆ ನಾವು ಒಂದೇ ಜಗತ್ತಿಗೆ ಬರುತ್ತೇವೆ. ಒಂದೇ ಮನೆ, ಒಂದೇ ನಂಟರಿಷ್ಟರು, ಒಂದೇ ಕೆಲಸ ಇತ್ಯಾದಿಗಳು. ಸಾಪೇಕ್ಷ ದೃಷ್ಟಿಯಿಂದ ಕನಸಿಗಿಂತ ಹೆಚ್ಚು ದೀರ್ಘಕಾಲ ಇರುವಂತೆ ಕಾಣುವುದು. ಆದರೆ ಯಾವಾಗ ಒಬ್ಬ ಈ ದೇಹವನ್ನು ತ್ಯಜಿಸುವನೊ ಅವನಿಗೆ ಇಷ್ಟು ದಿವಸ ಬಾಳಿದ ಈ ದೇಹದ ಮೂಲಕ ಗಳಿಸಿದ ಅನುಭವಗಳೆಲ್ಲ ಒಂದು ಕನಸಿನಂತೆ ಕಾಣುವುದು. ಇಲ್ಲಿ ಅಸತ್ ಎಂದರೆ ಇಲ್ಲ ಎಂಬ ದೃಷ್ಟಿ ಯಿಂದಲೇ ತೆಗೆದುಕೊಳ್ಳಬೇಕಾಗಿಲ್ಲ. ಇವು ಕ್ಷಣಿಕ, ತಾತ್ಕಾಲಿಕವಾಗಿರುವುವು. ಇಂದಿನದು ನಾಳೆ ಇಲ್ಲ. ಈ ದೃಷ್ಟಿಯಿಂದ ಬೇಕಾದರೂ ನಾವು ನೋಡಬಹುದು.</p>
		<p>ನಿಜವಾಗಿ ಏನಿದೆಯೋ ಅದು ಒಂದಲ್ಲ ಒಂದು ಸ್ಥಿತಿಯಲ್ಲಿ ಇದ್ದೇ ತೀರುವುದು. ಅದನ್ನು ನಾಶಮಾಡುವುದಕ್ಕೆ ಆಗುವುದಿಲ್ಲ. ಈ ದೇಹದ ಹಿಂದೆ ಇರುವ ಆತ್ಮನಾದರೋ ಅದರಂತೆಯೇ. ಅವನು ನಾಶವಾದ ಎಂದರೆ, ಹಳೆಯ ನಾಮರೂಪು ಹೋಗುವುದು, ಇನ್ನಾವುದೊ ಬೇರೊಂದು ನಾಮರೂಪನ್ನು ಧರಿಸಿ ಬೇರೊಂದು ಕಡೆ ಏಳುವನು.</p>
		<p>ಇವೆರಡನ್ನೂ ತಿಳಿದವನೆ ತತ್ತ್ವದರ್ಶಿ. ಸುಳ್ಳು ಎಂದಿಗೂ ಇರಲಿಲ್ಲ. ಸತ್ಯ ಎಂದೆಂದಿಗೂ ಮಾಯವಾಗುವುದಿಲ್ಲ. ತತ್ತ್ವದರ್ಶಿ ವಸ್ತುವಿನ ನೈಜಸ್ಥಿತಿಯನ್ನು ಅರಿತುಕೊಳ್ಳಬಲ್ಲವನು. ಅವನು ಹೊರಗೆ ಕಾಣುವ ಕೇವಲ ನಾಮರೂಪುಗಳಿಂದಲೇ ಪರವಶನಾಗಿ ಬಿಡುವವನಲ್ಲ. ಸಾಧಾರಣ ಕಣ್ಣಿಗೆ ದೇಹ ಸುಂದರವಾಗಿ ಕಾಣುವುದು. ಅದೇ ದೇಹದ ಎಕ್ಸ್ ರೇ ಚಿತ್ರದಲ್ಲಿ ಅವನೊಂದು ಎಲುಬು ಗೂಡಾಗಿ ಕಾಣುವನು. ಎಕ್ಸ್ ರೇ ಒಳಗಿನದನ್ನು ನೋಡುವುದು. ನಮ್ಮ ಸಾಧಾರಣ ಕಣ್ಣು ಹೊರಗಿನದನ್ನು ನೋಡುವುದು. ಸುಳ್ಳು ತುಂಬಾ ಮೋಹಕವಾಗಿರುವುದು. ಆದರೆ ಅದರ ಬಲೆಗೆ ಬೀಳುವವನಲ್ಲ ತತ್ತ್ವದರ್ಶಿ. ಈ ಸುಳ್ಳು ಈಗ ನಿಜದಂತೆ ಕಾಣುತ್ತಿದೆ. ಇದು ಬರೀ ವೇಷ, ಬಣ್ಣ. ಇದನ್ನು ಚೆನ್ನಾಗಿ ಅರಿತವನೆ ತತ್ವದರ್ಶಿ. ಅದರಂತೆಯೇ ಸತ್ಯ ಎಂದಿಗೂ ಇಲ್ಲದೇ ಇರುವುದಿಲ್ಲ. ಆದರೆ ಅದು ಯಾವಾಗಲೂ ಒಂದೇ ಸ್ಥಿತಿಯಲ್ಲಿ ಇರಬೇಕಾಗಿಲ್ಲ. ಒಂದಲ್ಲ ಒಂದು ಸ್ಥಿತಿಯಲ್ಲಿ ಇರುವುದು. ನೀರು ಘನೀಭೂತವಾಗಿ ಗೆಡ್ಡೆ ಕಟ್ಟಿರಬಹುದು. ಅದೇ ನೀರು ದ್ರವರೂಪವಾಗಿ ಹರಿಯುತ್ತಿರಬಹುದು. ಆವಿಯಾಗಿ ಕಣ್ಣಿಗೆ ಕಾಣದೆ ಹೋಗಬಹುದು. ಕಣ್ಣಿಗೆ ಕಾಣದೆ ಹೋಯಿತು ಎಂದರೆ ಅದೇನು ನಾಶವಾಗಿಲ್ಲ. ಅದರ ರೂಪು ಮಾತ್ರ ಬದಲಾವಣೆ ಆಯಿತು. ಅದರಂತೆಯೇ ಜ್ಞಾನಿಗೆ ಆತ್ಮ ಧರಿಸಿರುವ ದೇಹ ತಾತ್ಕಾಲಿಕ, ಆಗಂತುಕ, ಈಗಿದ್ದು ನಾಳೆ ಹೋಗುವುದು, ಇರುವಾಗಲೇ ಕ್ಷಣಕ್ಷಣ ಬದಲಾಯಿಸುತ್ತಿರುವುದು. ಇದು ಹಿಂದೆ ಇರಲಿಲ್ಲ, ಮುಂದೆ ಇರುವಂತೆ ಇಲ್ಲ. ಈಗಲಾದರೂ ಇದೆಯಲ್ಲ, ಎಂದರೆ ಇರುವ ಕೆಲವು ಕಾಲದಲ್ಲಿಯೂ ಬದಲಾಯಿಸುತ್ತಾ ಹೋಗುತ್ತದೆ. ಇದರಲ್ಲಿ ಯಾವ ಸ್ಥಿತಿಯನ್ನು ನಮ್ಮದೆಂದು ಹೇಳುವುದು? ಇದರ ಹಿಂದೆ ಇರುವ ಆತ್ಮನು ಧರಿಸಿರುವ ದೇಹ ಮಾಯವಾದರೂ ಧರಿಸಿರುವವನು ಎಂದಿಗೂ ಮಾಯವಾಗಲಾರ. ಗಡಿಗೆ ಒಡೆದು ಹೋದರೆ ಅದರ ಹಿಂದೆ ಇರುವ ಆಕಾಶವನ್ನು ಯಾರಾದರೂ ಧ್ವಂಸಮಾಡಲು ಸಾಧ್ಯವೇ? ಚೈತನ್ಯ ಒಂದು ದೇಹವನ್ನು ಉಪಯೋಗಿಸಿಕೊಳ್ಳುವುದು. ಅದೇ ದೇಹವಲ್ಲ. ಒಂದು ಬಲ್ಬು ಒಡೆದುಹೋದರೆ ಅದರ ಹಿಂದೆ ಇರುವ ವಿದ್ಯುತ್ ಶಕ್ತಿ ನಾಶವಾಗಲಿಲ್ಲ. ಇದನ್ನು ಚೆನ್ನಾಗಿ ತಿಳಿದವನೇ ತತ್ತ್ವದರ್ಶಿ.</p>
		<p>ಇನ್ನು ಮೇಲೆ ಶ್ರೀಕೃಷ್ಣ ತಾತ್ತ್ವಿಕ ದೃಷ್ಟಿಯಿಂದ ಮಾತನಾಡುವನು. ಮೊದಲನೆಯದು ವ್ಯಾವ ಹಾರಿಕ ದೃಷ್ಟಿ. ಹುಟ್ಟುವವರೆಲ್ಲಾ ಸಾಯಲೇಬೇಕು. ನಾವೇನು ಮಾಡಿದರೂ ಅವರನ್ನು ಎಂದೆಂದಿಗೂ ಇರುವಂತೆ ಮಾಡಲು ಆಗುವುದಿಲ್ಲ. ಈ ಪ್ರಪಂಚದಲ್ಲಿ ಎಲ್ಲಾ ಬಂದು ಹೋಗುತ್ತಿವೆ. ಇದೊಂದು ನಾಮರೂಪುಗಳ ಮೆರವಣಿಗೆ. ಸುಖ ದುಃಖ ಜನನ ಮರಣ ಒಂದಾದ ಮೇಲೊಂದು ಬರುತ್ತಿರು ವುವು. ಅವನ್ನು ಸಹಿಸಬೇಕು ಎಂಬುದು ಮೊದಲನೆ ವಿಚಾರ. ಇನ್ನು ಮೇಲೆ ದೊಡ್ಡ ತತ್ವದರ್ಶಿಯಂತೆ ಮಾತನಾಡುವನು. ಒಂದಲ್ಲ ಮತ್ತೊಂದಾದರೂ ಅವನ ಮನಸ್ಸಿಗೆ ತಾಕಲಿ ಅಥವಾ ಇವುಗಳೆಲ್ಲದರ ಪರಿಣಾಮವಾದರೂ ಅವನ ಮೇಲೆ ಆಗಿ ಅವನನ್ನು ಕಾರ್ಯೋನ್ಮುಖನನ್ನಾಗಿ ಮಾಡಲಿ ಎಂಬುದೇ ಅವನ ಉದ್ದೇಶ. ರೋಗಿಗೆ ವೈದ್ಯ ಯಾವುದೋ ಒಂದು ಔಷಧಿಯನ್ನು ಕೊಡದೆ, ಹಲವು ಔಷಧಿಗಳನ್ನು ಪ್ರಯೋಗ ಮಾಡಿ ಒಂದಲ್ಲ ಮತ್ತೊಂದರಿಂದಲಾದರೂ ಅವನು ಚೇತರಿಸಿಕೊಳ್ಳಲಿ ಎಂದು ಮಾಡಿದಂತೆ.</p>
		<p class="verse">ಅವಿನಾಶಿ ತು ತದ್ವಿದ್ಧಿ ಯೇನ ಸರ್ವಮಿದಂ ತತಮ್ ।<br/>ವಿನಾಶಮವ್ಯಯಸ್ಯಾಸ್ಯ ನ ಕಶ್ಚಿತ್ಕರ್ತುಮರ್ಹತಿ <span class="num">॥ ೧೭ ॥</span></p>
		<p><small>ಯಾವುದರಿಂದ ಇದೆಲ್ಲವೂ ವ್ಯಾಪಿಸಿಕೊಂಡಿರುವುದೊ ಅದು ಅವಿನಾಶಿ ಎಂದು ತಿಳಿದುಕೊ. ಅವ್ಯಯವಾಗಿರುವ ಇದರ ನಾಶವನ್ನು ಯಾರೂ ಮಾಡಲಾರರು.</small></p>
		<p>ಯಾವುದರಿಂದ ಇವೆಲ್ಲ ವ್ಯಾಪಿಸಿಕೊಂಡಿದೆಯೊ, ಎಂದರೆ ಚೈತನ್ಯ ಈ ವಿಶ್ವವನ್ನೆಲ್ಲಾ ಆವರಿಸಿ ಕೊಂಡಿದೆ. ಅದನ್ನು ಯಾರೂ ನಾಶ ಮಾಡಲಾಗುವುದಿಲ್ಲ. ಈ ಚೈತನ್ಯ ಒಂದೊಂದು ಕಡೆ ಒಂದೊಂದು ಅವಸ್ಥೆಯಲ್ಲಿದೆ. ಎಂದರೆ ಪಂಚಭೂತಗಳಿಂದ ಆದ ಜಡವಸ್ತುವಿನಂತೆ ಇರುವ ಕಲ್ಲುಮಣ್ಣು ಮುಂತಾದುವುಗಳಲ್ಲಿ ಅದು ಮಲಗಿ ನಿದ್ರಿಸುತ್ತಿದೆ. ಅಲ್ಲಿ ಅದು ಸುಪ್ತಾವಸ್ಥೆಯಲ್ಲಿದೆ. ಸಸ್ಯಗಳ ಗುಂಪಿಗೆ ಬಂದಾಗ ಅದು ಈಗತಾನೆ ಎಚ್ಚರವಾಗುತ್ತಿದೆ. ಮನುಷ್ಯನ ಗುಂಪಿಗೆ ಬಂದಾಗ ಚೆನ್ನಾಗಿ ಕೆಲಸ ಮಾಡುತ್ತಿದೆ.ಣಿಜ್ಞ್ಜಕಿಖಿಗಿ ಲವ್ಕಿವ್ ಪ್ ಕಲ್ಲುಮಣ್ಣು ಮುಂತಾದುವುಗಳಲ್ಲಿ ಅದು ಮಲಗಿ ನಿದ್ರಿಸುತ್ತಿದೆ. ಅಲ್ಲಿ ಅದು ಸುಪ್ತಾವಸ್ಥೆಯಲ್ಲಿದೆ. ಸಸ್ಯಗಳ ಗುಂಪಿಗೆ ಬಂದಾಗ ಅದು ಈಗತಾನೆ ಎಚ್ಚರವಾಗುತ್ತಿದೆ. ಮನುಷ್ಯನ ಗುಂಪಿಗೆ ಬಂದಾಗ ಚೆನ್ನಾಗಿ ಕೆಲಸ ಮಾಡುತ್ತಿದೆ. ಯಾವಾಗ ಒಬ್ಬ ತತ್ವದರ್ಶಿಯ ಮಟ್ಟಕ್ಕೆ ಏರುವನೊ ಅದು ಅಲ್ಲಿ ಚೆನ್ನಾಗಿ ಪ್ರಬುದ್ಧವಾಗಿರುವುದನ್ನು ನೋಡುತ್ತೇವೆ. ಜೀವವಿಲ್ಲದ ವಸ್ತುವೇ ಇಲ್ಲ. ಆದರೆ ಅದು ಇರುವ ಪರಿಸ್ಥಿತಿ ವ್ಯತ್ಯಾಸವಾಗುವುದು. ಲೋಹಾದಿಗಳಲ್ಲಿ ಜೀವವಿದೆ. ಆದರೆ ನಮ್ಮ ರೀತಿಯಲ್ಲಿ ಇಲ್ಲ. ಸಸ್ಯಾದಿಗಳಲ್ಲಿಯೂ ಜೀವವಿದೆ. ಅದನ್ನು ನಾವು ನಿತ್ಯವೂ ನೋಡುತ್ತೇವೆ. ಅದು ಬೆಳೆಯು ವುದು, ವೃದ್ಧಿಯಾಗುವುದು, ಒಂದು ಹಲವನ್ನು ಸೃಷ್ಟಿಸುವುದು, ಯಾವ ಆತಂಕಗಳು ಅದರ ಬೆಳವಣಿಗೆಗೆ ಬಂದರೂ ಅದರೊಂದಿಗೆ ಹೋರಾಡುವುದು. ಸುತ್ತಲಿರುವ ಗಾಳಿ ಬೆಳಕು, ಗೊಬ್ಬರ ಮುಂತಾದುವುಗಳಿಂದ ತನ್ನ ಪೋಷಣೆಗೆ ಬೇಕಾದ ವಸ್ತುವನ್ನು ತಯಾರು ಮಾಡಿಕೊಳ್ಳುವುದು. ಸೂರ್ಯನ ಬೆಳಕಿನಲ್ಲಿರುವ ಒಂದು ಹಸಿರು ಎಲೆ, ಮನುಷ್ಯನು ಮಾಡಿದ ಕೆಮಿಕಲ್ ಫ್ಯಾಕ್ಟರಿಯನ್ನು ಮೀರಿಸಿ ಕೆಲಸ ಮಾಡುತ್ತಿರುವುದು. ಪ್ರಾಣಿಗಳಲ್ಲಿ ಮತ್ತು ಮನುಷ್ಯನಲ್ಲಿ ಚೈತನ್ಯವಿದೆ ಎಂಬುದನ್ನು ಎಲ್ಲರೂ ಬಲ್ಲರು.</p>
		<p>ಈ ಚೈತನ್ಯ ವಿಶ್ವವ್ಯಾಪಿಯಾಗಿದೆ. ಒಂದೊಂದು ಕಡೆ ಅದು ಮಧ್ಯವರ್ತಿಗೆ ತಕ್ಕಂತೆ ಒಂದೊಂದು ರೀತಿ ಬೆಳಗುತ್ತಿದೆ. ವಿದ್ಯುತ್​ಶಕ್ತಿ ತಂತಿಯಲ್ಲಿ ಹೋಗುತ್ತಿರುವಾಗ ನಮಗೆ ಕಾಣುವುದಿಲ್ಲ. ಅದರಲ್ಲಿ ಶಕ್ತಿ ಇದೆ ಎಂಬುದನ್ನು ಮ್ಯಾಗ್ನೆಟಿಕ್ ಪ್ರತಿಕ್ರಿಯೆಯಿಂದ ಮಾತ್ರ ತಿಳಿದುಕೊಳ್ಳಬಹುದು. ಅದೇ ವಿದ್ಯುತ್​ಶಕ್ತಿ ರಾತ್ರಿ ಹೊತ್ತು ಉರಿಸುವ ಜೀರೋ ಕ್ಯಾಂಡಲ್ ಬಲ್ಬಿನ ಹಿಂದುಗಡೆ ಇದೆ, ಸಣ್ಣ ಬಲ್ಬಿನಲ್ಲಿದೆ, ನೂರಾರು ಕ್ಯಾಂಡಲ್ ಬಲ್ಬಿನ ಹಿಂದೆಯೂ ಇದೆ. ಮಿಂಚುಹುಳುವಿನ ಕಾಂತಿಯಿಂದ ಹಿಡಿದು ಕೋರೈಸಿ ಬೀರುವ ಕಾಂತಿಯವರೆಗೆ ವಿದ್ಯುತ್​ಶಕ್ತಿ ಹೆಚ್ಚು ಕಡಮೆ ಬೆಳಗುತ್ತಿದೆ. ಇದನ್ನು ಯಾರೂ ನಾಶ ಮಾಡುವುದಕ್ಕೆ ಎಂದರೆ ಅದನ್ನು ಇಲ್ಲದಂತೆ ಮಾಡುವುದಕ್ಕೆ ಆಗುವುದಿಲ್ಲ. ಯಾವುದರ ಮೂಲಕ ವಿದ್ಯುತ್​ಶಕ್ತಿ ಬೆಳಗುತ್ತಿದೆಯೋ ಅವುಗಳನ್ನೆಲ್ಲ ಧ್ವಂಸ ಮಾಡಿದರೂ ವಿದ್ಯುತ್​ಶಕ್ತಿಯನ್ನು ಧ್ವಂಸಮಾಡಿದಂತೆ ಆಗಲಿಲ್ಲ. ಅದರಂತೆ ಆತ್ಮ ಎಲ್ಲಾ ವಸ್ತುಗಳಲ್ಲಿ ಆಯಾ ವಸ್ತುವಿಗೆ ತಕ್ಕಂತೆ ಬೆಳಗುತ್ತಿದೆ. ನಾವು ಇದು ವ್ಯಕ್ತವಾಗುವ ಮಧ್ಯವರ್ತಿಯನ್ನು ನಾಶಮಾಡ ಬಹುದು. ಆದರೆ ಅದರ ಹಿಂದೆ ಇರುವ ಶಕ್ತಿಯನ್ನು ನಾಶಮಾಡುವುದಕ್ಕೆ ಆಗುವುದಿಲ್ಲ. ನಾವೊಂದು ಹೈಡ್ರೊಜನ್ ಬಾಂಬನ್ನು ಎಸೆದು ಒಂದು ಕಡೆ ಇರುವ ವಸ್ತುಗಳೆಲ್ಲಾ ಧೂಳೀಕಣಗಳಾಗಿ ಹೋಗು ವಂತೆ ಮಾಡಬಹುದು. ಆದರೆ ವಸ್ತುಗಳು ಇದ್ದ ಆಕಾಶವನ್ನು ಯಾವ ಬಾಂಬು ಏನು ಮಾಡ ಬಲ್ಲದು? ಅದರಂತೆಯೇ ಆತ್ಮ.</p>
		<p class="verse">ಅಂತವಂತ ಇಮೇ ದೇಹಾ ನಿತ್ಯಸ್ಯೋಕ್ತಾಃ ಶರೀರಿಣಃ ।<br/>ಅನಾಶಿನೋ<span class="en">s</span>ಪ್ರಮೇಯಸ್ಯ ತಸ್ಮಾದ್ಯುಧ್ಯಸ್ವ ಭಾರತ <span class="num">॥ ೧೮ ॥</span></p> 
		<p><small>ಸತ್ಯವಾಗಿಯೂ ಅವಿನಾಶವಾಗಿಯೂ ಅಪ್ರಮೇಯನಾಗಿಯೂ ಇರುವ ಆತ್ಮನ ದೇಹಗಳು ನಶ್ವರ. ಆದಕಾರಣ ಭಾರತ ಯುದ್ಧವನ್ನು ಮಾಡು.</small></p>
		<p>ಆತ್ಮ ಮತ್ತು ದೇಹ ಪರಸ್ಪರ ವಿರೋಧವುಳ್ಳವುಗಳು. ಆದರೆ ಹೇಗೊ ಅವೆರಡಕ್ಕೂ ಇಲ್ಲಿ ಗಂಟುಬಿದ್ದಿದೆ. ದೇಹ ಹುಟ್ಟಿದೆ, ಸಾಯುವುದು. ಅದು ಹಿಂದೆ ಇರಲಿಲ್ಲ, ಮುಂದೆ ಇರುವಂತೆ ಇಲ್ಲ. ಈ ಮಧ್ಯದಲ್ಲಿ ಇರುವಾಗಲೂ ಬದಲಾಯಿಸುತ್ತಿರುವುದು. ಆತ್ಮನಾದರೋ ಯಾವಾಗಲೂ ಇದ್ದ. ದೇಹ ಮನಸ್ಸು ಬುದ್ಧಿ ಇಂದ್ರಿಯಗಳು ಬದಲಾಯಿಸುತ್ತಿದ್ದರೂ, ಆತ್ಮ ಅದರ ಬದಲಾವಣೆಯನ್ನು ಸಾಕ್ಷಿಯಂತೆ ನಿಂತು ನೋಡುತ್ತಿದ್ದ. ಆತ್ಮ ಅವಿನಾಶಿ; ಅದನ್ನು ಯಾವುದೂ ಸಾಯಿಸುವುದಕ್ಕೆ ಆಗುವುದಿಲ್ಲ. ಆಕಾಶ ಹೇಗೋ ಹಾಗೆ. ಆಕಾಶ ಇರುವ ಪಾತ್ರೆಯನ್ನು ಧ್ವಂಸಮಾಡಿದರೂ ಆಕಾಶ ಹೇಗೆ ಇರುವುದೋ ಹಾಗೆ. ಆತ್ಮ ಅಪ್ರಮೇಯ ಎಂದರೆ ಪ್ರತ್ಯಕ್ಷಾದಿ ಪ್ರಮಾಣಗಳ ಮೂಲಕ ತಿಳಿಯತಕ್ಕದ್ದಲ್ಲ. ಅದು ಸ್ವತಃ ಸಿದ್ಧವಾದ ವಸ್ತು. ಅದನ್ನು ನಾವು ನಮ್ಮಿಂದ ಹೊರಗಡೆ ನೋಡುವುದಕ್ಕೆ ಆಗುವುದಿಲ್ಲ. ಅದಕ್ಕೆ ಕಾರಣವಿಲ್ಲ, ಬಣ್ಣವಿಲ್ಲ, ಅದರ ವಿಷಯವಾಗಿ ಹೀಗಿದೆ ಎಂದು ವಿವರಿಸಲಾಗದು. ಮಾತು ನಾವು ಕಂಡು ಕೇಳಿದ ವಿಷಯವನ್ನು ಮಾತ್ರ ವಿವರಿಸಬಲ್ಲುದು, ಇಂದ್ರಿಯ ಅನುಭವವನ್ನು ವಿವರಿಸಬಲ್ಲುದು. ಇಂದ್ರಿಯಾತೀತ ಅನುಭವವನ್ನು ಅದು ವಿವರಿಸಲಾರದು. ಮಾತು ಮೂಕವಾಗುವುದು ಅಲ್ಲಿ. ಇದರಂತೆಯೇ ಮನಸ್ಸು ಅದನ್ನು ಕಲ್ಪಿಸಿಕೊಳ್ಳಲಾರದು. ನಮ್ಮ ಕಲ್ಪನೆ ಯೆಲ್ಲ ನಾವು ಎಲ್ಲೊ ಏನನ್ನೊ ನೋಡಿದ ಅನುಭವವನ್ನು ಚಿತ್ರ ವಿಚಿತ್ರ ರೀತಿಯಾಗಿ ಊಹಿಸುವುದು. ಆತ್ಮವು ಇದರಂತೆ ಅಲ್ಲ. ಬೇಕಾದರೆ ಹಾಗೆ ಇರಬಹುದು, ಹೀಗೆ ಇರಬಹುದು ಎಂದು ಉಪಮಾನ ವನ್ನು ಕೊಡಬಹುದೆ ಹೊರತು, ಅದೇ ಇದು ಎಂದು ಹೇಳಲಾಗುವುದಿಲ್ಲ. ಅನೇಕವೇಳೆ ನಾವು ಆಕಾಶ ಸಮುದ್ರ ವಿದ್ಯುತ್ ಗಾಳಿ ಈ ಉದಾಹರಣೆಗಳನ್ನು ಕೊಡುವೆವು, ತುಂಬಾ ಸೂಕ್ಷ ್ಮವಾದುದನ್ನು ಗ್ರಹಿಸಲು ಸಾಧ್ಯವಾಗಲಿ ಎಂದು. ಆದರೆ ಈ ಉದಾಹರಣೆಗಳೆಲ್ಲಾ ಜಡ, ಚೈತನ್ಯವಲ್ಲ. ಹಾಗಾದರೆ ಕಿವಿ ಕೇಳದ, ಕೈ ಮುಟ್ಟದ, ಕಣ್ಣು ನೋಡದ, ನಾಲಿಗೆ ರುಚಿನೋಡದ, ಮೂಗು ಮೂಸಿ ನೋಡದ, ಕಲ್ಪಿಸಿಕೊಳ್ಳುವುದಕ್ಕೆ ಸಾಧ್ಯವಾಗದ ಒಂದು ವಸ್ತು ಇದೆ ಎಂದು ಏತಕ್ಕಾದರೂ ಊಹಿಸಬೇಕು? ಮನಸ್ಸಿನಿಂದ ಹಿಡಿದು ಉಳಿದವುಗಳೆಲ್ಲಾ ಕೆಲಸ ಮಾಡಬೇಕಾದರೆ ಹಿಂದೆ ಆತ್ಮನಿರಬೇಕು. ಆತ್ಮ ಇದರಿಂದ ಬೇರೆ ಆದೊಡನೆ ವಿದ್ಯುತ್​ಶಕ್ತಿ ಹರಿಯುವುದು ನಿಂತರೆ ರೇಡಿಯೊ ತೆಪ್ಪಗಾಗುವಂತೆ ಇಂದ್ರಿಯಗಳೆಲ್ಲಾ ತೆಪ್ಪಗಾಗುವುವು. ಅವು ಕೆಲಸ ಮಾಡಬೇಕಾದರೆ ಹಿಂದೆ ಆತ್ಮನಿರಬೇಕು. ಆದರೆ ಆತ್ಮನಿರಬೇಕಾದರೆ ಇವುಗಳಾವುವೂ ಇರಬೇಕಾಗಿಲ್ಲ. ಅಲೆಗಳಿರಬೇಕಾದರೆ ಸಾಗರ ಇರಬೇಕು. ಆದರೆ ಸಾಗರ ಇರಬೇಕಾದರೆ ಅಲೆಗಳ ಹಂಗೇ ಬೇಕಿಲ್ಲ. ಆತ್ಮಕ್ಕೆ ಇತರ ಪ್ರಮಾಣಗಳು ಅನಾವಶ್ಯಕ. ಅದು ಸ್ವತಃಸಿದ್ಧವಸ್ತು. ಅದರ ಆಧಾರದ ಮೇಲೆ ಇವುಗಳೆಲ್ಲಾ ಇರುವುದು. ಆತ್ಮಕ್ಕೆ ಯಾವ ಆಧಾರವೂ ಬೇಕಿಲ್ಲ.</p>
		<p>ಅರ್ಜುನ ಗುರು ಹಿರಿಯರ ದೇಹಗಳು ನಾಶವಾದರೆ ಅದರ ಹಿಂದೆ ಇರುವವರೂ ನಾಶವಾಗು ತ್ತಾರೆ ಎಂದು ಭಾವಿಸಿದ್ದನಲ್ಲ ಅದನ್ನು ಬಿಡಿಸುವುದಕ್ಕೆ ಹೀಗೆ ಶ್ರೀಕೃಷ್ಣ ಹೇಳಿ ಇನ್ನುಮೇಲಾದರೂ ನಿಶ್ಚಿಂತೆಯಿಂದ ಯುದ್ಧವನ್ನು ಮಾಡು ಎನ್ನುವನು.</p>
		<p class="verse">ಯ ಏನಂ ವೇತ್ತಿ ಹಂತಾರಂ ಯಶ್ಚೈನಂ ಮನ್ಯತೇ ಹತಮ್ ।<br/>ಉಭೌ ತೌ ನ ವಿಜಾನೀತೋ ನಾಯಂ ಹಂತಿ ಹನ್ಯತೇ <span class="num">॥ ೧೯ ॥</span></p>
		<p><small>ಈತನು ಕೊಲ್ಲುವವನೆಂದು ಯಾರು ತಿಳಿಯುತ್ತಾರೆಯೋ ಮತ್ತು ಈತನು ಕೊಲ್ಲಲ್ಪಡತಕ್ಕವನು ಎಂದು ಯಾರು ತಿಳಿಯುತ್ತಾರೆಯೋ ಅವರಿಬ್ಬರೂ ಅರಿಯರು. 
		ಈತನು ಕೊಲ್ಲುವುದೂ ಇಲ್ಲ; ಕೊಲ್ಲಿಸಿಕೊಳ್ಳುವುದೂ ಇಲ್ಲ.</small></p>
		<p>ಈತ ಕೊಲ್ಲುವವನಲ್ಲ. ಆತ್ಮ, ದೇಹ ಮನಸ್ಸು ಬುದ್ಧಿ ಇಂದ್ರಿಯಗಳ ಹಿಂದೆ ಇದೆ. ಇದು ಕೇವಲ ಸಾಕ್ಷಿ. ಮಾಡುವುದಲ್ಲ, ಮಾಡುವುದನ್ನು ನೋಡುವುದು. ಹಾಗಾದರೆ ಅಜ್ಞಾನಿಯೂ ಕೂಡ ತಾನು ಒಬ್ಬನನ್ನು ಕೊಂದು ನಿಜವಾದ ನಾನು ಮಾಡುವವನಲ್ಲ ಎನ್ನಬಹುದು. ನ್ಯಾಯಾಧಿಪತಿಯು ಕೂಡ, ನಿಜವಾದ ನಾನು ಶಿಕ್ಷೆಯನ್ನು ವಿಧಿಸುತ್ತಿಲ್ಲ; ನಿನಗೆ ಉಪಾಧಿಯಾದ ದೇಹಕ್ಕೆ ಮಾತ್ರ ಶಿಕ್ಷೆ ವಿಧಿಸುತ್ತಿರುವೆ. ನಿಜವಾದ ನೀನು ಈ ದೇಹ ಮಾಡಿದ ಕೊಲೆಯನ್ನು ಹೇಗೆ ನೋಡುತ್ತಿತ್ತೊ ಹಾಗೆಯೇ ಈ ದೇಹಕ್ಕೆ ವಿಧಿಸಿರುವ ಶಿಕ್ಷೆಯನ್ನು ನೋಡುತ್ತಿರು ಎನ್ನಬಹುದು.</p>
		<p>ಹಾಗೆಯೆ ಅವನು ಕೊಲ್ಲಲ್ಪಟ್ಟನು ಎಂದರೆ ಚೈತನ್ಯ ಯಾವ ಮಧ್ಯವರ್ತಿ ಮೂಲಕ ವ್ಯಕ್ತವಾಗು ತ್ತಿತ್ತೊ ಆ ಮಧ್ಯವರ್ತಿ ಹಾಳಾಯಿತು ಎಂದು ಅರ್ಥವೇ ಹೊರತು ಅದರ ಹಿಂದೆ ಇರುವ ಚೈತನ್ಯವಲ್ಲ. ವಿದ್ಯುತ್​ಶಕ್ತಿ ಬಲ್ಬಿನ ಮೂಲಕ ಕಾಂತಿಯನ್ನು ವ್ಯಕ್ತಮಾಡುವುದು. ಆ ಬಲ್ಬನ್ನು ಒಡೆದುಹಾಕಿದರೆ ವಿದ್ಯುತ್​ಶಕ್ತಿಯನ್ನು ಹಾಳುಮಾಡಿದಂತೆ ಆಗುವುದಿಲ್ಲ. ಜ್ಞಾನಿ ಇದನ್ನು ಚೆನ್ನಾಗಿ ತಿಳಿದಿರುವನು. ಇದನ್ನು ತಿಳಿಯದೆ ಇದ್ದರೆ ಅವನು ಅಜ್ಞಾನಿ. ಆತ್ಮ ಮತ್ತೊಂದನ್ನು ಕೊಲ್ಲಲಾರದು. ಹಾಗೆ ಮಾಡುವುದು ಅದರ ಮೇಲೆ ಆರೋಪ ಮಾಡಿದ ಅಜ್ಞಾನದಿಂದ ಕೂಡಿದ ಉಪಾಧಿಗಳು. ಅದು ಮಾಡುವುದಾದರೂ ಏನು? ಮತ್ತೊಂದು ಜೀವವನ್ನು ಇಲ್ಲದಂತೆ ಮಾಡಲಾರದು. ಜೀವಕ್ಕೂ ದೇಹಕ್ಕೂ ಇರುವ ಸಂಬಂಧ ತಪ್ಪುವುದು ಅಷ್ಟೆ. ಕೊಲ್ಲಲ್ಪಡುವುದು ಎಂದರೆ ಸರ್ವನಾಶವಾಗಿ ಹೋಗುವುದು ಎಂದಲ್ಲ. ಅದು ಬೇರೆಯಾಗುವುದು.</p>
		<p class="verse">ನ ಜಾಯತೇ ಮ್ರಿಯತೇ ವಾ ಕದಾಚಿ—<br/>ನ್ನಾಯಂ ಭೂತ್ವಾ ಭವಿತಾ ವಾ ನ ಭೂಯಃ ।<br/>ಅಜೋ ನಿತ್ಯಃ ಶಾಶ್ವತೋsಯಂ ಪುರಾಣೋ<br/>ನ ಹನ್ಯತೇ ಹನ್ಯಮಾನೇ ಶರೀರೇ <span class="num">॥ ೨ಂ ॥</span></p>
		<p><small> ಎಂದಿಗೂ ಹುಟ್ಟುವುದೂ ಇಲ್ಲ. ಸಾಯುವುದೂ ಇಲ್ಲ. ಇವನು ಮೊದಲು ಇದ್ದು ಆಮೇಲೆ ಇಲ್ಲದೇ ಹೋಗುವುದೂ ಇಲ್ಲ. ಇವನು ಅಜ ನಿತ್ಯ ಶಾಶ್ವತ ಪುರಾಣ. ಶರೀರ ಹತವಾಗುತ್ತಿದ್ದರೂ ಇವನು ಹತ ನಾಗುವುದಿಲ್ಲ.</small></p>
		<p>ಹುಟ್ಟುವುದು ಎಂದರೆ, ಹಿಂದೆ ಇರಲಿಲ್ಲ, ಈಗ ಇದೆ ಎಂದು ಅರ್ಥ. ಮಗು ಹುಟ್ಟಿದಾಗ ಈ ದೇಹ ಹಿಂದೆ ಇರಲಿಲ್ಲ, ಈಗ ಇದೆ. ನಾವು ನಾಮಕರಣ, ಹುಟ್ಟಿದ ಹಬ್ಬ ಇವುಗಳನ್ನೆಲ್ಲ ಮಾಡುವುದು ಹೊರಗಿನದಕ್ಕೆ; ಅದರ ಒಳಗೆ ಇರುವ ಚೈತನ್ಯಕ್ಕೆ ಅಲ್ಲ. ಅದು ಇಲ್ಲಿಗೆ ಬರುವುದಕ್ಕಿಂತ ಮುಂಚೆಯೂ ಇತ್ತು.</p>
		<p>ಇವನು ಸಾಯುವುದೂ ಇಲ್ಲ ಎಂದರೆ ದೇಹ ಹೋದರೆ ದೇಹದ ಹಿಂದೆ ಇರುವ ಜೀವ ನಿರ್ನಾಮವಾಗಿ ಹೋಗುವುದಿಲ್ಲ. ಮಡಕೆ ಒಡೆದರೆ ಅದರ ಒಳಗೆ ಇರುವ ಆಕಾಶ ನಾಶವಾಗುವುದಿಲ್ಲ. ಅದರಂತೆಯೇ ಜೀವ.</p>
		<p>ಅವನು ಹುಟ್ಟಿ ಇಲ್ಲದಂತೆ ಆಗುವುದಿಲ್ಲ. ಹುಟ್ಟಿರುವಾಗ ಆತ್ಮ ದೇಹ ಇಂದ್ರಿಯ ಮನಸ್ಸು ಬುದ್ಧಿ ಈ ಕರಣಗಳ ಮೂಲಕ ಕೆಲಸ ಮಾಡುತ್ತಿರುತ್ತದೆ. ಈಗ ಚೈತನ್ಯ ಇರುವುದು ಸತ್ಯವಾದರೆ ಯಾವ ಕರಣಗಳ ಮೂಲಕ ಕೆಲಸ ಮಾಡುತ್ತಿದೆಯೋ ಆ ಕರಣಗಳೆಲ್ಲ ಹಾಳಾದರೂ ಅದರ ಹಿಂದೆ ಆ ಚೈತನ್ಯ ಇರಲೇಬೇಕು. ಒಂದು ರೇಡಿಯೋ ಇಟ್ಟುಕೊಂಡು ಸಂಗೀತ ಕೇಳುತ್ತಿರುತ್ತೇವೆ. ಆ ರೇಡಿಯೋ ಕೆಟ್ಟುಹೋದರೆ ಸಂಗೀತ ಕೇಳುವುದಿಲ್ಲ. ಆದರೆ ಆಕಾಶದಲ್ಲಿ ಸಂಗೀತ ಸ್ಪಂದನವೇ ಇಲ್ಲವೆ? ಇದೆ, ಆದರೆ ಅದು ನಮಗೆ ಕೇಳುತ್ತಿಲ್ಲ. ಅದರಂತೆಯೇ ದೇಹದ ಮೂಲಕ ಕೆಲಸ ಮಾಡುತ್ತಿದ್ದಾಗ ಸ್ಥೂಲವಾಗಿತ್ತು. ದೇಹಾತೀತವಾದ ಮೇಲೆ ಸೂಕ್ಷ್ಮವಾಗುವುದು. ವೈಜ್ಞಾನಿಕವಾಗಿ ನೋಡಿದರೆ ಯಾವ ವಸ್ತುವನ್ನು ನಿರ್ನಾಮ ಅಂದರೆ ಅದಿಲ್ಲದಂತೆ, ಅದನ್ನು ಒಂದು ಶೂನ್ಯ ಸ್ಥಿತಿಗೆ ತೆಗೆದುಕೊಂಡು ಹೋಗುವುದಕ್ಕೆ ಆಗುವುದಿಲ್ಲ. ಸ್ಥೂಲ ದ್ರವ್ಯಗಳಿಗೇ ಇದನ್ನು ನಾವು ಮಾಡಲಾಗು ವುದಿಲ್ಲ. ಬೇಕಾದರೆ ಅವನ್ನು ಬೇರೆ ಬೇರೆ ಅವಸ್ಥೆಗೆ ಕಳುಹಿಸಬಹುದಷ್ಟೆ. ಮಡಕೆಯನ್ನು ಒಡೆದರೆ ಯಾವ ಜೇಡಿ ಮಣ್ಣಿನಿಂದ ಇದು ಆಗಿದೆಯೋ ಆ ಜೇಡಿ ಮಣ್ಣು ನಾಶವಾಯಿತೇ? ಅದು ಹಿಂದೆ ಮಡಕೆ ಆಕಾರದಲ್ಲಿತ್ತು. ಈಗ ಒಂದು ಬೊಗಸೆ ಅದರ ಚೂರುಗಳಾಗಿವೆ. ಅದನ್ನು ಪುಡಿ ಮಾಡಿದರೆ ಧೂಳಿಕಣಗಳಾಗುವುದು. ಅದಕ್ಕೆ ಹೆಚ್ಚು ಶಾಖವನ್ನು ತಾಕಿಸಿದರೆ ಅನಿಲ ರೂಪಕ್ಕೆ ಹೋಗುವುದು. ಇನ್ನೂ ಹೆಚ್ಚು ಶಾಖವನ್ನು ಕೊಟ್ಟರೆ ರೇಡಿಯೇಷನ್​ನಂತೆ ಮತ್ತೂ ಸೂಕ್ಷ್ಮವಾಗುವುದು. ಇದು ಜಡ. ಆ ಜಡವನ್ನೇ ನಾವು ಇಲ್ಲದಂತೆ ಮಾಡಲಾಗುವುದಿಲ್ಲ. ಜೀವವಾದರೊ ಸೂಕ್ಷ್ಮಾತಿಸೂಕ್ಷ ್ಮ. ಅದು ಪಂಚಭೂತಗಳ ಬಲೆಗೆ ಸಿಕ್ಕುವುದಿಲ್ಲ. ಇನ್ನು ಅದನ್ನು ಮಾಡುವುದೇನು? ಆಕಾಶದಲ್ಲಿರುವ ಹಲವು ವಸ್ತುಗಳ ನಾಮರೂಪಗಳನ್ನು ಕೆಡಿಸಿ ಬೇರೆ ನಾಮರೂಪಗಳನ್ನೆ ಅದಕ್ಕೆ ಕೊಡಬಹುದು. ಆದರೆ ಆಕಾಶಕ್ಕೆ ನಾವು ಏನು ಮಾಡಲು ಸಾಧ್ಯ?</p>
		<p>ಈತನಿಗೆ ಹುಟ್ಟು ಸಾವು ಎಂಬುದೇ ಇಲ್ಲ. ನಾವು ಮಾಡುವ ಹುಟ್ಟಿದ ಹಬ್ಬ ಶ್ರಾದ್ಧ ಇವುಗಳೆಲ್ಲ ದೇಹಕ್ಕೆ. ಅದರ ಹಿಂದೆ ಇರುವ ಜೀವ ಇದೇ ಮೊದಲ ಬಾರಿ ಅಲ್ಲ ಬಂದಿದ್ದು. ಅವನು ಎಷ್ಟೋ ವೇಳೆ ಬಂದಿದ್ದಾನೆ. ಇದೇ ಕೊನೆಯ ಬಾರಿ ಅಲ್ಲ ಹೊರಟುಹೋಗುವುದು. ಎಲ್ಲಿಯವರೆಗೆ ಮುಕ್ತನಾಗಿಲ್ಲವೋ ಅಲ್ಲಿಯವರೆಗೆ ಅವನು ಹೋಗುತ್ತಾ ಬರುತ್ತಾ ಇರುವನು. ಪ್ರತಿಯೊಂದು ಜನ್ಮವೂ ಜೀವಿ ಹಾಕುವ ಒಂದು ವೇಷ. ಇಂತಹ ವೇಷಗಳನ್ನೆಲ್ಲ ಎಷ್ಟೋ ಹಿಂದೆ ಹಾಕಿರುವನು, ಮುಂದೆ ಹಾಕಲಿರುವನು. ಅವನು ಶಾಶ್ವತ; ಅಕ್ಕಸಾಲೆಯ ಮನೆಯಲ್ಲಿರುವ ಅಡಿಗಲ್ಲಿನಂತೆ. ಬೆಳಗಿನಿಂದ ಸಾಯಂಕಾಲದವರೆಗೆ ಅಕ್ಕಸಾಲಿಗ ಅಡಿಗಲ್ಲಿನ ಮೇಲೆ ಹಲವು ವಸ್ತುಗಳನ್ನು ಕುಟ್ಟಿ ಬಡಿದು ಹೊಸ ಹೊಸ ರೂಪನ್ನು ಕೊಡುತ್ತಿರುವನು. ಆದರೆ ಅಡಿಗಲ್ಲಾದರೊ ಒಂದೇ ಸಮನಾಗಿರು ವುದು. ಅವನು ಒಬ್ಬ; ಆದರೆ ಅನಂತ ವೇಷಗಳನ್ನು ಹಾಕಿಕೊಳ್ಳುವನು. ಆ ವೇಷಗಳಿಗೆ ಒಂದು ಆದಿ ಅಂತ್ಯವಿದೆ. ಹಾಕುವವನಿಗೆ ಆದಿಯೂ ಇಲ್ಲ, ಅಂತ್ಯವೂ ಇಲ್ಲ.</p>
		<p>ಅವನು ಪುರಾಣಪುರುಷ, ಬಹಳ ಹಳೆಯವನು. ಅವನಿಲ್ಲದ ಕಾಲವೇ ಇಲ್ಲ. ಕಾಲದ ಎಷ್ಟು ಹಿಂದೆ ಹೋದರೂ ಅವನಿರುವನು. ಮೊದಲು ಅವನು, ಆಮೇಲೆ ಕಾಲದೇಶಗಳು. ಮೊದಲು ಕಾಲದೇಶ, ಆಮೇಲೆ ಅವನಲ್ಲ. ಅವನು ಭೂತ ಭವಿಷ್ಯತ್ತುಗಳಿಗೆ ಸಾಕ್ಷಿ. ಶರೀರ ಹುಟ್ಟುವುದು ಬೆಳೆಯುವುದು, ಬದಲಾವಣೆ ಆಗುವುದು, ನಾಶವಾಗುವುದು. ಆದರೆ ಅದರ ಹಿಂದೆ ಇರುವ ಜೀವನಾದರೋ ಶರೀರಕ್ಕಿಂತ ಮುಂಚೆ ಇದ್ದನು. ಶರೀರವೆಂಬುದು ನೀರಿನ ಮೇಲಿರುವ ಯಾವುದೋ ಒಂದು ಗುಳ್ಳೆ. ಗುಳ್ಳೆ ಇಲ್ಲದೆ ನೀರು ಇರಬಲ್ಲುದು, ಆದರೆ ನೀರಿಲ್ಲದೆ ಗುಳ್ಳೆ ಇರಲಾರದು. ಗುಳ್ಳೆ ನಾಶವಾದರೆ ನೀರು ನಾಶವಾಗುವುದಿಲ್ಲ.</p>
		<p class="verse">ವೇದಾವಿನಾಶಿನಂ ನಿತ್ಯಂ ಯ ಏನಮಜಮವ್ಯಯಮ್ ।<br/>ಕಥಂ ಸ ಪುರುಷಃ ಪಾರ್ಥ ಕಂ ಘಾತಯತಿ ಹಂತಿ ಕಮ್ <span class="num">॥ ೨೧ ॥</span></p>
		<p><small>ಪಾರ್ಥ, ಈತನು ಅವಿನಾಶಿ ನಿತ್ಯ ಅಜ ಅವ್ಯಯ ಎಂದು ಯಾರು ತಿಳಿದುಕೊಂಡಿರುವನೋ ಅವನು ಯಾರನ್ನು ಹೇಗೆ ಕೊಲ್ಲಿಸುತ್ತಾನೆ, ಯಾರನ್ನು ಹೇಗೆ ಕೊಲ್ಲುತ್ತಾನೆ?</small></p>
		<p>ಯಾರು ಆತ್ಮನ ನೈಜಸ್ಥಿತಿಯನ್ನು ಅರಿತಿರುವರೋ ಅವರು ಇನ್ನೊಬ್ಬರನ್ನು ಕೊಲ್ಲಿಸುವುದಕ್ಕೆ ಹೋಗುವುದಿಲ್ಲ. ಅಥವಾ ತಾವೆ ಕೊಲ್ಲುವುದೂ ಇಲ್ಲ. ಆತ್ಮವನ್ನು ಏನು ಮಾಡಿದರೂ ನಾಶಮಾಡು ವುದಕ್ಕೆ ಆಗುವುದಿಲ್ಲ. ಹುತ್ತ ಬಡಿದರೆ ಹಾವು ಸಾಯುವುದೆ ಎಂಬ ಗಾದೆ ಇದೆ. ಈ ದೇಹ ಒಂದು ಹುತ್ತ. ಇದರಲ್ಲಿರುವ ಹಾವೇ ಜೀವ. ಮೇಲುಗಡೆ ಬೇಕಾದಷ್ಟು ಹುತ್ತವನ್ನು ಬಡಿಯಬಹುದು. ಆದರೆ ಒಳಗೆ ಇರುವ ಹಾವಿಗೆ ಏನೂ ಆಗುವುದಿಲ್ಲ. ಅವನು ನಿತ್ಯ. ಯಾವಾಗಲೂ ಇರುವವನು. ಈ ಜೀವ ನಾಮರೂಪಗಳ ವೇಷ ಹಾಕಿಕೊಳ್ಳುವುದಕ್ಕೆ ಮುಂಚೆ ಇದ್ದ. ಹಾಕಿಕೊಂಡ ವೇಷವೆಲ್ಲ ಅಳಿಸಿ ಹೋದರೂ ಅವನು ಇರುವನು. ಅವನು ಅಜ, ಹುಟ್ಟಿಯೇ ಇಲ್ಲ. ಹುಟ್ಟು ಸಾವು ಎಂಬುದು ವ್ಯಾವಹಾರಿಕ ಜಗತ್ತಿನಲ್ಲಿ ನಾವು ಉಪಯೋಗಿಸುವ ಪದ. ಸೂರ್ಯ ಹುಟ್ಟುತ್ತಾನೆ, ಮುಳುಗುತ್ತಾನೆ ಎನ್ನುತ್ತೇವಲ್ಲ ಹಾಗೆ. ಸೂರ್ಯ ಹುಟ್ಟುವುದಕ್ಕೆ ಮುಂಚೆ ಇರಲಿಲ್ಲವೆ? ಮುಳುಗಿಹೋದ ಮೇಲೆ ಇರುವುದಿಲ್ಲವೆ? ಅವನು ಹುಟ್ಟುವುದಕ್ಕೆ ಮುಂಚೆ ಮತ್ತಾವುದೋ ದೇಶದ ಮೇಲೆ ಬೆಳಗುತ್ತಿದ್ದ. ಅವನು ಮುಳುಗಿಹೋದ ಮೇಲೆ ಮತ್ತಾವುದೋ ದೇಶದ ಮೇಲೆ ಬೆಳಗುತ್ತಿರುವನು. ಆತ್ಮ ಯಾವ ವಿಕಾರಕ್ಕೂ ಸಿಕ್ಕಿಲ್ಲ. ಈ ದೇಹಕ್ಕೆ ಬಾಲ್ಯ ಯೌವನ ವೃದ್ಧಾಪ್ಯಗಳು, ಅದರ ಹಿಂದೆ ಇರುವ ಆತ್ಮನಿಗಲ್ಲ.</p>
		<p>ಆತ್ಮನ ನೈಜಸ್ವಭಾವವನ್ನು ಯಾರು ಅರಿತಿರುವರೋ ಅವನು ಪರಿಪೂರ್ಣನಾಗಿ ಹೋಗುತ್ತಾನೆ. ಅವನು ಮತ್ತೊಂದು ವಸ್ತುಗಳ ಮತ್ತು ವ್ಯಕ್ತಿಗಳ ಸಹಾಯದಿಂದ ಇತರರನ್ನು ಕೊಲ್ಲಿಸುವುದಿಲ್ಲ ಅಥವಾ ಅವರ ಸಹಾಯವಿಲ್ಲದೆ ತಾನೇ ಆ ಕೆಲಸವನ್ನು ಮಾಡುವುದೂ ಇಲ್ಲ.</p>
		<p class="verse">ವಾಸಾಂಸಿ ಜೀರ್ಣಾನಿ ಯಥಾ ವಿಹಾಯ<br/>ನವಾನಿ ಗೃಹ್ಣಾತಿ ನರೋsಪರಾಣಿ ।<br/>ತಥಾ ಶರೀರಾಣಿ ವಿಹಾಯ ಜೀರ್ಣಾ—<br/>ನ್ಯನ್ಯಾನಿ ಸಂಯಾತಿ ನವಾನಿ ದೇಹೀ <span class="num">॥ ೨೨ ॥</span></p>
		<p><small>ಮನುಷ್ಯ ಹೇಗೆ ಹರಿದ ಬಟ್ಟೆಯನ್ನು ಬಿಟ್ಟು ಬೇರೆ ಹೊಸಬಟ್ಟೆಯನ್ನು ಧರಿಸುತ್ತಾನೋ ಹಾಗೆಯೇ ದೇಹಿ, ಜೀರ್ಣವಾದ ಶರೀರವನ್ನು ಬಿಟ್ಟು ಹೊಸ ದೇಹವನ್ನು ಧರಿಸುತ್ತಾನೆ.</small></p>
		<p>ಸಾವೆಂದರೆ ಏನೊ ಭಯಂಕರವಾದ ಚಿತ್ರವನ್ನು ನಾವು ಕಟ್ಟಿಕೊಳ್ಳುತ್ತೇವೆ. ಶ್ರೀಕೃಷ್ಣ ಅದನ್ನು ಎಷ್ಟು ಸ್ವಾಭಾವಿಕವಾಗಿ ಮಾಡಿರುವನು. ಅದರಲ್ಲಿರುವ ಭಯ ಕ್ರೌರ್ಯ ಎಲ್ಲವನ್ನೂ ತೆಗೆದುಹಾಕಿರು ವನು. ಬಟ್ಟೆ ಹಳೆಯದಾದರೆ ಅದನ್ನು ಎಸೆದು ಹೊಸದನ್ನು ಧರಿಸುತ್ತೇವೆ. ಅದನ್ನು ಬಿಡುವಾಗ ಅಳುತ್ತೇವೆಯೆ ಇಷ್ಟೊಂದು ದಿನಗಳು ಇದನ್ನು ಹಾಕಿಕೊಂಡಿದ್ದೆನಲ್ಲ ಎಂದು? ಅದರಂತೆಯೆ ದೇಹ ಎಂಬ ಯಂತ್ರ. ನಮಗಾಗಿ ದುಡಿದು ದುಡಿದು ಅದು ಸವಕಲಾಗುವುದು. ಸಾಧ್ಯವಾದಷ್ಟು ಅದನ್ನು ರಿಪೇರಿ ಮಾಡುವೆವು. ಪ್ರಪಂಚದ ಸಂತೆಯಲ್ಲಿ ಅದಕ್ಕೆ ಬಿಡಿಭಾಗಗಳು ಸಿಕ್ಕಿದಷ್ಟನ್ನೆಲ್ಲಾ ತೆಗೆದು ಕೊಳ್ಳುತ್ತೇವೆ. ಆದರೆ ಈ ದೇಹವನ್ನು ಶಾಶ್ವತ ಮಾಡಲಾಗುವುದಿಲ್ಲ. ಒಂದು ಕಡೆ ರಿಪೇರಿ ಮಾಡಿದರೆ ಮತ್ತೊಂದು ಕಡೆ ರಿಪೇರಿಗೆ ಕರೆಯುತ್ತಿರುವುದು. ಕೊನೆಗೆ ಅನ್ನಿಸುವುದು ಈ ರಿಪೇರಿ ಮಾಡುವ ಕೆಲಸಕ್ಕಿಂತ ಹೊಸ ಮನೆ ಕಟ್ಟಿಸುವುದು ಸುಲಭ ಎಂದು. ಹೊಸ ಮನೆ ಕಟ್ಟಿಸುವುದು ಎಂದರೆ ಹಳೆಯದನ್ನು ನಾಶಮಾಡಿ ಹೊಸ ಮನೆ ಕಟ್ಟಿಕೊಳ್ಳುವುದು. ಹಾವು ತನ್ನ ಹಳೆಯ ಪರೆಯನ್ನು ಬಿಡುವುದು. ಹೊಸದಾಗಲೆ ಅದರ ಹಿಂದೆ ಇದೆ. ಆದರೆ ಅದು ತುಂಬಾ ಸೂಕ್ಷ ್ಮವಾಗಿದೆ. ಅದ ರಂತೆಯೇ ಮನುಷ್ಯ ಮುಂದಿನದನ್ನು ಸೃಷ್ಟಿಸಿಕೊಂಡು ಹಿಂದಿನದನ್ನು ತೊರೆಯುವನು. ಕೀಟ ತೆವಳಿಕೊಂಡು ಹೋಗುತ್ತಿರುವಾಗ ಮುಂದಿನದನ್ನು ಹಿಡಿದುಕೊಂಡು ಹಿಂದಿನದನ್ನು ಬಿಡುವಂತೆ. ನಾವು ಏಣಿಯನ್ನು ಹತ್ತುವಾಗ ಮೇಲಿನ ಮೆಟ್ಟಿಲನ್ನು ಹಿಡಿದುಕೊಂಡು ಕೆಳಗಿನ ಮೆಟ್ಟಿಲನ್ನು ಬಿಡುವಂತೆ. ಜಾಗ್ರತಾವಸ್ಥೆಯಲ್ಲಿ ಸುತ್ತಮುತ್ತಲಿರುವುದನ್ನೆಲ್ಲ ಅಷ್ಟೊಂದು ಪ್ರೀತಿಸುತ್ತಾ ಇರು ತ್ತೇವೆ. ಮಲಗಿ ಸ್ವಪ್ನಲೋಕಕ್ಕೆ ಹೋಗುವಾಗ ಅಲ್ಲಿ ಆಗುವ ಅನುಭವವೇ ಬೇರೆ. ಆದರೂ ಅದು ಸ್ವಾಭಾವಿಕವಾಗುವುದು. ಅದರಂತೆಯೇ ಕನಸಿನಲ್ಲಿ ಏನೇನೋ ನೋಡಿ ಅನುಭವಿಸುತ್ತಾ ಇರುತ್ತೇವೆ. ಅಲ್ಲಿಂದ ಎದ್ದ ತಕ್ಷಣವೇ ನಾವು ಕನಸಿಗೆ ಅಂಟಿಕೊಂಡಿರುವುದಿಲ್ಲ. ಜಾಗ್ರತಾವಸ್ಥೆಯಿಂದ ಕನಸಿಗೆ ಹೋಗುವುದು, ಕನಸಿನಿಂದ ಜಾಗ್ರತಾವಸ್ಥೆಗೆ ಬರುವುದು ನಾವು ಪ್ರತಿದಿನ ಮಾಡುತ್ತಿರುವ ಸಂಚಾರ. ಇದು ಸ್ವಾಭಾವಿಕವಾದುದು. ಮನೆಯಿಂದ ಆಫೀಸಿಗೆ ಹೋಗುವುದು, ಆಫೀಸಿನಿಂದ ಮನೆಗೆ ಬರು ವಂತೆ. ಇದರಷ್ಟೇ ಸ್ವಾಭಾವಿಕವಾದುದು ಹಳೆಯ ದೇಹವನ್ನು ತ್ಯಜಿಸುವುದು, ಹೊಸ ದೇಹವನ್ನು ಧರಿಸುವುದು. ಆದರೆ ವ್ಯಾವಹಾರಿಕ ಜಗತ್ತಿನಲ್ಲಿ ಈ ಸ್ವಾಭಾವಿಕ ಘಟನೆ ಹಿಂದೆ ಎಷ್ಟೊಂದು ಅಳು ನಗು ಇವುಗಳೆಲ್ಲ ಹುದುಗಿರುವುದು! ಸತ್ತರೆ ಅಳು ಗೋಳು ಸುತ್ತಲೂ. ಹುಟ್ಟಿದ ಮನೆಯಲ್ಲಿ ಅಲ್ಲಿಯವರಿಗೆ ಆನಂದ ಅವರಿಗೆ ಒಂದು ಮಗು ಆಯಿತಲ್ಲ ಎಂದು. ಆ ಮಗುವೋ ಅಳುವುದು, ಇನ್ನೊಂದು ಸಲ ಬಂದೆನಲ್ಲ ಈ ಸಂಸಾರಕ್ಕೆ, ಇನ್ನೆಷ್ಟು ಅನುಭವಿಸುವುದು ಕಾದಿದೆಯೊ ಎಂದು. ಈ ಅಳುವನ್ನು ನೋಡಿ ಹೆತ್ತವರಿಗೆ ಹಿಗ್ಗು. ಮಗು ಬದುಕಿದೆಯೆಂದು ಈ ಅಳುವಿನಿಂದಲೇ ಅವರು ನಿಶ್ಚಯಿಸುವರು. ಪಡಬಾರದ ಯಾತನೆಯನ್ನೆಲ್ಲ ಪಟ್ಟು ಸದ್ಯಕ್ಕೆ ಈ ದೇಹದ ನರಕದಿಂದ ಬಿಡುಗಡೆ ಆಯಿತಲ್ಲ ಇಂದು ಎಂದು ಆತ್ಮ ದೇಹದಿಂದ ಬೇರೆ ಆಗುವಾಗ ನಿಟ್ಟುಸಿರುಬಿಡುವುದು. ಆದರೆ ಅವನನ್ನೇ ನೆಚ್ಚಿದ ಬಂಧು ಬಳಗದವರೆಲ್ಲ, ಅಯ್ಯೊ ನಮ್ಮನ್ನು ಅಗಲಿ ಹೋದನಲ್ಲ ಎಂದು ಹೃದಯ ಕರಗುವಂತೆ ಗೋಳಿಡುವರು. ಶ್ರೀಕೃಷ್ಣ ಇಲ್ಲಿ ದೊಡ್ಡ ಒಂದು ತಾತ್ತ್ವಿಕ ದೃಷ್ಟಿಯನ್ನು ನೀಡುವನು. ಇದರ ಮೇಲೆ ನಿಂತು ನೋಡಿದರೆ ಜನನ ಮರಣಗಳೊಂದು ಸ್ವಾಭಾವಿಕ ಘಟನೆಯಾಗಿ ಕಾಣುವುದು.</p>
		<p class="verse">ನೈನಂ ಛಿಂದಂತಿ ಶಸ್ತ್ರಾಣಿ ನೈನಂ ದಹತಿ ಪಾವಕಃ ।<br/>ನ ಚೈನಂ ಕ್ಲೇದಯಂತ್ಯಾಪೋ ನ ಶೋಷಯತಿ ಮಾರುತಃ <span class="num">॥ ೨೩ ॥</span></p>
		<p><small>ಆತ್ಮನನ್ನು ಶಸ್ತ್ರಗಳು ಕತ್ತರಿಸಲಾರವು, ಅಗ್ನಿ ಸುಡಲಾರದು, ನೀರು ನೆನೆಯಿಸಲಾರದು, ಗಾಳಿ ಒಣಗಿಸಲಾರದು.</small></p>
		<p>ಆತ್ಮನ ಧರ್ಮವೇ ಬೇರೆ, ದೇಹದ ಧರ್ಮವೇ ಬೇರೆ. ದೇಹ ಪಾಂಚಭೌತಿಕವಾದುದು. ಆತ್ಮ ವಾದರೊ ದೇಶಕಾಲಾತೀತವಾದುದು. ದೇಹವನ್ನು ಬೇಕಾದರೆ ಕತ್ತಿಯಿಂದ ಕತ್ತರಿಸಬಹುದು. ಬೆಂಕಿ ಯಿಂದ ಸುಡಬಹುದು, ನೀರಿನಿಂದ ನೆನೆಯಿಸಬಹುದು. ಗಾಳಿಯಿಂದ ಒಣಗಿಸಬಹುದು. ಆದರೆ ಅದರ ಹಿಂದೆ ಇರುವ ಆಕಾಶದಂತಿರುವ ಆತ್ಮವನ್ನು ಏನೂ ಮಾಡುವುದಕ್ಕೆ ಆಗುವುದಿಲ್ಲ.</p>
		<p class="verse">ಅಚ್ಛೇದ್ಯೋsಯಮದಹ್ಯೋsಯಮಕ್ಲೇದ್ಯೋsಶೋಷ್ಯ ಏವ ಚ ।<br/>ನಿತ್ಯಃ ಸರ್ವಗತಃ ಸ್ಥಾಣುರಚಲೋsಯಂ ಸನಾತನಃ <span class="num">॥ ೨೪ ॥ ॥</span></p>
		<p><small>ಇವನನ್ನು ಕತ್ತರಿಸುವುದಕ್ಕಾಗುವುದಿಲ್ಲ. ಸುಡುವುದಕ್ಕಾಗುವುದಿಲ್ಲ. ನೆನೆಸುವುದಕ್ಕಾಗುವುದಿಲ್ಲ. ಒಣಗಿಸುವುದ ಕ್ಕಾಗುವುದಿಲ್ಲ. ಇವನು ನಿತ್ಯ ಸರ್ವಗತ ಸ್ಥಾಣು ಅಚಲ ಸನಾತನ.</small></p>
		<p>ಪಂಚಭೂತಗಳು ಆತ್ಮನನ್ನು ಏನೂ ಮಾಡಲಾರವು. ಆತ್ಮ ದೇಹವಲ್ಲ. ದೇಹವನ್ನು ಉಪಯೋಗಿ ಸುವವನು. ದೇಹಕ್ಕೆ ಏನಾದರೇನಂತೆ. ಅದರ ಹಿಂದೆ ಇರುವ ಆತ್ಮಕ್ಕೆ ಏನೂ ಬಾಧಕವಿಲ್ಲ. ನೆರಳಿಗೆ ಬೆಂಕಿ ಇಟ್ಟರೆ ಯಾರ ನೆರಳೊ ಅವನಿಗೆ ಶಾಖ ತಾಕುವುದೆ? ಅದರಂತೆಯೆ ಆತ್ಮ ಮತ್ತು ದೇಹ.</p>
		<p>ಅವನು ನಿತ್ಯ. ಯಾವ ಬದಲಾವಣೆಗೂ ಸಿಕ್ಕದವನು. ಸಿನಿಮದಲ್ಲಿ ತೆರೆಯ ಮೇಲೆ ಏನೇನನ್ನೊ ನೋಡುವೆವು. ಆದರೆ ಆ ತೆರೆ ಮಾತ್ರ ಯಾವ ಬದಲಾವಣೆಯಿಂದಲೂ ಬಾಧಿತವಾಗುವುದಿಲ್ಲ. ತೆರೆಯ ಮೇಲೆ ದೊಡ್ಡ ಸಮುದ್ರ, ಕಾಡ್ಗಿಚ್ಚು ಮುಂತಾದುವೆಲ್ಲ ಕಂಡರೂ ಅದು ಇದರಿಂದ ಬಾಧಿತವಾಗುವುದಿಲ್ಲ. ಅವನು ಸರ್ವಗತ, ಎಲ್ಲ ಕಡೆಯೂ ಇರುವವನು, ಸರ್ವವನ್ನೂ ವ್ಯಾಪಿಸಿ ಕೊಂಡಿರುವವನು. ಸ್ಥಾಣು, ಅಂದರೆ ಚಲಿಸದವನು. ಈ ಪ್ರಪಂಚದಲ್ಲಿ ಅದು ವಿನಃ ಬೇರೆ ಎಲ್ಲವೂ ಚಲಿಸುತ್ತದೆ. ಹೇಗೆ ಒಂದು ಉರುಳುವ ಗಾಲಿಯ ಮಧ್ಯದಲ್ಲಿರುವ ಕೋಲು ತಾನೆ ಸುಮ್ಮನೆ ಇರುವುದೋ, ಆದರೂ ಉರುಳುವುದಕ್ಕೆಲ್ಲ ಆಸ್ಪದವಾಗಿದೆಯೋ ಹಾಗೆ. ಅದು ಮಂದರ ಪರ್ವತ ದಂತೆ ಅಚಲ. ಬೇಕಾದಷ್ಟು ನಾಮರೂಪದ ಮಳೆ ಮತ್ತು ಗಾಳಿ ಬೀಸಬಹುದು. ಅದೆಂದಿಗೂ ಬಾಧಿತವಾಗದೆ ಇರುವುದು. ದೇಹದಲ್ಲಿದ್ದರೆ ಒಂದು ಕಡೆಯಿಂದ ಮತ್ತೊಂದು ಕಡೆಗೆ ಚಲಿಸ ಬಹುದು. ಯಾವುದು ದೇಹ ಮನಸ್ಸು ಬುದ್ಧಿಗೆ ಅತೀತವೊ ಅದು ಚಲಿಸುವುದಾದರೂ ಎಲ್ಲಿಗೆ? ಅದು ಅಚಲ ಮಾತ್ರವಲ್ಲ ಚಲಿಸುವುದಕ್ಕೆಲ್ಲ ಆಧಾರ ಅದು. ಸನಾತನ, ಎಂದೆಂದಿಗೂ ಇರುವುದು. ಅದು ಮನುಷ್ಯ ಅಜ್ಞಾನದಲ್ಲಿರುವಾಗ ಇರುವುದು. ತಿಳಿದಾಗ ಏನು ಹೊಸದಾಗಿ ಬರುವುದಿಲ್ಲ, ಆಗಲೆ ಇರುವುದನ್ನು ಬುದ್ಧಿಯಿಂದ ಅರಿಯುವನು. ದೇಹಾದಿಗಳೆಲ್ಲ ಹೋದಮೇಲೆ ಅದು ಇರುವುದು. ಹಿಂದೆ ಈಗ ಮುಂದೆ ನಾಶವಾಗುವ ವಸ್ತುವಿನ ಮಧ್ಯದಲ್ಲಿ ನಾಶವಾಗದೆ ಉಳಿಯುವುದು.</p>
		<p class="verse">ಅವ್ಯಕ್ತೋsಯಮಚಿಂತ್ಯೋsಯಮವಿಕಾರ್ಯೋsಯಮುಚ್ಯತೇ ।<br/>ತಸ್ಮಾದೇವಂ ವಿದಿತ್ವೈನಂ ನಾನುಶೋಚಿತುಮರ್ಹಸಿ <span class="num">॥ ೨೫ ॥</span></p>
		<p><small>ಈತನು ಅವ್ಯಕ್ತ, ಅಚಿಂತ್ಯ, ಅವಿಕಾರಿ ಎನಿಸಿರುವನು. ಆದುದರಿಂದ ಇದನ್ನು ಹೀಗೆ ತಿಳಿದುಕೊಂಡು ನೀನು ಶೋಕಿಸಬಾರದು.</small></p>
		<p>ಈ ಶ್ಲೋಕದಲ್ಲಿ ಶ್ರೀಕೃಷ್ಣ ತಾತ್ತ್ವಿಕ ದೃಷ್ಟಿಯಿಂದ ಹೇಳುವ ವಾದವನ್ನು ಪೂರೈಸುವನು. ಇವನು ಅವ್ಯಕ್ತ ಎಂದರೆ ದೃಶ್ಯವಸ್ತುವಿನಂತೆ ನಮಗೆ ಕಾಣುವುದಿಲ್ಲ. ನಾವು ಒಂದು ದೇಹವನ್ನು ನೋಡ ಬಹುದು. ಆದರೆ ಹಿಂದೆ ಇರುವವನನ್ನು ನೋಡುವುದಕ್ಕೆ ಆಗುವುದಿಲ್ಲ. ಅವನನ್ನು ಊಹಿಸಬೇಕಾಗು ವುದು. ನಾವು ಹೊರಗಿನ ದೃಶ್ಯವಸ್ತುವನ್ನು ಗ್ರಹಿಸಿಕೊಳ್ಳುವುದಕ್ಕೆ ಪಂಚೇಂದ್ರಿಯಗಳಿವೆ. ಅವು ಸ್ಥೂಲ ವಿಷಯಗಳನ್ನು ಮಾತ್ರ ಹಿಡಿಯಬಲ್ಲುವು. ಬಲೆಯನ್ನು ನೀರಿನಲ್ಲಿ ಬೀಸಿ ಮನುಷ್ಯ ಮೀನುಗಳನ್ನು ಹಿಡಿಯುತ್ತಾನೆ. ಆ ಬಲೆಯನ್ನು ಬೀಸಿ ಗಾಳಿಯನ್ನು ಹಿಡಿಯುವುದಕ್ಕೆ ಆಗುವುದೆ? ಗಾಳಿ ಒಂದು ಕಡೆಯಿಂದ ಬಂದು ಮತ್ತೊಂದು ಕಡೆ ಹೊರಟು ಹೋಗುವುದು.</p>
		<p>ಅವನು ಅಚಿಂತ್ಯ; ಎಂದರೆ ನಮ್ಮ ಮನಸ್ಸಿನಲ್ಲಿ ಅವನನ್ನು ಹೀಗೆ ಎಂದು ಚಿಂತಿಸುವುದಕ್ಕೆ ಆಗುವುದಿಲ್ಲ. ನಾವು ಮನಸ್ಸಿನಲ್ಲಿ ಏನನ್ನು ಚಿಂತಿಸಬೇಕಾದರೂ ಹಿಂದೆ ಅದನ್ನು ಎಲ್ಲಿಯೊ ಕೇಳಿದ್ದು ನೋಡಿದ್ದು ಮೂಸಿದ್ದು ಮುಟ್ಟಿದ್ದು ರುಚಿ ನೋಡಿದ್ದು ಆಗಿರುವುದು. ಅಥವಾ ಅವು ಸೂಕ್ಷ ್ಮವಾದ ವಿಷಯಗಳಾದರೆ, ಅದನ್ನು ಒಳ್ಳೆಯದು ಕೆಟ್ಟದ್ದು, ಸತ್ಯ ಅಸತ್ಯ ಮುಂತಾದ ಗುಣಗಳ ಮೂಲಕ ಕಲ್ಪಿಸಿಕೊಳ್ಳುತ್ತೇವೆ. ಇವೆಲ್ಲ ಮನಸ್ಸಿಗೆ ನಿಲುಕುವಂತಹವು. ಮನಸ್ಸು ಹಾಗೆ ಆತ್ಮನನ್ನು ಕುರಿತು ಆಲೋಚಿಸುವುದಕ್ಕೆ ಆಗುವುದಿಲ್ಲ. ಆತ್ಮ, ದೇಶ ಕಾಲ ನಿಮಿತ್ತವನ್ನು ಮೀರಿ ನಿಂತಿದೆ. ಯಾವ ಮನಸ್ಸಿನಿಂದ ಹೊರಗೆ ಇರುವ ವಸ್ತುವನ್ನು ಮುಟ್ಟುತ್ತೇವೆಯೊ ಅದನ್ನು ತೆಗೆದುಕೊಂಡು ಆತ್ಮವನ್ನು ಹಿಡಿಯುವುದು, ಇಕ್ಕಳದಿಂದ ಗಾಳಿಯನ್ನು ಹಿಡಿಯುವುದಕ್ಕೆ ಪ್ರಯತ್ನಿಸಿದಂತೆ ಆಗುವುದು. ವಿಕಾರ ರಹಿತ; ಅವನಲ್ಲಿ ಯಾವ ವಿಕಾರಗಳೂ ಇಲ್ಲ. ಬಾಲ್ಯ ಯೌವನ ವಾರ್ಧಕ್ಯ ಇವೆಲ್ಲ ದೇಹಧರ್ಮಗಳು, ಆತ್ಮನ ಧರ್ಮವಲ್ಲ. ಬಲವಾಗಿರುವುದು, ದುರ್ಬಲವಾಗಿರುವುದು, ಆರೋಗ್ಯವಾಗಿರುವುದು, ಅನಾರೋಗ್ಯದಲ್ಲಿರುವುದು, ತೆಳ್ಳಗೆ ದಪ್ಪಗೆ ಇರುವುದು, ಕೊನೆಗೆ ಹುಟ್ಟುವುದು ಸಾಯುವುದು ಇವುಗಳೆಲ್ಲ ಆತ್ಮ ತೊಟ್ಟುಕೊಂಡಿರುವ ದೇಹವೆಂಬ ಅಂಗಿಯ ಧರ್ಮಗಳು. ಇವು ಬದಲಾಯಿಸು ತ್ತವೆ. ಹಿಂದಿರುವ ಅವನಾದರೊ ಯಾವಾಗಲೂ ಒಂದೇ ಸಮನಾಗಿರುವನು. ನಮ್ಮ ಶೋಕಕ್ಕೆಲ್ಲ ಕಾರಣ ಅಜ್ಞಾನ. ಯಾವಾಗ ಜ್ಞಾನದಿಂದ ಅಜ್ಞಾನವನ್ನು ದೂಡುವೆವೊ ಆಗ ಸಮಸ್ಯೆ ನಿವಾರಣೆ ಆಗುವುದು. ಒಂದು ವ್ಯಾವಹಾರಿಕ ದೃಷ್ಟಿ, ಮತ್ತೊಂದು ಪಾರಮಾರ್ಥಿಕ ದೃಷ್ಟಿ. ವ್ಯಾವಹಾರಿಕ ದೃಷ್ಟಿಯಲ್ಲಿ ಹುಟ್ಟುವುದು ಸಾಯುವುದು ಇರುವುದು. ಪಾರಮಾರ್ಥಿಕ ದೃಷ್ಟಿಯಲ್ಲಿ ಅದು ಹೊಸ ದಾಗಿ ಹುಟ್ಟಲೂ ಇಲ್ಲ, ಅದು ಇನ್ನು ಮೇಲೆ ಸಾಯುವುದೂ ಇಲ್ಲ. ಯುದ್ಧದಲ್ಲಿ ದೇಹಗಳು ನಾಶವಾಗಬಹುದು. ಅದರ ಹಿಂದೆ ಇರುವ ಆತ್ಮ ಎಂದಿಗೂ ನಾಶವಾಗುವುದಿಲ್ಲ. ಅದು ಕರ್ಮ ಸವೆಯದೆ ಇದ್ದರೆ ಒಂದನ್ನು ಬಿಟ್ಟು ಮತ್ತೊಂದಕ್ಕೆ ಹೋಗುವುದು. ಕರ್ಮ ಸವೆದಿದ್ದರೆ ಹನಿ ಸಾಗರದಲ್ಲಿ ಒಂದಾಗುವಂತೆ ಪರಬ್ರಹ್ಮನಲ್ಲಿ ಒಂದಾಗುವುದು. ಹೇಗೆ ನೋಡಿದರೂ ಶೋಕಿಸು ವುದಕ್ಕೆ ಕಾರಣವಿಲ್ಲ. ವ್ಯಾವಹಾರಿಕವಾಗಿ ಆದರೂ ಕೊಲ್ಲುವುದು ಆತ್ಮನನ್ನು ಅಲ್ಲ. ಅದು ಧರಿಸಿರುವ ದೇಹವನ್ನು. ಅದನ್ನು ಏತಕ್ಕೆ ಕೊಲೆಮಾಡಬೇಕು, ಹಾಗೆ ಬಿಡಬಹುದಲ್ಲ ಎಂದು ಅರ್ಜುನ ಭಾವಿಸಬಹುದು. ಯುದ್ಧಕ್ಕೆ ಕಾಲು ಕೆರೆಯುತ್ತ ನಿಂತಿರುವವರು ಕೌರವರು, ಪಾಂಡವರಲ್ಲ. ಅವರು ತಮ್ಮ ನಾಶವನ್ನು ತಾವೇ ಮಾಡಿಕೊಳ್ಳುತ್ತಿರುವರು, ಅನ್ಯರಲ್ಲ.</p>
		<p class="verse">ಅಥ ಚೈನಂ ನಿತ್ಯಜಾತಂ ನಿತ್ಯಂ ವಾ ಮನ್ಯಸೇ ಮೃತಮ್ ।<br/>ತಥಾಪಿ ತ್ವಂ ಮಹಾಬಾಹೋ ನೈವಂ ಶೋಚಿತುಮರ್ಹಸಿ <span class="num">॥ ೨೬ ॥</span></p>
		<p><small>ಒಂದು ವೇಳೆ ಈತ ಯಾವಾಗಲೂ ಹುಟ್ಟುತ್ತಿರುವನು, ಯಾವಾಗಲೂ ಸಾಯುತ್ತಿರುವನು ಎಂದು ಭಾವಿಸಿದರೂ ಮಹಾಬಾಹುವೆ, ಆಗಲೂ ನೀನು ಶೋಕಿಸಬಾರದು.</small></p>
		<p>ಶ್ರೀಕೃಷ್ಣ ಇಲ್ಲಿಂದ ಬೇರೆ ಒಂದು ವಾದಸರಣಿಯನ್ನು ತೆಗೆದುಕೊಳ್ಳುವನು. ಇದೇ ಲೋಕ ವ್ಯವಹಾರದದೃಷ್ಟಿ. ಅರ್ಜುನ ತಾತ್ತ್ವಿಕದೃಷ್ಟಿಯಿಂದ ಅರ್ಥಮಾಡಿಕೊಳ್ಳದೆ ಹೋದರೆ ದಿನನಿತ್ಯವೂ ನಾವು ನೋಡುವ ದೃಷ್ಟಿಯಿಂದಲಾದರೂ ಅರ್ಥಮಾಡಿಕೊಳ್ಳಬಹುದು. ಜೀವಿಗಳು ಹುಟ್ಟುತ್ತಿರು ವರು, ಸಾಯುತ್ತಿರುವರು. ಹುಟ್ಟಿದವರಾರೂ ಶಾಶ್ವತವಾಗಿ ಈ ಪ್ರಪಂಚದಲ್ಲಿ ಇರುವುದಕ್ಕೆ ಆಗುವು ದಿಲ್ಲ. ಎಲ್ಲರೂ ಸತ್ತೇ ತೀರಬೇಕು. ಹುಟ್ಟುವುದು ಒಂದು ಸಾಲ ಮಾಡಿದಂತೆ. ಅದನ್ನು ತೀರಿಸ ಬೇಕಾದರೆ ಸಾಯಬೇಕು. ಕೆಲವರು ಬೇಗ ಹೋಗುವರು, ಮತ್ತೆ ಕೆಲವರು ಸ್ವಲ್ಪ ನಿಧಾನವಾಗಿ ಹೋಗುವರು, ಅಷ್ಟೇ ವ್ಯತ್ಯಾಸ. ಲೋಕದಲ್ಲಿ ಪ್ರಸಿದ್ಧವಾಗಿರುವ ಸತ್ಯ ಇದು. ಯಾರು ಏನು ಮಾಡಿದರೂ ಇದನ್ನು ಬದಲಾಯಿಸುವುದಕ್ಕೆ ಆಗುವುದಿಲ್ಲ. ಈ ಪರಿಸ್ಥಿತಿಯೊಂದಿಗೆ ನಾವು ರಾಜಿ ಮಾಡಿಕೊಳ್ಳಬೇಕಾಗಿದೆ. ಸುಮ್ಮನೆ ಇದಕ್ಕೆ ವಿರೋಧವಾಗಿ ಬಿದ್ದು ಒದ್ದಾಡುತ್ತಿದ್ದರೆ ಪರಿಸ್ಥಿತಿ ಏನೂ ಬದಲಾಯಿಸುವುದಿಲ್ಲ. ವ್ಯಸ್ತರಾಗುವವರು ನಾವೆ.</p>
		<p class="verse">ಜಾತಸ್ಯ ಹಿ ಧ್ರುವೋ ಮೃತ್ಯುರ್ಧ್ರುವಂ ಜನ್ಮ ಮೃತಸ್ಯ ಚ ।<br/>ತಸ್ಮಾದಪರಿಹಾರ್ಯೇsಥೆR| ನ ತ್ವಂ ಶೋಚಿತುಮರ್ಹಸಿ <span class="num">॥ ೨೭ ॥</span></p>
		<p><small>ಹುಟ್ಟಿದವನಿಗೆ ಮರಣ ನಿಜ. ಸತ್ತವನಿಗೆ ಜನನ ನಿಜ, ಅಲ್ಲವೇ? ಹೀಗಿರುವಾಗ ಪರಿಹರಿಸಲಾಗದ ವಿಷಯದಲ್ಲಿ ನೀನು ಶೋಕಿಸಬಾರದು.</small></p>
		<p>ಇದು ಘಟನೆಯನ್ನು ಕೇವಲ ವ್ಯಾವಹಾರಿಕ ದೃಷ್ಟಿಯಿಂದ ಪರಿಗಣಿಸುವುದಾಗಿದೆ. ದೇಹಧಾರಿ ಗಳೆಲ್ಲ ಈ ದೇಹವನ್ನು ಕೆಲವು ಕಾಲ ಆದಮೇಲೆ ತ್ಯಜಿಸಬೇಕಾಗಿದೆ. ನಾವು ಏನು ಮಾಡಿದರೂ ಈ ದೇಹವನ್ನು ಶಾಶ್ವತವಾಗಿಟ್ಟಿರುವುದಕ್ಕೆ ಆಗುವುದಿಲ್ಲ. ಶಡ್​ವಿಕಾರಾತ್ಮಕವಾದ ದೇಹ ಜನನದಿಂದ ಮೊದಲಾದುದು; ಮರಣದಲ್ಲಿ ಪರ್ಯವಸಾನವಾಗಲೇಬೇಕು. ಇದರಂತೆಯೇ ಯಾರು ಹೋಗುವರೋ ಅವರೇನು ಒಂದೇ ಸಲ ಹೊರಟುಹೋಗುವುದಕ್ಕೆ ಆಗುವುದಿಲ್ಲ. ಬರುವ ಟಿಕೇಟನ್ನು ತೆಗೆದುಕೊಂಡು ಹೋದಂತಿದೆ. ನಮ್ಮಲ್ಲಿ ಇನ್ನೂ ಹಲವಾರು ವಾಸನೆಗಳು ಇವೆ. ಅವನ್ನು ತೃಪ್ತಿಪಡಿಸಿಕೊಳ್ಳಬೇಕಾಗಿದೆ. ಅದಕ್ಕಾಗಿ ಒಂದು ಬಾಗಿಲಿನಿಂದ ಹೋಗುತ್ತೇವೆ, ಮತ್ತೊಂದು ಬಾಗಿಲಿನಿಂದ ಬರುತ್ತೇವೆ. ಮರಣ ಎಂಬುದು ಎರಡು ಜೀವನಗಳ ಮಧ್ಯೆ ಒಂದು ವಿರಾಮವಷ್ಟೆ. ದೊಡ್ಡ ಒಂದು ನಾಟಕವನ್ನು ನೋಡುತ್ತಿರುವಾಗ ಮಧ್ಯದಲ್ಲಿ ಪ್ರೇಕ್ಷಕರಿಗೆ ಸ್ವಲ್ಪ ವಿಶ್ರಾಂತಿಯನ್ನು ಕೊಡುತ್ತಾರಲ್ಲ ಹಾಗೆ! ಜೀವನದಲ್ಲಿ ಜಾಣತನವೆ ಯಾವುದನ್ನು ಬದಲಾಯಿಸುವುದಕ್ಕೆ ಆಗುವುದಿಲ್ಲವೋ ಅದನ್ನು ಒಪ್ಪಿ ಕೊಳ್ಳುವುದು. ಇದರಿಂದ ನಾವು ಎಷ್ಟೋ ಶಕ್ತಿಯನ್ನು ಉಳಿಸಿಕೊಳ್ಳಬಹುದು. ಸುಮ್ಮನೆ ಇದಕ್ಕೆ ವಿರೋಧವಾಗಿ ರೇಗಾಡುತ್ತಿದ್ದರೆ ನಮ್ಮ ಅಶಾಂತಿ ಮತ್ತೂ ಹೆಚ್ಚುವುದು.</p>
		<p class="verse">ಅವ್ಯಕ್ತಾದೀನಿ ಭೂತಾನಿ ವ್ಯಕ್ತಮಧ್ಯಾನಿ ಭಾರತ ।<br/>ಅವ್ಯಕ್ತನಿಧನಾನ್ಯೇವ ತತ್ರ ಕಾ ಪರಿದೇವನಾ <span class="num">॥ ೨೮ ॥</span></p>
		<p><small>ಭಾರತ, ಜೀವಿಗಳು ಹುಟ್ಟುವುದಕ್ಕೆ ಮುಂಚೆ ಕಾಣಿಸುವುದಿಲ್ಲ. ಮಧ್ಯದಲ್ಲಿ ಹುಟ್ಟಿದ ಮೇಲೆ ಮಾತ್ರ ಅವು ಕಾಣಿಸಿಕೊಳ್ಳುವುವು. ನಾಶವಾದಮೇಲೆ ಪುನಃ ಕಾಣಿಸಿಕೊಳ್ಳುವುದಿಲ್ಲ. ಇದಕ್ಕೆ ಶೋಕವೇಕೆ?</small></p>
		<p>ಮಾನವ ಜೀವನ ಎಂಬುದು ನೀರಿನ ಮೇಲೆ ಹರಿವ ಗುಳ್ಳೆಯಂತೆ. ಅದು ಏಳುವುದಕ್ಕೆ ಮುಂಚೆ ಇರಲಿಲ್ಲ. ಒಡೆದ ಮೇಲೆ ಇರುವುದಿಲ್ಲ. ಎಲ್ಲೊ ಕೆಲವು ಮಾರು ಹರಿದುಕೊಂಡು ಹೋಗುವಾಗ ಮಾತ್ರ ಇರುವುದು. ಆ ಕೆಲವು ಮಾರು ಹರಿದುಕೊಂಡು ಹೋಗುವಾಗ ಸುತ್ತಮುತ್ತಲಿರುವ ಗುಳ್ಳೆಗಳೊಂದಿಗೆ ಇವರು ನಮ್ಮ ಬಂಧು ಬಳಗ ಮಿತ್ರ ಶತ್ರು ಎಂಬ ಸಂಬಂಧವನ್ನು ಕಲ್ಪಿಸಿ ಕೊಳ್ಳುತ್ತೇವೆ. ಈ ಸಂಬಂಧವೇನು ಹಿಂದೆ ಇರಲಿಲ್ಲ, ಮುಂದೆ ಇರುವಂತೆ ಇಲ್ಲ. ಮನುಷ್ಯ ಹಿಂದೆ ನೋಡದೆ, ಮುಂದೆ ನೋಡದೆ ಈಗ ಇರುವ ತಾತ್ಕಾಲಿಕ ಸ್ಥಿತಿಯನ್ನು ಪರಮ ಸತ್ಯ ಎಂದು ಭಾವಿಸಿ ವ್ಯಥೆಪಡುವನು. ಬರುವುದಕ್ಕೆ ಮುಂಚಿನ ಸ್ಥಿತಿ, ಹೋದಮೇಲೆ ನಮ್ಮ ಸ್ಥಿತಿ ಇದರೊಡನೆ ಹೋಲಿಸಿ ದರೆ ಈಗಿನ ಸ್ಥಿತಿ ಕ್ಷಣ ಮಾತ್ರ. ಈ ಕ್ಷಣವನ್ನು ಕುರಿತು ಪರಿತಪಿಸುತ್ತೇವೆ. ಇದನ್ನು ಆವರಿಸಿರುವ ಯುಗವನ್ನು ಗಮನಿಸುವುದೇ ಇಲ್ಲ. ಜ್ಞಾನಿ ಭೂಮವನ್ನು ನೋಡುವನು, ಅಲ್ಪವನ್ನು ಮರೆಯುವನು. ಭೂಮದಲ್ಲಿ ಈ ಅಲ್ಪಗಳೆಲ್ಲವೂ ಸಂಲಗ್ನವಾಗಿವೆ. ಅಜ್ಞಾನಿ ಅಲ್ಪವನ್ನು ಎಷ್ಟೇ ಬಿಗಿಯಾಗಿ ಹಿಡಿದಿದ್ದರೂ ಅದು ಇವನಿಗೆ ಕೈಕೊಡುವುದು, ಇವನಿಂದ ನುಸುಳಿ ಕೊಂಡು ಹೋಗುವುದು.</p>
		<p class="verse">ಆಶ್ಚರ್ಯವತ್ ಪಶ್ಯತಿ ಕಶ್ಚಿದೇನಮಾಶ್ಚರ್ಯವದ್ವದತಿ ತಥೈವ ಚಾನ್ಯಃ ।<br/>ಆಶ್ಚರ್ಯವಚ್ಚೈನಮನ್ಯಃ ಶೃಣೋತಿ ಶ್ರುತ್ವಾಪ್ಯೇನಂ ವೇದ ನ ಚೈವ ಕಶ್ಚಿತ್ <span class="num">॥ ೨೯ ॥</span></p>
		<p><small>ಒಬ್ಬ ಆತ್ಮನನ್ನು ಆಶ್ಚರ್ಯದಂತೆ ಕಾಣುತ್ತಾನೆ. ಇನ್ನೊಬ್ಬ ಆಶ್ಚರ್ಯದಂತೆ ಹೇಳುತ್ತಾನೆ. ಮತ್ತೊಬ್ಬ ಆಶ್ಚರ್ಯದಂತೆ ಕೇಳುತ್ತಾನೆ. ಬೇರೊಬ್ಬ ಇದನ್ನು ಕೇಳಿದರೂ ತಿಳಿಯಲಾರನು.</small></p>
		<p>ಈ ಪ್ರಪಂಚದಲ್ಲಿ ಆತ್ಮನಷ್ಟು ಸತ್ಯವಾದ ವಸ್ತು ಮತ್ತೊಂದು ಇಲ್ಲ. ಆದರೂ ಇದರಷ್ಟು ಅಜ್ಞಾತವಾದುದು ಮತ್ತೊಂದಿಲ್ಲ. ನಾವೆಲ್ಲ ನಮ್ಮಿಂದ ಹೊರಗೆ ಏನು ಆಗುತ್ತಿದೆ ಎಂಬುದನ್ನು ತಿಳಿದುಕೊಳ್ಳಲು ಕುತೂಹಲಿಗಳಾಗಿರುವೆವು. ನಿಜವಾಗಿ ನಾವಾರು, ನಮ್ಮ ಸ್ವಭಾವವೇನು ಎಂಬು ದನ್ನು ಕಲಿತುಕೊಳ್ಳುವುದೇ ಇಲ್ಲ. ಎಲ್ಲೊ ಕೆಲವು ಧೀರರು ಈ ಅಂತರ್ಮುಖ ಪಯಣದಲ್ಲಿ ಯಶಸ್ವಿಯಾಗಿ, ತಮ್ಮ ದೇಹ ಇಂದ್ರಿಯ ಮನಸ್ಸು ಬುದ್ಧಿ ಇವುಗಳ ಹಿಂದೆ ಹೋಗಿ ನೋಡುತ್ತಾರೆ. ಆಗ ಆಶ್ಚರ್ಯಪಡುವರು. ನಾವು ಯಾವ ಹೊಸ ಅನುಭವ ಆದರೂ ಆಗಲೆ ನಮ್ಮಲ್ಲಿರುವ ಹಳೆಯ ಅನುಭವದೊಡನೆ ಹೋಲಿಸಿ ನೋಡುತ್ತೇವೆ. ಆ ಅನುಭವಕ್ಕೆ ಮೀರಿದ್ದರೆ, ಆಗ ಆಶ್ಚರ್ಯಪಡುವೆವು. ಇದೊಂದು ಅತೀಂದ್ರಿಯ ಅನುಭವ. ಇಂಥ ಅನುಭವವನ್ನು ಇದುವರೆಗೆ ಅವನು ಅನುಭವಿಸಿ ದವನಲ್ಲ. ಅದರಂತೆಯೇ ಕೇಳುವವನು. ಆತ್ಮನ ವಿಷಯವನ್ನು ಕೇಳಿದಾಗ ಆಶ್ಚರ್ಯಪಡುವನು. ಅವನು ಇದುವರೆಗೆ ಇಂದ್ರಿಯ ಅನುಭವಕ್ಕೆ ಸಂಬಂಧಪಟ್ಟ ವಿಷಯಗಳನ್ನು ಕೇಳುತ್ತಿದ್ದ. ಈಗ ಆತ್ಮನ ವಿಷಯವನ್ನು, ಯಾರು ಸಾಕ್ಷಾತ್ ಕಂಡಿರುವರೊ ಅವನ ಬಾಯಿಂದ ಕೇಳಿದಾಗ ಆಶ್ಚರ್ಯಪಡುವನು. ಇಂತಹ ವಿಷಯವನ್ನು ಅವನು ಹಿಂದೆ ಎಂದೂ ಕೇಳಿರಲಿಲ್ಲ. ಹಾಗೆ ಹೇಳುವವನಿಗೂ ಆಶ್ಚರ್ಯ. ಇದು ನಮ್ಮ ಸಾಮಾನ್ಯ ಗ್ರಹಿಕೆಗೆ ನಿಲುಕುವುದಿಲ್ಲ. ಇದೊಂದು ದೊಡ್ಡ ಸೋಜಿಗವಾಗಿ ಕಾಣುವುದು. ಬೇರೆ ಗ್ರಹಕ್ಕೆ ಹೋಗಿ ಅಲ್ಲೇನಾದರೂ ನಮ್ಮ ಭೂಮಿಯಲ್ಲಿಲ್ಲದ ವಿಚಿತ್ರ ಪ್ರಾಣಿಯನ್ನು ನೋಡಿಕೊಂಡು ಬಂದವನು ಅದನ್ನು ವಿವರಿಸುವುದನ್ನು ಕೇಳುವವನು ಎಷ್ಟು ಆಶ್ಚರ್ಯಪಡುತ್ತಾನೆಯೋ ಹಾಗೆ.</p>
		<p>ಹಲವರು ಆತ್ಮನ ವಿಷಯವನ್ನು ಕೇಳಬಹುದು. ಆದರೆ ಅದನ್ನು ತಿಳಿದುಕೊಳ್ಳುವ ಯೋಗ್ಯತೆ ಯನ್ನು ಪಡೆದುಕೊಂಡಿರುವುದಿಲ್ಲ. ಯೋಗ್ಯತೆಯನ್ನು ಪಡೆದುಕೊಳ್ಳುವುದು ಬಹಳ ಮುಖ್ಯ. ಯಾರ ಮನಸ್ಸು ಶುದ್ಧವಾಗಿಲ್ಲವೋ, ಕೇಂದ್ರೀಕೃತವಾಗಿಲ್ಲವೋ, ಅವರು ಬೇಕಾದಷ್ಟು ಕೇಳಬಹುದು. ಅದು ಕಿವುಡನ ಮುಂದೆ ಕಿಂದರಿ ಬಾರಿಸಿದಂತೆ ಆಗುವುದು. ಜೀವನದಲ್ಲಿ ಚೆನ್ನಾಗಿರುವ ಸಂಗೀತ ಕೇಳಿ ಆನಂದ ಪಡಬೇಕಾದರೆ, ಒಂದು ಸುಂದರವಾದ ಚಿತ್ರವನ್ನು ನೋಡಿ ಮೆಚ್ಚಬೇಕಾದರೆ, ಅದಕ್ಕೆ ತರಬೇತನ್ನು ತೆಗೆದುಕೊಂಡಿರಬೇಕು. ಅದರ ಮೇಲೆ ಆಸಕ್ತಿ ಇರಬೇಕು. ಆಗ ಮಾತ್ರ ಅದು ಸಾಧ್ಯವಾಗುವುದು. ಆದ ಕಾರಣವೇ ಹಿಂದಿನ ಕಾಲದಲ್ಲಿ ವೇದಾಂತ ವಿಷಯಗಳನ್ನು ತಿಳಿದುಕೊಳ್ಳ ಬೇಕಾದರೆ, ಮೊದಲು ಅವನು ಸಾಧನ ಚತುಷ್ಟಯದ ಗರಡಿಯಲ್ಲಿ ಚೆನ್ನಾಗಿ ಪಳಗಿರಬೇಕು ಎನ್ನುತ್ತಿದ್ದರು. ಈ ಸಾಧನೆ ಇಲ್ಲದಿದ್ದರೆ ಆತ್ಮನ ವಿಷಯ ತಿಳಿದುಕೊಳ್ಳುವುದು ಅಸಾಧ್ಯವಾಗುವುದು.</p>
  
	
	
	
	</section>
</body>
</html>
