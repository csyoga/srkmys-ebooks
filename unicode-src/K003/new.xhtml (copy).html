<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
<title>ವಿಶ್ವವಿಜೇತ ವಿವೇಕಾನಂದ</title>
<link rel="stylesheet" type="text/css" href="css/style.css" />
</head>
<body class="maintext">
<h1>ಮುನ್ನುಡಿ</h1>
<p class="noindent">ನಾವು ಯಾವ ಜಗತ್ತಿನಲ್ಲಿ ಜೀವಿಸಿದ್ದೇವೆಯೋ ಅದರ ಕರ್ತೃವನ್ನು ‘ದೇವರು’ ಎಂದು ಕರೆಯು ತ್ತಾರೆ. ಈ ಜಗತ್ತಿನ ಸ್ಥಿತಿಗಳನ್ನು ನಿಯಮಿಸುವ ಭಗವಚ್ಛಕ್ತಿಗೆ ‘ಪುತ’ವೆಂದು ಹೆಸರು. ವೈಯಕ್ತಿಕ ಸ್ತರದಲ್ಲಿ ಇದು ‘ಸತ್ಯ’ವೆನಿಸಿಕೊಳ್ಳುತ್ತದೆ ಮತ್ತು ಸತ್ಯವಚನ, ವಚನಸತ್ಯ ಎಂಬ ಎರಡು ರೂಪ ಗಳಲ್ಲಿ ಅಭಿವ್ಯಕ್ತವಾಗುತ್ತದೆ. ಸಾಮಾಜಿಕ ಸ್ತರದಲ್ಲಿ, ಮಾವನ-ಮಾನವರ ಸಂಬಂಧದ ಪ್ರಶ್ನೆ ಬಂದಾಗ ಅದೇ ‘ಧರ್ಮ’ವಾಗುತ್ತದೆ. ಇಡೀ ಜಗತ್ತನ್ನು ಜನಾಂಗಗಳನ್ನು ಪ್ರಜೆಗಳನ್ನು ಪರಸ್ಪರ ಪ್ರೀತಿ ಸೌಹಾರ್ದಗಳಿಂದ ನಡೆದುಕೊಳ್ಳುವಂತೆ ಮಾಡುವ ತತ್ತ್ವವೇ ಧರ್ಮ. ನೀತಿ ನಿಯಮಗಳು, ಕರ್ತವ್ಯ, ದಾಯಿತ್ವ, ನ್ಯಾಯನಿಷ್ಠೆ–ಇವೆಲ್ಲ ಧರ್ಮದ ವಿವಿಧ ಮುಖಗಳು. ಧರ್ಮವು ದೃಢವಾಗಿ ದ್ದರೆ ಬಹುಜನಹಿತ ಬಹುಜನಸುಖಗಳು ಸಾಧ್ಯ. ಧರ್ಮವು ಕುಗ್ಗಿದರೆ ಸಮಾಜವು ಅಸ್ತವ್ಯಸ್ತ ವಾಗುತ್ತದೆ ; ನಷ್ಟವಾದರೆ ಸರ್ವನಾಶವು ಕಟ್ಟಿಟ್ಟದ್ದು.</p>
<p>ಸಮಾಜದಲ್ಲಿ ಧರ್ಮದ ಸಮತೋಲವು ತಪ್ಪಿದಾಗ, ಏರುಪೇರಾದಾಗ, ಅವತಾರಪುರುಷರು ಆವಿರ್ಭವಿಸಿ ಧರ್ಮಸಂಸ್ಥಾಪನೆಯನ್ನು ಮಾಡುತ್ತಾರೆ. ಧರ್ಮ ಸಂಸ್ಥಾಪನೆಯು ದುಷ್ಟಶಿಕ್ಷಣ ಕ್ಕಿಂತಲೂ ಅಧಿಕವಾಗಿ ಶಿಷ್ಟರಕ್ಷಣೆಯನ್ನು ಅವಲಂಬಿಸಿರುತ್ತದೆ. ಶಿಷ್ಟರ ರಕ್ಷಣೆಗಿಂತಲೂ ಹೆಚ್ಚಾಗಿ, ದುಷ್ಟರನ್ನು ಅದುಷ್ಟರನ್ನಾಗಿಯೂ ಅದುಷ್ಟರನ್ನು ಸತ್ಪುರುಷರನ್ನಾಗಿಯೂ ಮಾಡುವ ಭಾರ ದೊಡ್ಡದು. ಶುದ್ಧ ಸಾತ್ತ್ವಿಕ ಅವತಾರವಾದ ಭಗವಾನ್ ಶ್ರೀರಾಮಕೃಷ್ಣರು ಸಾಧಿಸಿದ್ದು ಇದನ್ನೇ.</p>
<p>ಅವರ ಅದ್ಭುತ ಸಾಧನೆಗೆ ಮೂರು ಮುಖಗಳಿವೆ. ಸನಾತನಧರ್ಮದ ಹಾಗೂ ಇತರ ಧರ್ಮ ಗಳ ಎಲ್ಲ ಸಾಧನಾಪಥಗಳನ್ನೂ ಅನುಸರಿಸಿ ಅವೆಲ್ಲ ಒಂದೇ ಸತ್ಯದ ಸಾಕ್ಷಾತ್ಕಾರಕ್ಕೆ ಕರೆದೊಯ್ಯು ತ್ತವೆಯೆಂಬುದನ್ನು ಅನುಭವದಿಂದ ಕಂಡುಕೊಂಡದ್ದು ಮೊದಲನೆಯದು. ತಮ್ಮ ಅತ್ಯದ್ಭುತ ಅತೀಂದ್ರಿಯ ಅನುಭವಗಳನ್ನೂ ಅವುಗಳೆಡೆಗೆ ಕರೆದೊಯ್ಯುವ ಸಾಧನೆಗಳನ್ನೂ ಆಬಾಲ್ಯವೃದ್ಧ ರಿಗೂ ಅರ್ಥವಾಗುವಂತಹ ಸರಳ ಮಾತುಗಳಲ್ಲಿ ಉಪದೇಶಿಸಿದ್ದು ಎರಡನೆಯದು. ಈ ಪುಣ್ಯ ಕಾರ್ಯವು ಪ್ರಭಾವಶಾಲಿಯಾಗಿ ಶತಶತಮಾನಗಳವರೆಗೆ ಮುಂದುವರೆಯಲು ಬೇಕಾದ ಪವಿತ್ರ ಸಂನ್ಯಾಸೀ ಪರಂಪರೆಯೊಂದನ್ನು ನಿರ್ಮಿಸಿದ್ದು ಮೂರನೆಯದು.</p>
<p>ಈ ಮೂರನೆಯ ಮಹಾಕಾರ್ಯದ ಭಾರವನ್ನು ಅವರು ಹೇರಿದ್ದು ಸ್ವಾಮಿ ವಿವೇಕಾನಂದರ ವಿಶಾಲ ಭುಜಗಳ ಮೇಲೆ. ದೇಹ ಬಲ, ಅತೀವ ಬುದ್ಧಿಬಲ, ಅತ್ಯದ್ಭುತ ಆತ್ಮಬಲ ಇವನ್ನು ಹೊಂದಿದ್ದ ಸ್ವಾಮೀಜಿಯವರು ಈ ಗುರುತರ ಜವಾಬುದಾರಿಯನ್ನು ಅತ್ಯಂತ ಸಮರ್ಪಕವಾಗಿ ಯಶಸ್ವಿಯಾಗಿ ನೆರವೇರಿಸಿದರು.</p>
<p>ಇದರ ಅಂಗವಾಗಿಯೇ ಅವರು ಕಾಲ್ನಡಿಗೆಯಲ್ಲಿ ಇಡೀ ಭಾರತವನ್ನು ಸುತ್ತಿದ್ದು, ಪಡಬಾರದ ಕಷ್ಟಗಳನ್ನು ಪಟ್ಟಿದ್ದು. ಆದರೆ ಹಾಗೆ ಮಾಡುವಾಗ ಅವರು ಅತಿಸೂಕ್ಷ್ಮ ಮತ್ತು ತೀಕ್ಷ್ಣದೃಷ್ಟಿ ಯಿಂದ ಜನಜೀವನವನ್ನು ಪರಿಶೀಲಿಸಿ ನಮ್ಮ ಸಮಾಜದ ಅಂತಸ್ಸತ್ತ್ವವನ್ನು ಗುರುತಿಸಿದರು. ನಮ್ಮ ಸಮಸ್ಯೆಯ ಮೂಲವನ್ನೂ ಅದರ ಪರಿಹಾರವನ್ನೂ ಕಂಡುಕೊಂಡರು. ಪರಿಹಾರವನ್ನು ಕಾರ್ಯಗತ ಮಾಡಲು ಅವರು ಪಾಶ್ಚಾತ್ಯ ದೇಶಗಳಿಗೆ ಹೋಗಬೇಕಾಯಿತು. ದಾಸ್ಯದಲ್ಲಿ ನರಳುತ್ತಿದ್ದ ಭಾರತದಿಂದ ಸ್ವತಂತ್ರವೂ ಸಂಪದ್ಭರಿತವೂ ಚೇತನಾಯುಕ್ತವೂ ಆದ ಅಮೇರಿಕಕ್ಕೆ ಹೋದರೂ ದಾಸನಂತೆ ನೈಚ್ಯಾನುಸಂಧಾನ ಮಾಡದೆ ಚಿರಸ್ವತಂತ್ರ ಸಿಂಹದಂತೆ ಹೋದರು, ಗುಡುಗಿದರು, ವೇದಾಂತವಾಣಿಯ ವಾರಿಯನ್ನು ವರ್ಷಿಸಿದರು.</p>
<p>ಸ್ವಾಮೀಜಿಯವರ ಜೀವನಗಾಥೆಯ ಈ ಭಾಗ (ಸಂಪುಟ ೨) ಅತ್ಯಂತ ರೋಮಾಂಚಕರ ವಾದದ್ದು. ಸ್ವಾಮಿ ಪುರುಷೋತ್ತಮಾನಂದರಿಂದ ರಚಿತವಾದ ಈ ದ್ವಿತೀಯ ಸಂಪುಟದಲ್ಲಿ ಇದರ ಸ್ವಾರಸ್ಯಕರ ಮತ್ತು ವಿಸ್ತೃತ ವಿವರಣೆಯಿದೆ. ಡಿಸೆಂಬರ್ ೧೯೮೬ರಲ್ಲಿ ಇದರ ಪ್ರಥಮ ಮುದ್ರಣವು ಬೆಳಕನ್ನು ಕಂಡಿತು. ಮತ್ತೆ ೧೯೮೯ರಲ್ಲಿ ತಂದ ಸುಲಭ ಬೆಲೆಯ ಜನಪ್ರಿಯ ಆವೃತ್ತಿಯ ಪ್ರತಿಗಳೂ ಮುಗಿದವು. ಬೇಡಿಕೆಯು ಮಾತ್ರ ಮುಂದುವರಿಯುತ್ತಲೇ ಇದೆ. ಆದುದ ರಿಂದ ಈಗ ಮತ್ತೊಂದು ಮುದ್ರಣವನ್ನು ಹೊರತರುತ್ತಿದ್ದೇವೆ.</p>
<p>ನಮ್ಮ ಮಠದ ಭಕ್ತರೂ ಸುಸಂಸ್ಕೃತ ವಿದ್ಯಾಪಿಪಾಸುಗಳೂ ಇದನ್ನು ಎಂದಿನಂತೆ ಸ್ವಾಗತಿಸುವ ರೆಂದು ನಂಬಿರುತ್ತೇವೆ.</p>
<div/>
<div>ಏಪ್ರಿಲ್ ೧೯೯೩ 	ಸ್ವಾಮಿ ಹರ್ಷಾನಂದ<br/>		ಅಧ್ಯಕ್ಷರು, ರಾಮಕೃಷ್ಣ ಮಠ, ಬೆಂಗಳೂರು</div>
<h1>ಒಂದು ಮಾತು . . .</h1>
<p class="noindent">“ವಿಶ್ವವಿಜೇತ ವಿವೇಕಾನಂದ” ಗ್ರಂಥವು ಸ್ವಾಮಿ ವಿವೇಕಾನಂದರ ಸಮಗ್ರ ಜೀವನ ಚರಿತೆಯ ದ್ವಿತೀಯ ಸಂಪುಟ. ವಿವೇಕಾನಂದರು ವೀರಸಂನ್ಯಾಸಿಯೆಂದ ಮೇಲೆ ವಿಶ್ವವಿಜೇತರಾಗುವುದು ತೀರ ಸಹಜವೇ ! ಧಾರ್ಮಿಕ ಇತಿಹಾಸವನ್ನು ಅವಲೋಕಿಸಿದರೆ ನಮಗೆ ರಾಷ್ಟ್ರವಿಜೇತ ಸಂನ್ಯಾಸಿ ಗಳ ಸಂದರ್ಶನವಾಗುತ್ತದೆ. ಆದರೆ ಈಗ ನಾವು ಬದುಕಿರುವ ಈ ಶತಮಾನದಲ್ಲಿ ವಿಶ್ವವಿಜೇತ ನಾದ ಧೀರ ಸಂನ್ಯಾಸಿಯೋರ್ವನ ಸಮಕ್ಷಮದಲ್ಲಿ ನಿಂತಿದ್ದೇವೆ. ವಿವೇಕಾನಂದರ ಧೀರಗಂಭೀರ ನಿಲುವೇ ಅವರು ವಿಶ್ವವನ್ನು ಜಯಿಸಲು ಸಮರ್ಥರೆಂಬುದನ್ನು ಸಾರಿಹೇಳುತ್ತದೆ. ನಿರಂತರ ಕಾಂತಿಮಯ ಕಿರಣಗಳನ್ನು ಹೊಮ್ಮಿಸುತ್ತಿರುವ ಅವರ ಪ್ರಕಾಶಮಾನ ನಯನದ್ವಯವು ಪ್ರತಿ ದ್ವಂದ್ವಿಗಳ, ಪ್ರತಿವಾದಿಗಳ ಬಾಯಿಮುಚ್ಚಿಸಿ ಅವರ ಅವಿವೇಕವನ್ನು ಅವರಿಗೇ ತೋರಿಸಿ ಕೊಡುವಂತಿದೆ. ಇನ್ನು ಅವರ ಅಂತರಂಗ ವ್ಯಕ್ತಿತ್ವವೋ, ಅದು ಪರಬ್ರಹ್ಮ ಸಂಸ್ಪರ್ಶದಿಂದ ಪುನೀತಗೊಂಡದ್ದು; ಸತ್ಯಸಾಕ್ಷಾತ್ಕಾರದಿಂದ ಸಂಸ್ಕರಣಗೊಂಡದ್ದು. ಅಂತಹ ಗಂಭೀರ ವ್ಯಕ್ತಿತ್ವದಾಳದಿಂದ ಸಿಡಿಯುತ್ತಿದ್ದ ಅವರ ವಾಣಿಯಲ್ಲಿ ಲಕ್ಷ್ಮಿಯ ತೇಜಸ್ಸು, ಸರಸ್ವತಿಯ ಓಜಸ್ಸು. ಇಂತಹ ಒಬ್ಬ ಸಂನ್ಯಾಸಿ ಅಂದಿನ ಗುಲಾಮರಾಷ್ಟ್ರವಾಗಿದ್ದ ಬಡಭಾರತದಿಂದ ಪುಟಿದೆದ್ದು ವಿಶ್ವದ ವೈಭವೋಪೇತ ರಾಷ್ಟ್ರವಾದ ಅಮೆರಿಕೆಗೆ ತೆರಳಿ ಅಲ್ಲಿನ ಜನಮನವನ್ನು ಭಾರತದ ಭವ್ಯ ಸನಾತನ ಧರ್ಮ-ಸಂಸ್ಕೃತಿಗಳೆಡೆಗೆ ಹರಿಯಿಸಿದ್ದು ಒಂದು ರೋಮಾಂಚಕಾರಿ ಘಟನೆಯೇ ಸರಿ.</p>
<p>ಅಮೆರಿಕದ ಪತ್ರಿಕೆಗಳು ಸ್ವಾಮಿ ವಿವೇಕಾನಂದರ ವ್ಯಕ್ತಿತ್ವವನ್ನೂ ಸಂದೇಶಗಳನ್ನೂ ನೂರಾರು ಬಗೆಗಳಲ್ಲಿ ಬಣ್ಣಿಸಿ ಕೊಂಡಾಡಿದುವು. ಒಂದು ಪತ್ರಿಕೆಯ ಸಂಪಾದಕೀಯ ಹೀಗೆಂದಿತು : “ಸ್ವಾಮಿ ವಿವೇಕಾನಂದರನ್ನು ನೋಡುವ, ಅವರ ಭಾಷಣವನ್ನು ಕೇಳುವ ಅವಕಾಶವನ್ನು ಬುದ್ಧಿವಂತನಾದ ಯಾವನೂ ಕಳೆದುಕೊಳ್ಳಬಾರದು . . . ಪ್ರತಿಯೊಬ್ಬ ಬುದ್ಧಿಜೀವಿಯೂ ಅವರ ವ್ಯಕ್ತಿತ್ವವನ್ನು ಅಧ್ಯಯನ ಮಾಡಬೇಕು.”</p>
<p>ಇದು ಬಹಳ ಮುಖ್ಯವಾದ ಮಾತು–“ಸ್ವಾಮಿ ವಿವೇಕಾನಂದರ ವ್ಯಕ್ತಿತ್ವವನ್ನು ಅಧ್ಯಯನ ಮಾಡಬೇಕು.” ಅವರ ಜೀವನಚರಿತ್ರೆಯನ್ನು ಕೇವಲ ಓದಿ-ಬಿಡುವುದಲ್ಲ. ಅಧ್ಯಯನ ಮಾಡ ಬೇಕು. ವಿವೇಕಾನಂದರನ್ನು ಅಧ್ಯಯನ ಮಾಡುವುದೆಂದರೆ ಸಮಗ್ರ ಭಾರತವನ್ನು ಒಳಹೊಕ್ಕು ವೀಕ್ಷಿಸಿದಂತೆ. ಸಮಗ್ರ ಹಿಂದೂಧರ್ಮವನ್ನು ಅರಿತು ಮೈಗೂಡಿಸಿಕೊಂಡಂತೆ. ಅಷ್ಟೇ ಅಲ್ಲ, ವಿಶ್ವಭ್ರಾತೃತ್ವದ ವಿಶಾಲ ಭಾವವನ್ನು ಅಭ್ಯಸಿಸಿದಂತೆ ; ಪರಿಪೂರ್ಣ ಮಾನವತೆಯ ಮರ್ಮವನ್ನು ಮಥಿಸಿ ಮನನ ಮಾಡಿದಂತೆ !</p>
<p>ಈ ಅಧ್ಯಯನದ ದಿಸೆಯಲ್ಲಿ ಈಗಾಗಲೇ ಬಹಳಷ್ಟು ಯಶಸ್ವೀ ಪ್ರಯತ್ನ ನಡೆದಿದೆ. ಕರ್ನಾಟಕದ ಹಲವೆಡೆ ಮೈದಾಳಿರುವ ‘ವಿವೇಕಾನಂದ ವಿಚಾರ ವೇದಿಕೆ’, ‘ವಿವೇಕಾನಂದ ಸೇವಾ ಕೇಂದ್ರ, ’, ‘ವಿವೇಕಾನಂದ ಅಧ್ಯಯನ ಕೇಂದ್ರ’ಗಳು ವಿವೇಕಾನಂದರ ಸಮಗ್ರ ಜೀವನ ಚರಿತ್ರೆಯ ಮೊದಲ ಎರಡು ಸಂಪುಟಗಳ ಮೇಲೆ ಶಾಲಾ-ಕಾಲೇಜುಗಳ ವಿದ್ಯಾರ್ಥಿಗಳಿಗಾಗಿ ಈಗಾಗಲೇ ಹಲವಾರು ಸ್ಪರ್ಧೆಗಳನ್ನು ನಡೆಸಿದ್ದು, ಅವು ಬಹಳಷ್ಟು ಸತ್ಪರಿಣಾಮ ಬೀರಿವೆ. ಸ್ಪರ್ಧೆಗಾಗಿ ಓದುವಾಗ ಸ್ವಲ್ಪವಾದರೂ ಆಳವಾದ ಅಧ್ಯಯನ ನಡೆದೇ ನಡೆಯುತ್ತದೆ. ತನ್ಮೂಲಕ ಸ್ವಾಮಿ ವಿವೇಕಾನಂದರ ಸ್ಫೂರ್ತಿಯ ಕಿಡಿ ಹೃದಯವನ್ನು ಬೆಳಗಿಸದಿರುವುದಿಲ್ಲ.</p>
<p>ವಿದ್ಯಾರ್ಥಿಗಳು-ಉಪಾಧ್ಯಾಯರು, ಸ್ತ್ರೀಯರು-ಪುರುಷರು, ಯುವಕರು-ಮುದುಕರು, ಅಧಿಕಾರಿ ಗಳು-ಮಂತ್ರಿಗಳು–ಹೀಗೆ ಸಮಾಜದ ಎಲ್ಲ ಸ್ತರಗಳ ಜನರೂ ವಿವೇಕಾನಂದರ ಜೀವನ- ಸಂದೇಶಗಳನ್ನು ಅಧ್ಯಯನ ಮಾಡಿದ್ದೇ ಆದರೆ, ರಾಷ್ಟ್ರವು ಅಪೇಕ್ಷಿಸುವ ಶ್ರೇಷ್ಠ ವ್ಯಕ್ತಿಗಳ ನಿರ್ಮಾಣವಾಗುವುದು ಖಂಡಿತ.</p>
<p>ವಿವೇಕಾನಂದರನ್ನು ಅರಿತು ಗುರುತಿಸಿದ ಅನೇಕ ಪಾಶ್ಚಾತ್ಯ ಮಹಿಳೆಯರ ಉಲ್ಲೇಖವಿದೆ ಈ ಗ್ರಂಥದಲ್ಲಿ. ಅಮೆರಿಕದ ಮಹಿಳೆಯೊಬ್ಬಳು ಬರೆಯುತ್ತಾಳೆ :</p>
<p>“ಓಹ್, ವಿವೇಕಾನಂದರ ದಿವ್ಯಬೋಧನೆಗಳೆಂಥವು ! ಅಲ್ಲಿ ಅರ್ಥಹೀನವಾದದ್ದೊಂದೂ ಇಲ್ಲ. . . .ಅವುಗಳನ್ನು ಕೇಳಿದ ಮೇಲೆ ಇನ್ನು ನಾನು ಹಳೆಯ ‘ನಾನಾ’ಗಿ ಉಳಿಯುವುದಿಲ್ಲವೆಂದು ನನಗನ್ನಿಸುತ್ತದೆ–ಏಕೆಂದರೆ, ಅವುಗಳಲ್ಲಿ ನಾನು ಪರಮಸತ್ಯದ (ಭಗವಂತನ) ಇಣುಕುನೋಟ ವೊಂದನ್ನು ಪಡೆದುಕೊಂಡಿದ್ದೇನೆ.”</p>
<p>ಲಂಡನ್ನಿನ ಮಹಿಳೆಯೊಬ್ಬಳು ಹೇಳುತ್ತಾಳೆ :</p>
<p>“ಚರ್ಚುಗಳಲ್ಲಿ ನಡೆಯುವ ಎಷ್ಟೋ ಆರಾಧನೆಗಳಲ್ಲಿ ನಾನು ಜೀವನದುದ್ದಕ್ಕೂ ಭಾಗವಹಿಸಿ ದ್ದೇನೆ. ಉಪನ್ಯಾಸಗಳನ್ನು ಕೇಳಿದ್ದೇನೆ. ಆದರೆ ತಮ್ಮ ಸತ್ತ್ವಹೀನತೆಯಿಂದಾಗಿ ಅವೆಲ್ಲ ತೀರ ಸಪ್ಪೆಯಾಗಿ ತೋರಿದ್ದವು. ಇತರರು ಹೋಗುತ್ತಾರಲ್ಲ ಅಂತ ನಾನು ಹೋಗುತ್ತಿದ್ದೆ. ಆದರೆ ವಿವೇಕಾನಂದರ ಮಾತುಗಳನ್ನು ಕೇಳಿದಾಗಿನಿಂದ, ಧರ್ಮದೊಳಕ್ಕೆ ಹೊಸ ಬೆಳಕೊಂದು ಹರಿದು ಬಂದಂತೆ ತೋರುತ್ತಿದೆ. ಧರ್ಮವೆಂಬುದು ಜೀವಂತ, ಅದು ಸತ್ಯ ! ಈಗ ಅದಕ್ಕೊಂದು ಹೊಸ ಆಹ್ಲಾದಕರ ಅರ್ಥವಿದೆ ; ಮತ್ತು ಧರ್ಮದ ಸ್ವರೂಪವು ನನ್ನ ಪಾಲಿಗೆ ಸಂಪೂರ್ಣ ಪರಿವರ್ತಿತ ವಾಗಿ ಕಾಣುತ್ತಿದೆ.”</p>
<p>ಹೀಗೆ, ವಿವೇಕಾನಂದರ ಜೀವಿತಾವಧಿಯಲ್ಲಿ ಅವರನ್ನು ಗುರುತಿಸಿ ಅನುಸರಿಸಿದ ಪಾಶ್ಚಾತ್ಯ ಮಹಿಳೆಯರು ಅನೇಕರಿದ್ದರಾದರೂ, ಭಾರತದ ನಾರಿಯರು ಅವರನ್ನು ವಿಶೇಷವಾಗಿ ಕಂಡು ಕೊಂಡ ಉದಾಹರಣೆಗಳು ಹೆಚ್ಚಾಗಿ ಸಿಗದಿರುವುದು ಆಶ್ಚರ್ಯದ ಸಂಗತಿಯೇ ಸರಿ. ಆದರೆ ಇಂದಿನ ಸ್ವತಂತ್ರ ಸುಧಾರಿತ ಭಾರತದ ಸ್ತ್ರೀಯರು ವಿವೇಕಾನಂದರನ್ನು ಗುರುತಿಸಲು ಸಮರ್ಥ ರಾಗಿದ್ದಾರೆ ಎಂಬುದಕ್ಕೆ ಅಲ್ಲಲ್ಲಿ ಕೆಲವು ಸ್ತ್ರೀಯರೇ ಸೇರಿ ಅವರ ಹೆಸರಿನಲ್ಲಿ ಸಂಘ-ಸಂಸ್ಥೆಗಳನ್ನು ಕಟ್ಟಿಕೊಂಡು ವ್ಯಕ್ತಿನಿರ್ಮಾಣ, ಸಮಾಜನಿರ್ಮಾಣಕಾರ್ಯಗಳಲ್ಲಿ ನಿರತರಾಗಿರುವುದೇ ಸಾಕ್ಷಿ.</p>
<p>ನಮ್ಮ ರಾಷ್ಟ್ರವನ್ನು ಕಟ್ಟಬೇಕಾದವರು ನಾವೇ ಹೊರತು ಪರಕೀಯರಲ್ಲ. ಆದರೆ ರಾಷ್ಟ್ರ ನಿರ್ಮಾಣಕಾರ್ಯ ಯಶಸ್ವಿಯಾಗುವುದು ಮೂರ್ಖರಿಂದಲ್ಲ, ಬಾಯಿಬಡುಕರಿಂದಲ್ಲ ; ಶೀಲ ವಂತರಿಂದ, ವಿವೇಕಿಗಳಿಂದ. ಅಂತಹ ಶೀಲವಂತ ವಿವೇಕಿಗಳ ನಿರ್ಮಾಣಕ್ಕೆ ಈ ಗ್ರಂಥದ ಅಧ್ಯಯನ ಮಹತ್ಪರಿಣಾಮಕಾರಿ.</p>
<p>ನಮ್ಮ ರಾಷ್ಟ್ರದ ಕೋಟಿಕೋಟಿ ಜನ ಸಿನಿಮಾ-ಟಿ. ವಿ.ಗಳನ್ನು ನೋಡಿಕೊಂಡು ವಿಲಾಸದಲ್ಲಿ ಮೈಮರೆಯುತ್ತ ಖುಷಿಯಾಗಿರಲಿ, ನಷ್ಟವೇನೂ ಇಲ್ಲ. ಆದರೆ ಬುದ್ಧಿವಂತರೂ ಜವಾಬ್ದಾರಿ ಅರಿತವರೂ ವಿವೇಕಿಗಳೂ ಆದ ಚಿಂತನಶೀಲ ಜನರು ಸ್ವಾಮಿ ವಿವೇಕಾನಂದರನ್ನು ಅಧ್ಯಯನ ಮಾಡಿ ರಾಷ್ಟ್ರನಿರ್ಮಾಣಕ್ಕೆ ಟೊಂಕ ಕಟ್ಟದಿದ್ದರೆ ಪ್ರಮಾದವಾಗದಿರದು.</p>
<div/>
<div>		ಸ್ವಾಮಿ ಪುರುಷೋತ್ತಮಾನಂದ</div>
<h1>ಚಿತ್ರಗಳ ವಿವರಣೆ</h1>
<p>೧. ಕನ್ಯಾಕುಮಾರಿಯ ಸಮುದ್ರ ತೀರ ಹಾಗೂ “ವಿವೇಕಾನಂದ ಬಂಡೆ” (ಎಡಗಡೆ ಇರುವುದು). ಈಗ ಅದರ ಮೇಲೊಂದು ಭವ್ಯಸ್ಮಾರಕ ಕಂಗೊಳಿಸುತ್ತಿದೆ.</p>
<p>೨. ಶಿಕಾಗೋದಲ್ಲಿ ನಡೆದ ಜಾಗತಿಕ ಮೇಳದ ವಿಹಂಗಮ ನೋಟ.</p>
<p>೩. ಸರ್ವಧರ್ಮ ಸಮ್ಮೇಳನ ನಡೆದ ಆರ್ಟ್ ಇನ್ಸ್​ಟಿಟ್ಯೂಟ್ ಕಟ್ಟಡ.</p>
<p>೪. ಸಮ್ಮೇಳನದ ವೇದಿಕೆಯ ಮೇಲೆ ವಿರಾಜಮಾನರಾದ ವಿವೇಕಾನಂದರು.</p>
<p>೫. ಸಹಸ್ರದ್ವೀಪೋದ್ಯಾನದಲ್ಲಿ ಮಿಸ್ ಡಚರಳ ಮನೆ.</p>
<p>೬. ವೃತ್ತಪತ್ರಿಕೆಗಳಲ್ಲಿ ವಿವೇ‘ಕಾನಂದ’ರ ಭಾಷಣಗಳ ಜಾಹೀರಾತು.</p>
<p>೭. ಅಮೆರಿಕದಲ್ಲಿ ಸ್ವಾಮೀಜಿಯವರ ನೆರವಿಗೊದಗಿದ ಪ್ರಥಮ ವ್ಯಕ್ತಿ–ಮಿಸ್ ಕ್ಯಾಥರೀನ್ ಸ್ಯಾನ್​ಬಾರ್ನ್.</p>
<p>೮. ಪ್ರೊ ॥ ಜೆ. ಹೆಚ್. ರೈಟ್.</p>
<p>೯, ೧ಂ. ಶ್ರೀ ಜಾರ್ಜ್ ಹೇಲ್ ಹಾಗೂ ಶ್ರೀಮತಿ ಬೆಲ್ ಹೇಲ್.</p>
<p>೧೧. ‘ಹೇಲ್ ಸಹೋದರಿಯರಾ’ದ (ಎಡದಿಂದ) ಹ್ಯಾರಿಯೆಟ್ ಮೆಕ್​ಕಿಂಡ್ಲಿ, ಮೇರಿ ಹೇಲ್, ಇಸಾಬೆಲ್ ಮೆಕ್​ಕಿಂಡ್ಲಿ ಮತ್ತು ಹ್ಯಾರಿಯೆಟ್ ಹೇಲ್.</p>
<p>೧೨, ೧೩. ಶ್ರೀ ಜಾನ್ ಬಿ. ಇಲಿಯಾನ್ ಹಾಗೂ ಶ್ರೀಮತಿ ಎಮಿಲಿ ಲಿಯಾನ್.</p>
<p>೧೪. ನೆಚ್ಚಿನ ಸಹಾಯಕಿ, ಶಿಷ್ಯೆ, ಶ್ರೀಮತಿ ಸಾರಾ ಓಲೆ ಬುಲ್.</p>
<p>೧೫. ಆಪ್ತ ಶಿಷ್ಯೆ ಮಿಸ್ ಜೊಸೆಫಿನ್ ಮೆಕಾಲಾಡ್.</p>
<p>೧೬, ೧೭. ಫ್ರಾನ್ಸಿಸ್ ಲೆಗೆಟ್ ದಂಪತಿಗಳು.</p>
<p>೧೮. ಪ್ರಮುಖ ಬೆಂಬಲಿಗಳೂ ಅನುಯಾಯಿಯೂ ಆದ ಶ್ರೀಮತಿ ಬ್ಯಾಗ್​ಲಿ.</p>
<p>೧೯. ಪ್ರಿಯ ಶಿಷ್ಯೆ ಕ್ರಿಸ್ಟೀನ.</p>
<p>೨ಂ. ವಿವೇಕಾನಂದರ “ಆಧ್ಯಾತ್ಮಿಕ ಪುತ್ರಿ” ಸೋದರಿ ನಿವೇದಿತಾ.</p>
<p>೨೧. ನಿಷ್ಠಾವಂತ ಶಿಷ್ಯ, “ಸ್ವಾಮೀಜಿಯವರ ಬಲಗೈ”, ಜೆ. ಜೆ. ಗುಡ್​ವಿನ್.</p>
<p>೨೨, ೨೩. ಅದ್ವೈತಾಶ್ರಮವನ್ನು ಸ್ಥಾಪಿಸುವಲ್ಲಿ ನೆರವಾದ ಸೇವಿಯರ್ ದಂಪತಿಗಳು.</p>
<p>೨೪. “ಆಧುನಿಕ ಸಾಯಣಾಚಾರ್ಯ” ಪ್ರೊ ॥ ಮ್ಯಾಕ್ಸ್​ಮ್ಯುಲ್ಲರ್.</p>
<p>೨೫. ಡಾ ॥ ಪಾಲ್ ಡಾಯನ್ಸ್.</p>
<p>೨೬. ಅತ್ಯಂತ ಆಪ್ತ ಶಿಷ್ಯ, ಬೆಂಬಲಿಗ, ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್.</p>
<p>೨೭. ಅಂದಿನ ಮೈಸೂರು ಮಹಾರಾಜರಾದ ಚಾಮರಾಜ ಒಡೆಯರ್.</p>
<p>೨೮. ರಾಮನಾಡಿನ ಅರಸ ಭಾಸ್ಕರ ಸೇತುಪತಿ.</p>
<p>೨೯. ನೆಚ್ಚಿನ ಮದ್ರಾಸೀ ಶಿಷ್ಯ ಅಳಸಿಂಗ ಪೆರುಮಾಳ್.</p>
<p>೩ಂ. ವಿವೇಕಾನಂದರು ಬರೆದ ಪತ್ರವೊಂದರ ಛಾಯಾಚಿತ್ರ.</p>
<h1>ಶ್ರೀ ವಿವೇಕಾನಂದರಿಗೆ</h1>
<div>ರಾಮಕೃಷ್ಣರು ದಿವ್ಯ ಯೋಗಧನುವಿಗೆ ತೊಟ್ಟ<br/>ಬ್ರಹ್ಮಾಸ್ತ್ರ ನೀನು<br/>ವಿಶ್ವದಂತಸ್ಸತ್ವ ಮೂರ್ತಿಗೊಂಡಿಳೆಗಿಳಿದ<br/>ಕ್ರತು ಶಕ್ತಿ ನೀನು<br/>ಸಂಶಯದ ದುರ್ಗವನು ಸೀಳಿ ಶ್ರದ್ಧೆಯ ಧ್ವಜವ<br/>ನಟ್ಟ ವಿಜಿಗೀಷು<br/>ಪರಮಹಂಸಾಚಲದ ಶಿವಗಂಗೆಯನು ತಂದು<br/>ಜಗಕೆಲ್ಲ ಹರಿಸಿರುವ ಯೋಗಪುರುಷ<br/>ಮುಟ್ಟಿದ್ದು ಹೊನ್ನಾಯ್ತು ದಿವ್ಯ ಪುರುಷ !</div>
<div/>
<div>ನಿನ್ನ ವಾಣಿಯು ತಟ್ಟಿ, ಚಿಪ್ಪೊಡೆದು ಅದರಲ್ಲಿ<br/>ಹುದುಗಿದವರೆದ್ದೆದ್ದು ಹೊರ ಬಂದರು<br/>ಕ್ರಿಮಿ ಎಂದು ಮಲಗಿದವರೆದ್ದು ಕುಲಶೈಲದೊಲು<br/>ಮುಗಿಲೆಡೆಗೆ ಮುಡಿ ಎತ್ತಿ ನಿಂತುಕೊಳಲು<br/>ಏಳು ಕಡಲಿನ ತೆರೆಯು ತಾಳವನು ಹಾಕಿದವು<br/>ದಿಕ್ಕು ದೆಸೆ ಹಾಡಿದವು ಜಯಗಾಥವ !<br/>ಪೂರ್ವ ಪಶ್ಚಿಮವೆರಡು ಒಂದನೊಂದನ್ನಪ್ಪಿ<br/>ಕಂಡುಕೊಂಡವು ದಿವ್ಯ ಹೃದಯಾರ್ಥವ !<br/>ನೆಲಕು ಮುಗಿಲಿಗು ಏಕವಾಗಿ ನಿಂತ ಮಹಾಂತ<br/>ನಿನ್ನಡಿಯ ಗಂಗೆಯಲಿ ಕರಗಲೀ ಸಾಂತ !<br/>				–ಡಾ ॥ ಜಿ. ಎಸ್. ಶಿವರುದ್ರಪ್ಪ<span class="en"/></div>
<h1>೧</h1>
<h1>ರಜಪುತಾನದ ರಾಜರೊಂದಿಗೆ</h1>
<p class="noindent">ದೆಹಲಿಯಲ್ಲಿ ತಮ್ಮ ಗುರಭಾಯಿಗಳ ಸ್ನೇಹದ ಸುವರ್ಣಶೃಂಖಲೆಯಿಂದ ಬಿಡಿಸಿಕೊಂಡು ವನರಾಜನಂತೆ ಏಕಾಕಿಯಾಗಿ ಹೊರಟ ಸ್ವಾಮೀಜಿ, ಐತಿಹಾಸಿಕ ಭೂಮಿಯಾದ ಸುಂದರ ರಜಪುತಾನದ ಅಲ್ವರಿನತ್ತ ನಡೆದರು.</p>
<p>ರಜಪುತಾನ ! ಅದೆಂಥ ಹೆಸರು !ಆ ಹೆಸರನ್ನು ಕೇಳಿದರೇ ಸಾಕು, ವೀರ ಸೇನಾನಿಗಳ ಹಾಗೂ ಅಸಾಮಾನ್ಯ ಧೀರರ ಅಸಂಖ್ಯಾತ ನೆನಪುಗಳು ಕಣ್ಮುಂದೆ ಸುಳಿಯತೊಡಗಿ ಭಾರತೀಯನ ಹೃದಯವು ಹೆಮ್ಮೆಯಿಂದ ತುಡಿಯುವಂತೆ ಮಾಡುತ್ತವೆ. ರಜಪುತಾನದಲ್ಲಿ ಭಾರತದ ಚರಿತ್ರೆ ಯೆಲ್ಲ ಘನೀಭೂತವಾದಂತಿದೆ. ಇಲ್ಲಿ ಸಾಮ್ರಾಜ್ಯಗಳ ಮೇಲೆ ಸಾಮ್ರಾಜ್ಯಗಳನ್ನು ಸ್ಥಾಪಿಸಿ ಆಳಿದ ವೀರ ರಜಪೂತರು ಎಂಥವರೆಂದರೆ, ಅವರು ಅಕ್ಬರನನ್ನೇ ಪರಾಭವಗೊಳಿಸಿದವರು ! ಇಲ್ಲಿನ ಪ್ರತಿಯೊಬ್ಬ ಮಹಿಳೆಯೂ ರಾಣಿಯಂತೆ ಮೆರೆದವಳು. ಇಲ್ಲಿ ಅಲ್ವರ್ ಎಂಬುದು ರಜಪುತಾನಕ್ಕೆ ರತ್ನಪ್ರಾಯವಾದ ಸ್ಥಳ. ಸುದೂರ ಪಶ್ಚಿಮದಲ್ಲಿ ಉನ್ನತ ಶಿಖರಗಳ ಹಿನ್ನೆಲೆಯಿರುವ ಹಾಗೂ ನಾಲ್ದೆಸೆಗಳಲ್ಲೂ ಬೆಟ್ಟಗಳಿಂದ ಸುತ್ತುವರಿದ ಈ ಸ್ಥಳ ನಯನಮನೋಹರವಾಗಿದೆ. ಈ ಪ್ರದೇಶ ಅಮೃತಶಿಲೆಯಿಂದ ಕೂಡಿದುದು. ಇಲ್ಲಿನ ಭೂಮಿ ಫಲವತ್ತಾದದ್ದು. ಇಲ್ಲಿನ ಪ್ರಕೃತಿ ಸೌಂದರ್ಯ ಹೃನ್ಮನಗಳಿಗೆ ತಂಪನ್ನುಂಟುಮಾಡುವಂಥದು.</p>
<p>೧೮೯೧ನೇ ಫೆಬ್ರುವರಿಯ ಒಂದು ದಿನ ಬೆಳಿಗ್ಗೆ ಅಲ್ವರ್ ರೈಲು ನಿಲ್ದಾಣದಲ್ಲಿ ಬಂದಿಳಿದರು ಸ್ವಾಮೀಜಿ. ಇಕ್ಕೆಲಗಳಲ್ಲೂ ತೋಟಗಳು, ಉದ್ಯಾನಗಳು, ಹೊಲಗದ್ದೆಗಳು ಹಾಗೂ ಸುಂದರ ವಾದ ಸಾಲುಮನೆಗಳಿಂದ ಕೂಡಿದ ರಸ್ತೆಯಲ್ಲಿ ನಡೆದು ಕೊನೆಗೆ ಸರ್ಕಾರಿ ದವಾಖಾನೆಯ ಬಳಿಗೆ ಬಂದು ತಲುಪಿದರು. ಗುರುಚರಣ ಲಸ್ಕರ್ ಎಂಬ ಬಂಗಾಳೀ ಮಹಾಶಯನೊಬ್ಬ ಅಲ್ಲಿ ನಿಂತಿದ್ದ. ಅವನು ಆ ದವಾಖಾನೆಯ ಕಾರ್ಯನಿರ್ವಾಹಕ ಡಾಕ್ಟರು. ಸ್ವಾಮೀಜಿ ಅವನನ್ನು ಬಂಗಾಳಿಯಲ್ಲೇ ಕೇಳಿದರು, “ಇಲ್ಲಿ ಸಂನ್ಯಾಸಿಗಳು ಇಳಿದುಕೊಳ್ಳುವಂತಹ ಸ್ಥಳವೇನಾದರೂ ಇದೆಯೆ ?” ಅವರ ಭವ್ಯ ನಿಲುವಿನಿಂದ ಪ್ರಭಾವಿತನಾದ ಡಾಕ್ಟರು ಮೊದಲು ಅವರಿಗೆ ಪ್ರಣಾಮ ಮಾಡಿದ. ಬಳಿಕ ಸಂತೋಷದಿಂದ ಅವರನ್ನು ಬಜಾರಿಗೆ ಕರೆದುಕೊಂಡು ಹೋಗಿ ಅಲ್ಲಿ ಅಂಗಡಿ ಯೊಂದರ ಮಹಡಿಯ ಮೇಲಿದ್ದ ಕೋಣೆಯೊಂದನ್ನು ತೋರಿಸಿ ಹೇಳಿದ, “ಸ್ವಾಮೀಜಿ, ಇದು ಸಂನ್ಯಾಸಿಗಳಿಗಾಗಿಯೇ ಇರುವಂಥದು. ಸದ್ಯಕ್ಕೆ ನೀವು ಇಲ್ಲಿರಬಹುದಲ್ಲ?” “ಸಂತೋಷವಾಗಿ!” ಎಂದರು ಸ್ವಾಮೀಜಿ. ಆ ಡಾಕ್ಟರು ಅವರ ತತ್ಕಾಲದ ಆವಶ್ಯಕತೆಗಳನ್ನೆಲ್ಲ ಪೂರೈಸಿಕೊಟ್ಟು ತನ್ನೊಬ್ಬ ಮುಸಲ್ಮಾನ ಸ್ನೇಹಿತನ ಮನೆಯ ಕಡೆಗೆ ಓಡಿದ. ಅವನ ಈ ಸ್ನೇಹಿತ ಪ್ರೌಢಶಾಲೆ ಯೊಂದರಲ್ಲಿ ಉರ್ದು ಹಾಗೂ ಪರ್ಶಿಯನ್ ಭಾಷೆಗಳ ಅಧ್ಯಾಪಕ. ಡಾಕ್ಟರು ಅವನ ಬಳಿಗೆ ಹೋಗಿ ಹೇಳಿದ : “ಓ ಮೌಲ್ವೀ ಸಾಹೇಬ್, ಈಗತಾನೆ ಒಬ್ಬರು ಬಂಗಾಳಿ ದರ್ವಿಶ್ (ಪರಿವ್ರಾಜಕ ಸಂನ್ಯಾಸಿ) ಬಂದಿದ್ದಾರೆ ! ನೀವು ಈಗಲೇ ಬಂದು ಅವರನ್ನು ನೋಡಿ ! ನಾನು ಅಂಥ ಮಹಾತ್ಮ ರನ್ನು ಹಿಂದೆಂದೂ ನೋಡಿರಲಿಲ್ಲ. ನೀವು ಅವರೊಂದಿಗೆ ಸ್ವಲ್ಪ ಮಾತನಾಡುತ್ತಿರಿ. ಅಷ್ಟರಲ್ಲಿ ನಾನು ನನ್ನ ಕೆಲಸಕಾರ್ಯ ಮುಗಿಸಿ ಬಂದು ನಿಮ್ಮನ್ನು ಸೇರಿಕೊಳ್ಳುತ್ತೇನೆ.” ಬಳಿಕ ಡಾಕ್ಟರು ಮೌಲ್ವೀಸಾಹೇಬನನ್ನು ಸ್ವಾಮೀಜಿಯ ಬಳಿಗೆ ಕರೆದೊಯ್ದ. ಇಬ್ಬರೂ ತಮ್ಮ ಪಾದರಕ್ಷೆಗಳನ್ನು ಹೊರಗೇ ಬಿಟ್ಟು ಕೋಣೆಯೊಳಗೆ ಹೋಗಿ ಸ್ವಾಮೀಜಿಗೆ ಭಕ್ತಿಯಿಂದ ನಮಸ್ಕರಿಸಿದರು. ಡಾಕ್ಟರು ಮೌಲ್ವಿಯನ್ನು ಸ್ವಾಮೀಜಿಗೆ ಪರಿಚಯಿಸಿಕೊಟ್ಟು ತನ್ನ ಕೆಲಸದ ಕಡೆಗೆ ಹೊರಟ. ಆಗ ಸ್ವಾಮೀಜಿಯ ಬಳಿಯಿದ್ದ ಸಾಮಾನುಗಳೆಂದರೆ ಬಟ್ಟೆಯೊಂದರಲ್ಲಿ ಗಂಟುಕಟ್ಟಿದ್ದ ಕೆಲವು ಪುಸ್ತಕ ಗಳು, ಕಾವಿಬಟ್ಟೆಗಳು, ದಂಡ-ಕಮಂಡಲು.</p>
<p>ಸ್ವಾಮೀಜಿ ಮೌಲ್ವೀಸಾಹೇಬನನ್ನು ಸನಿಹಕ್ಕೆ ಕರೆದು ಕುಳ್ಳಿರಿಸಿಕೊಂಡು ತುಂಬ ವಿಶ್ವಾಸದಿಂದ ಧಾರ್ಮಿಕ ವಿಷಯಗಳ ಬಗ್ಗೆ ಮಾತನಾಡಿದರು. ಮಾತಿನ ಸಂದರ್ಭದಲ್ಲಿ ಮುಸಲ್ಮಾನರ ಪವಿತ್ರ ಗ್ರಂಥವಾದ ಕುರಾನಿನ ಬಗ್ಗೆ ಹೇಳುತ್ತಾರೆ, “ಕುರಾನಿನ ವಿಷಯದಲ್ಲಿ ಒಂದು ಗಮನಾರ್ಹ ಅಂಶವೇನೆಂದರೆ ಅದು ಸಾವಿರದ ನೂರು ವರ್ಷಗಳ ಹಿಂದೆ ಅಸ್ತಿತ್ವಕ್ಕೆ ಬಂದಾಗ ಹೇಗಿತ್ತೋ ಇಂದಿಗೂ ಹಾಗೆಯೇ ಇದೆ. ಅದು ತನ್ನ ಪಾಠ ಪರಿಶುದ್ಧತೆಯನ್ನು ಉಳಿಸಿಕೊಂಡಿದೆ. ಅದರಲ್ಲಿ ಯಾರೂ ಹಸ್ತಕ್ಷೇಪ ಮಾಡಿಲ್ಲ.” ಹಿಂದೂ ಸಂನ್ಯಾಸಿಯೊಬ್ಬರು ತಮ್ಮ ಮತಗ್ರಂಥವಾದ ಕುರಾನಿನ ಮಹತ್ವದ ಬಗ್ಗೆ ಹೇಳುವುದನ್ನು ಕೇಳಿದಾಗ ಆ ಮೌಲ್ವಿಗೆ ಎಷ್ಟು ಆನಂದವಾಗಿರಲಿಕ್ಕಿಲ್ಲ!</p>
<p>ಡಾಕ್ಟರ್ ಗುರುಚರಣ ದವಾಖಾನೆಯಿಂದ ಹಿಂದಿರುಗಿ ಬರುವಾಗ ಎಲ್ಲರಿಗೂ ತಾನು ಭೇಟಿ ಯಾದ ಮಹಾಸಂನ್ಯಾಸಿಯ ಬಗ್ಗೆ ತಿಳಿಸಿದ. ಹಾಗೆಯೇ ಮೌಲ್ವಿ ಸಾಹೇಬನೂ ತನ್ನ ಮುಸಲ್ಮಾನ ಸ್ನೇಹಿತರಿಗೆಲ್ಲ ಸುದ್ದಿ ಮುಟ್ಟಿಸಿದ. ಇದರಿಂದಾಗಿ ಶೀಘ್ರದಲ್ಲೇ ಅಲ್ಲೊಂದು ಜನಜಾತ್ರೆಯೇ ನೆರೆಯುವಂತಾಯಿತು. ಸ್ವಾಮೀಜಿಯ ಮಾತುಗಳನ್ನು ಕೇಳಲು ಅವರ ಕೋಣೆಯಲ್ಲಿ ಮಾತ್ರ ವಲ್ಲದೆ ಸುತ್ತಲಿನ ಜಗುಲಿಯಲ್ಲೂ ಜನ ಕಿಕ್ಕಿರಿಯಲಾರಂಭಿಸಿದರು. ಸ್ವಾಮೀಜಿ ತಮ್ಮ ಮಾತಿನ ಮಧ್ಯೆ ಉರ್ದು ಗೀತೆಗಳನ್ನೂ ಹಿಂದೀ ಭಜನೆಗಳನ್ನೂ ಬಂಗಾಳಿ ಕೀರ್ತನೆಗಳನ್ನೂ, ವಿದ್ಯಾಪತಿ , ಚಂಡಿದಾಸ, ರಾಮಪ್ರಸಾದನೇ ಮುಂತಾದವರ ರಚನೆಗಳನ್ನೂ ಹಾಡುತ್ತಿದ್ದರು. ಅಲ್ಲದೆ ಕೆಲವೊಮ್ಮೆ ವೇದೋಪನಿಷತ್ತುಗಳಿಂದ, ಪುರಾಣಗಳಿಂದ ಹಾಗೂ ಬೈಬಲಿನಿಂದ ಕೆಲವೊಂದು ಭಾಗಗಳನ್ನು ಪಠಿಸುತ್ತಿದ್ದರು. ತಾವು ವಿವರಿಸುತ್ತಿದ್ದ ಶಾಸ್ತ್ರವಿಚಾರಗಳನ್ನು ಬುದ್ಧ, ಶಂಕರಾ ಚಾರ್ಯ, ರಾಮಾನುಜಾಚಾರ್ಯ, ಗುರುನಾನಕ್, ಚೈತನ್ಯ, ತುಲಸೀದಾಸ ಹಾಗೂ ಶ್ರೀರಾಮ ಕೃಷ್ಣರೇ ಮೊದಲಾದ ಮಹಾಪುರುಷರ ಜೀವನದ ಘಟನೆಗಳ ನಿದರ್ಶನಗಳ ಮೂಲಕ ಸ್ಪಷ್ಟ ಪಡಿಸುತ್ತಿದ್ದರು.</p>
<p>ಕೆಲವೇ ದಿನಗಳಲ್ಲಿ ಸ್ವಾಮೀಜಿಯ ಭಕ್ತರು ಹಾಗೂ ವಿಶ್ವಾಸಿಗಳ ಸಂಖ್ಯೆ ಎಷ್ಟು ಬೆಳೆಯಿ ತೆಂದರೆ ಅವರಿಗೆ ಅಲ್ವರ್ ರಾಜ್ಯದ ನಿವೃತ್ತ ಇಂಜಿನಿಯರಾದ ಪಂಡಿತ ಶಂಭುನಾಥ ಎಂಬವರ ಮನೆಯಲ್ಲಿ ವಸತಿಯ ವ್ಯವಸ್ಥೆ ಮಾಡಲಾಯಿತು. ಇಲ್ಲಿ ಅವರಿಗೆ ತಮ್ಮ ದೈನಂದಿನ ಜೀವನಕ್ರಮ ವನ್ನು ವ್ಯವಸ್ಥಿತಗೊಳಿಸಿಕೊಳ್ಳಲು ಸಾಧ್ಯವಾಯಿತು. ಇಲ್ಲಿ ಅವರು ಬ್ರಾಹ್ಮೀ ಮುಹೂರ್ತದಿಂದ ಆರಂಭಿಸಿ ಬೆಳಿಗ್ಗೆ ಒಂಬತ್ತು ಗಂಟೆಯವರೆಗೆ ಧ್ಯಾನ ಮಾಡುತ್ತಿದ್ದರು. ಧ್ಯಾನ ಮುಗಿಸಿ ಅವರು ತಮ್ಮ ಕೋಣೆಯಿಂದ ಹೊರಗೆ ಬರುವ ವೇಳೆಗಾಗಲೇ ಸುಮಾರು ಇಪ್ಪತ್ತು ಮೂವತ್ತು ಜನ ಅವರಿಗಾಗಿ ಕಾಯುತ್ತ ನಿಂತಿರುತ್ತಿದ್ದರು. ಹೀಗೆ ಸೇರಿದ್ದವರಲ್ಲಿ ಎಲ್ಲ ವರ್ಗ, ವರ್ಣ ಹಾಗೂ ಮತಗಳ ಜನರೂ ಇರುತ್ತಿದ್ದರು. ಇವರಲ್ಲಿ ಶೈವರು, ವೈಷ್ಣವರು, ಸುನ್ನಿಗಳು, ಷಿಯಾಗಳು, ವಿದ್ಯೆ- ಅಧಿಕಾರ-ಸಂಪತ್ತು ಇರುವವರು, ಬಡ ಅವಿದ್ಯಾವಂತರು–ಹೀಗೆ ಎಲ್ಲ ಬಗೆಯವರೂ ಇರುತ್ತಿ ದ್ದರು. ಸ್ವಾಮೀಜಿ ಅವರೆಲ್ಲರೊಂದಿಗೂ ಒಂದೇ ರೀತಿಯಾಗಿ ಬೆರೆತು ಸಮನಾಗಿ ವ್ಯವಹರಿಸುತ್ತಿ ದ್ದರು.</p>
<p>ಇಲ್ಲಿ ನಾವು, ಸ್ವಾಮೀಜಿಯ ಬಳಿಗೆ, ಎಂದರೆ ಒಬ್ಬ ಹಿಂದೂ ಸಂನ್ಯಾಸಿಯ ಬಳಿಗೆ, ಎಲ್ಲ ವರ್ಗ, ವರ್ಣ ಹಾಗೂ ಮತಗಳ ಜನರು ಬರುತ್ತಿದ್ದುದನ್ನು ಗಮನಿಸಿ ನೋಡಬೇಕಾಗಿದೆ. ಆ ಕಾಲದಲ್ಲಿ ಮತಾಂಧತೆ ಸಾಕಷ್ಟು ಉತ್ಕಟಾವಸ್ಥೆಯಲ್ಲೇ ಇತ್ತು. ಹೀಗಿರುವಾಗ ಶೈವರು, ವೈಷ್ಣ ವರು, ಮುಸಲ್ಮಾನರು, ಬಡವರು-ಶ್ರೀಮಂತರು, ನಿರಕ್ಷರಸ್ಥರು-ವಿದ್ಯಾವಂತರು–ಹೀಗೆ ನಾನಾ ಬಗೆಯ ಜನರು ಜಾತಿಭೇದ, ವರ್ಣಭೇದ, ವರ್ಗಭೇದಗಳನ್ನು ಮರೆತು ಈ ಹಿಂದೂ ಸಂನ್ಯಾಸಿಯ ಬಳಿಗೆ ಬರುವಂತಾದುದು ಹೇಗೆ ? ಇದನ್ನು ಅರ್ಥ ಮಾಡಿಕೊಳ್ಳಬೇಕಾದರೆ ಸ್ವಾಮೀಜಿಯ ಹಿನ್ನೆಲೆಯಲ್ಲಿ ಸಾಕ್ಷಾತ್ ಶ್ರೀರಾಮಕೃಷ್ಣರೇ ನಿಂತಿದ್ದಾರೆ ಎಂದು ತಿಳಿಯಬೇಕಾಗುತ್ತದೆ ; ಅಥವಾ ಸ್ವಾಮೀಜಿಯ ವ್ಯಕ್ತಿತ್ವದಲ್ಲಿ ಶ್ರೀರಾಮಕೃಷ್ಣರೇ ಆವಿರ್ಭಾವಗೊಂಡಿದ್ದಾರೆ ಎಂದು ತಿಳಿಯ ಬೇಕಾಗುತ್ತದೆ. ಶ್ರೀರಾಮಕೃಷ್ಣರೆಂದರೆ ಯಾರು ? ಸಕಲ ಮತಗಳಿಗೆ ಅನುಸಾರವಾಗಿ ಸಾಧನೆ ಮಾಡಿ ಆಯಾದೇವತೆಗಳನ್ನು ತಮ್ಮಲ್ಲಿ ಲೀನವಾಗಿಸಿಕೊಂಡವರು. ಅಂತಹ ಶ್ರೀರಾಮಕೃಷ್ಣರು, ಸ್ವಾಮಿ ವಿವೇಕಾನಂದರ ವ್ಯಕ್ತಿತ್ವದಲ್ಲಿ ಆವಿರ್ಭಾವಗೊಂಡಿರುವುದರಿಂದಲೇ ಅವರ ಬಳಿಗೆ ಜನ ಯಾವ ಮತಭೇದಗಳನ್ನೂ ಗಣಿಸದೆ ಬರುತ್ತಿದ್ದರು. ಅದಕ್ಕೆ ತಕ್ಕಂತೆ ಸ್ವಾಮೀಜಿಯೂ ಕೂಡ ಅವರೆಲ್ಲರನ್ನೂ ಸಮಾನಭಾವದಿಂದ ಆದರಿಸುತ್ತಿದ್ದರು.</p>
<p>ಹೀಗೆ ಸ್ವಾಮೀಜಿಯ ಭೇಟಿಗಾಗಿ ಬರುತ್ತಿದ್ದ ಜನರೆಲ್ಲ ಬಗೆಬಗೆಯ ಪ್ರಶ್ನೆಗಳನ್ನು ಕೇಳು ತ್ತಿದ್ದರು. ಸ್ವಾಮೀಜಿ ಮಧ್ಯಾಹ್ನದವರೆಗೂ ಅವರ ಪ್ರಶ್ನೆಗಳಿಗೆ ಉತ್ತರಿಸುತ್ತಿದ್ದರು. ಕೇಳುಗರು ತಮಗಿಷ್ಟಬಂದ ಯಾವ ಪ್ರಶ್ನೆಯನ್ನಾದರೂ ಕೇಳಬಹುದಾಗಿತ್ತು. ಈ ಅವಕಾಶವನ್ನು ಉಪ ಯೋಗಿಸಿಕೊಂಡು ಕೆಲವರು ಒಮ್ಮೊಮ್ಮೆ ವಿಚಿತ್ರ ಪ್ರಶ್ನೆಗಳನ್ನು ಕೇಳುತ್ತಿದ್ದುದುಂಟು. ಉದಾ ಹರಣೆಗೆ, ಅವರು ಗಹನವಾದ ತಾತ್ವಿಕ ಪ್ರಶ್ನೆಯೊಂದಕ್ಕೆ ಉತ್ತರ ನೀಡುತ್ತಿರುವಾಗ ಒಬ್ಬ ಕೇಳುತ್ತಾನೆ : “ಸ್ವಾಮೀಜಿ, ನಿಮ್ಮ ಶರೀರ ಯಾವ ಜಾತಿಗೆ ಸೇರಿದ್ದು ?” ಆಗ ಅವರು ಈ ಪ್ರಾಶ್ನಿಕನ ಮನಸ್ಸಿಗೂ ನೋವನ್ನುಂಟುಮಾಡಲು ಇಚ್ಛಿಸದೆ ಕೂಡಲೇ ಉತ್ತರಿಸುತ್ತಾರೆ : “ಕಾಯಸ್ಥ”. (ಕಾಯಸ್ಥ ಎಂದರೆ ಕ್ಷತ್ರಿಯ). ಈ ಸಂದರ್ಭದಲ್ಲಿ ಬೇರೆ ಸಂನ್ಯಾಸಿಗಳಾಗಿದ್ದರೆ, ಜನರು ತಮ್ಮನ್ನು ಬ್ರಾಹ್ಮಣ ಸಂನ್ಯಾಸಿ ಎಂದು ತಿಳಿದುಕೊಳ್ಳಲೆಂದು ನೇರವಾಗಿ ಉತ್ತರಿಸದೆ ಸುತ್ತುಬಳಸು ಉತ್ತರ ಕೊಡುತ್ತಿದ್ದರೇನೋ. ಆದರೆ ಸ್ವಾಮೀಜಿ ಜಾತಿ ಕುಲ ಮಾನಗಳ ಎಲ್ಲ ಮೇರೆಗಳನ್ನೂ ಮೀರಿ ನಿಂತವರು. ಇನ್ನೊಬ್ಬ ಕೇಳುತ್ತಾನೆ : “ಸ್ವಾಮೀಜಿ, ನೀವು ಕಾವಿ ಧರಿಸಿರುವುದು ಏಕೆ ?” ಇದಕ್ಕೆ ಅವರೆನ್ನುತ್ತಾರೆ : “ಏಕೆಂದರೆ ಇದು ಭಿಕ್ಷುಕರ ವೇಷ. ನಾನು ಬಿಳಿಬಟ್ಟೆ ತೊಟ್ಟುಕೊಂಡದ್ದೇ ಆದರೆ ಇತರ ಭಿಕ್ಷುಕರು ನನ್ನನ್ನು ಭಿಕ್ಷೆ ಕೇಳುತ್ತಾರೆ. ಆದರೆ ನಾನೇ ಸ್ವತಃ ಭಿಕ್ಷುಕನಾಗಿರುವುದರಿಂದ ಎಷ್ಟೋ ಸಲ ಅವರಿಗೆ ಕೊಡಲು ಒಂದು ಬಿಡಿಗಾಸೂ ನನ್ನ ಹತ್ತಿರ ಇರುವುದಿಲ್ಲ. ಭಿಕ್ಷೆ ಬೇಡಿದವರಿಗೆ ‘ಇಲ್ಲ’ ಎನ್ನಲು ನನ್ನ ಮನಸ್ಸಿಗೆ ನೋವಾಗುತ್ತದೆ. ಆದರೆ ನನ್ನ ಕಾವಿಬಟ್ಟೆಯನ್ನು ನೋಡಿ ಭಿಕ್ಷುಕರು ನಾನೂ ಒಬ್ಬ ಭಿಕ್ಷುಕನೆಂದೇ ತಿಳಿದುಕೊಳ್ಳು ತ್ತಾರೆ. ಆದ್ದರಿಂದ ಅವರು ನನ್ನ ಬಳಿ ಭಿಕ್ಷೆ ಬೇಡುವುದಿಲ್ಲ. ಭಿಕ್ಷುಕನ ಬಳಿಯೇ ಯಾರಾದರೂ ಭಿಕ್ಷೆ ಕೇಳುತ್ತಾರೆಯೇ ?” ಸ್ವಾಮೀಜಿ ಕೊಟ್ಟ ಈ ಉತ್ತರ ಮನಮುಟ್ಟುವಂತಿದೆ.</p>
<p>ಕೆಲವೊಮ್ಮೆ ಈ ಸಂಭಾಷಣೆ ಮಾತೃಪೂಜೆಯ ಕಡೆಗೆ, ಎಂದರೆ ಜಗನ್ಮಾತೆಯ ಪೂಜೆಯ ವಿಷಯದ ಕಡೆಗೆ ತಿರುಗಿಕೊಳ್ಳುತ್ತಿತ್ತು. ಆಗ ಸ್ವಾಮೀಜಿ ಇದ್ದಕ್ಕಿದ್ದಂತೆ ಭಾವೋನ್ಮತ್ತರಾಗಿ, ಬೇರೇನೂ ಹೇಳಲಾರದವರಾಗಿ ಕೇವಲ ‘ತಾಯಿ, ತಾಯಿ !’ ಎಂದು ಉದ್ಗರಿಸುತ್ತ ಕುಳಿತು ಬಿಡುತ್ತಿದ್ದರು. ಅವರು ಹೀಗೆ ‘ತಾಯಿ ತಾಯಿ’ ಎಂದು ಹೇಳಲಾರಂಭಿಸಿದಾಗ ಮೊದಲು ಗಟ್ಟಿಯಾಗಿ ತುಂಬುಕಂಠದಿಂದ ಕೂಡಿರುತ್ತಿದ್ದ ಅವರ ದನಿ ಕ್ರಮೇಣ ಮೃದುವಾಗುತ್ತ, ಕ್ಷೀಣ ವಾಗುತ್ತ ಬಂದು ಅವರ ಆತ್ಮದೊಂದಿಗೆ ಎಲ್ಲೋ ದೂರ-ಸುದೂರ ವಲಯಕ್ಕೆ ಪಯಣಿಸುತ್ತಿರು ವಂತೆ ಭಾಸವಾಗುತ್ತಿತ್ತು. ಕ್ರಮೇಣ ಆ ದನಿಯೂ ನಿಂತುಹೋಗಿ ಅವರು ಕಣ್ಣುಚ್ಚಿ ಭಾವಪರವಶ ರಾಗಿ ಕುಳಿತುಬಿಡುತ್ತಿದ್ದರು. ಅವರ ಕಣ್ಣುಗಳಿಂದ ಧಾರಾಕಾರವಾಗಿ ಆನಂದಾಶ್ರು ಹರಿಯ ತೊಡಗುತ್ತಿತ್ತು. ಜಗನ್ಮಾತೆಯೊಂದಿಗೆ ಈ ದಿವ್ಯ ಪುತ್ರನಿಗಿದ್ದ ನಿಕಟ ಸಂಪರ್ಕವನ್ನು ಆ ದೃಶ್ಯ ಮನಗಾಣಿಸುತ್ತಿರುವಂತಿತ್ತು. ಅಲ್ಲಿ ನೆರೆದಿದ್ದ ಭಕ್ತಜನ ಸ್ವಾಮೀಜಿಯ ಭಾವಪರವಶತೆಯಲ್ಲಿ ತಾವೂ ಭಾಗಿಗಳಾಗಿ ಆನಂದಾಶ್ರು ಸುರಿಸುತ್ತ ‘ಜೈ ಮಾ ಕಾಳಿ ! ಜೈ ಮಾ ಕಾಳಿ !’ ಎಂದು ಉದ್ಘೋಷಿಸುತ್ತಿದ್ದರು. ಸ್ವಲ್ಪ ಹೊತ್ತಿನ ಮೇಲೆ ಸ್ವಾಮೀಜಿ ಪ್ರಕೃತಿಸ್ಥರಾಗಿ ಹಾಡಲಾರಂಭಿಸು ತ್ತಿದ್ದರು. ಆಗ ದಿವ್ಯಪ್ರೇಮದ ಅಂತರಗಂಗೆಯ ಪ್ರವಾಹವೊಂದು ಅವರ ಹೃದಯಾಂತರಾಳ ದಿಂದ ಉಕ್ಕಿಹರಿದು ತಮ್ಮೆಲ್ಲರನ್ನೂ ಸೆಳೆದೊಯ್ಯುತ್ತಿರುವಂತೆ ಅಲ್ಲಿದ್ದವರಿಗೆ ಅನುಭವವಾಗು ತ್ತಿತ್ತು. ಮಧ್ಯಾಹ್ನ ಹಾಗೂ ಸಾಯಂಕಾಲದ ವೇಳೆಗಳಲ್ಲೂ ಭಜನೆ, ಪ್ರಾರ್ಥನೆ ಮತ್ತು ಸಂಭಾಷಣೆ ಗಳ ಕಾರ್ಯಕ್ರಮವಿರುತ್ತಿತ್ತು. ಆಧ್ಯಾತ್ಮಿಕ ವಿಚಾರಗಳೆಲ್ಲ ಯಾವಾಗಲೂ ಗಂಭೀರವಾದವು ಗಳಲ್ಲವೆ ? ಇಂತಹ ವಿಚಾರಗಳನ್ನು ಬಹಳ ಹೊತ್ತು ಕೇಳುತ್ತಿದ್ದರೆ ಅಭ್ಯಾಸವಿಲ್ಲದವರಿಗೆ ಆಯಾಸವಾಗಿಬಿಡುತ್ತದೆ. ಆದ್ದರಿಂದ ಸ್ವಾಮೀಜಿ ಅಲ್ಲಿ ನೆರೆದಿದ್ದ ಜನರೊಂದಿಗೆ ಈ ಬಗೆಯ ಸಂಭಾಷಣೆ ನಡೆಸುತ್ತಿದ್ದಾಗ ಕೆಲವೊಮ್ಮೆ ಜನರ ಮನಸ್ಸನ್ನು ಸ್ವಲ್ಪ ಹಗುರಗೊಳಿಸಲು, ವಿವಿಧ ದೇಶಗಳ ಜನರ ವಿಚಿತ್ರ ರೀತಿನೀತಿಗಳನ್ನೂ ನಡೆವಳಿಕೆಗಳನ್ನೂ ಸಂಪ್ರದಾಯಗಳನ್ನೂ ತಮಾಷೆ ಯಾಗಿ ಬಣ್ಣಿಸುತ್ತಿದ್ದರು. ಅವರು ಅವುಗಳನ್ನೆಲ್ಲ ಹಾವಭಾವಗಳ ಮೂಲಕ ಬಣ್ಣಿಸಿ ಹೇಳುವು ದನ್ನು ಕೇಳಿದ ಜನ ಹೊಟ್ಟೆ ಹುಣ್ಣಾಗುವಷ್ಟು ನಗುತ್ತಿದ್ದರು.</p>
<p>ಇನ್ನು ಕೆಲವೊಮ್ಮೆ ಸ್ವಾಮೀಜಿ ಶ್ರೀಕೃಷ್ಣನ ಬೃಂದಾವನ ಲೀಲೆಯ ಕುರಿತಾಗಿ ಹಾಡುತ್ತಿದ್ದರು. ಹಾಡುತ್ತಿದ್ದಂತೆ ಅವರ ಕಪೋಲಗಳ ಮೇಲೆ ಅಶ್ರುಧಾರೆ ಹರಿಯುತ್ತಿತ್ತು. ಅವರ ಭಾವದಾಳವನ್ನು ಕಂಡ ಭಕ್ತಜನರು ಆಶ್ರುಧಾರೆಯ ಮೂಲಕವೇ ಪ್ರತಿಸ್ಪಂದಿಸುತ್ತಿದ್ದರು. ಅಲ್ಲಿ ನೆರೆದಿದ್ದವರಿಗೆ ಅನ್ನಿಸುತ್ತಿತ್ತು, ‘ಈಗ ಸ್ವಾಮೀಜಿಗೆ ಶ್ರೀಕೃಷ್ಣನ ದರ್ಶನವಾಗುತ್ತಿದೆ! ಅವರ ಗಾಯನ ಹೇಗೆ ನಮ್ಮೆಲ್ಲರ ಹೃದಯಗಳನ್ನು ಅಪಹರಿಸಿಬಿಡುತ್ತಿದೆ !’ ಎಂದು. ಸ್ವಾಮೀಜಿಯ ಆಧ್ಯಾತ್ಮಿಕಶಕ್ತಿ ಅವರ ಈ ಪರಿವ್ರಾಜಕ ದಿನಗಳಲ್ಲಿ ಸ್ಪಷ್ಟವಾಗಿ ವ್ಯಕ್ತವಾಗುತ್ತಿದೆ. ಜಗನ್ಮಾತೆಯ ಹೆಸರೆತ್ತಿದರೆ ಅವರು ಜಗನ್ಮಾತೆಯ ಭಾವದಲ್ಲೇ ತನ್ಮಯರಾಗಿಬಿಡುತ್ತಾರೆ. ಆಗ ಅಲ್ಲಿ ಜಗನ್ಮಾತೆ ಓಡಿ ಬರಲೇ ಬೇಕು ! ಶ್ರೀಕೃಷ್ಣನ ಸಂಕೀರ್ತನೆ ಮಾಡುತ್ತಿದ್ದರೆ ಕೃಷ್ಣಭಾವದಿಂದ ರಂಜಿತರಾಗಿ ಬಿಡುತ್ತಾರೆ. ಆಗ ಅವರ ಬಳಿಗೆ ಶ್ರೀಕೃಷ್ಣ ಓಡಿಬರಲೇಬೇಕು ! ಬರಬರುತ್ತ ಅವರ ಕಂಠ ಗದ್ಗದಿತವಾಗಿ, ನಿಶ್ಚಲವಾಗಿ ಕುಳಿತುಬಿಡುತ್ತಿದ್ದರು. ಒಮ್ಮೆ ಇಂಥದೊಂದು ಸಂದರ್ಭದಲ್ಲಿ ಒಬ್ಬ ಭಕ್ತ ಉದ್ಗರಿಸಿದ, “ಆಗೋ ನೋಡಿ, ಸ್ವಾಮೀಜಿಯ ಮುಖ ಕೃಷ್ಣಪ್ರೇಮದಿಂದ ಉನ್ನತ್ತಳಾದ ಗೋಪಿಯ ಮುಖದಂತೆ ಕಾಣುತ್ತಿದೆ !” ಸ್ವಾಮೀಜಿ ಬಂಗಾಳಿ ಕೀರ್ತನೆಯೊಂದನ್ನು ಹಾಡುವ ಮೊದಲು ಅದರ ಅರ್ಥವನ್ನು ವಿವರಿಸಿ ಹಾಡನ್ನು ಬರೆದುಕೊಳ್ಳುವಂತೆ ಹೇಳುತ್ತಿದ್ದರು. ಬಹು ಪಾಲು ರಾಜಸ್ತಾನಿಗಳೆಲ್ಲ ಶ್ರೀಕೃಷ್ಣಭಕ್ತರು. ಅದಕ್ಕಾಗಿ ಅವರ ಮುಂದೆ ಶ್ರೀಕೃಷ್ಣ ಸಂಕೀರ್ತನೆ.</p>
<p>ಹೀಗೆಯೆ ದಿನಗಳುರುಳಿದವು. ಕಾಲ ಸರಿಯುತ್ತಿರುವುದರ ಪರಿವೆಯೇ ಯಾರಿಗೂ ಇದ್ದಂತಿರ ಲಿಲ್ಲ. ಕೆಲವೊಮ್ಮೆ ಭಜನೆ-ಸಂಭಾಷಣೆಗಳು ಮಧ್ಯರಾತ್ರಿಯವರೆಗೂ ಮುಂದುವರಿಯುತ್ತಿದ್ದುವು. ಭಕ್ತರೆಲ್ಲ ಸ್ವಾಮೀಜಿಯನ್ನು ತುಂಬ ಹಚ್ಚಿಕೊಂಡುಬಿಟ್ಟಿದ್ದರು. ಅಲ್ಲದೆ, ತಾನೇ ಅವರಿಗೆ ಅತ್ಯಂತ ಮೆಚ್ಚಿನವನು ಎಂದು ಪ್ರತಿಯೊಬ್ಬನೂ ಭಾವಿಸಲಾರಂಭಿಸಿದ್ದ ! ಕೆಲವು ಭಕ್ತರಿಗೆ ಸ್ವಾಮೀಜಿ ಮಂತ್ರದೀಕ್ಷೆ ನೀಡಿ ಅನುಗ್ರಹಿಸಿದರು.</p>
<p>ಸ್ವಾಮೀಜಿಯ ಅತ್ಯಂತ ನಿಷ್ಠಾವಂತ ಭಕ್ತರಲ್ಲಿ ಮೌಲ್ವೀ ಸಾಹೇಬನೂ ಒಬ್ಬನಾಗಿದ್ದ. ಅವರನ್ನು ತನ್ನ ಮನೆಗೆ ಆಮಂತ್ರಿಸಿ ಉಣಬಡಿಸಬೇಕು ಎಂಬುದು ಆತನ ಬಲವಾದ ಆಸೆ ಯಾಗಿತ್ತು. ಅವನು ಚಿಂತಿಸುತ್ತಿದ್ದ–‘ಸ್ವಾಮೀಜಿ ಜಾತಿಭಾವನೆಯನ್ನು ಮೀರಿದ ಮಹಾಸಾಧು ಗಳು ; ಅವರೇನೋ ನನ್ನ ಆಮಂತ್ರಣವನ್ನು ಮನ್ನಿಸಿ ಬರಬಹುದು. ಆದರೆ ಅವರ ಆತಿಥೇಯ ರಾದ ಪಂಡಿತ್​ಜಿಯ ಮನೆಯವರು ಇದಕ್ಕೆ ಆಕ್ಷೇಪಿಸಬಹುದು, ಎಂದು. ಆದರೂ, ಹೇಗಾದರಾ ಗಲಿ ಎಂದು ಅವನೊಂದು ದಿನ ಸಂಜೆ ಪಂಡಿತ ಶಂಭುನಾಥಜಿಯ ಮನೆಗೆ ಹೋದ. ಅಲ್ಲಿದ್ದವ ರೆಲ್ಲರ ಮುಂದೆ ಕೈ ಜೋಡಿಸಿ ನಿಂತು ಹೇಳಿದ : “ನನ್ನದೊಂದು ವಿನಂತಿ. ದಯವಿಟ್ಟು ನಾಳೆದಿನ ನನ್ನ ಮನೆಗೆ ಸ್ವಾಮೀಜಿಯವರನ್ನು ಊಟಕ್ಕೆ ಕಳಿಸಿಕೊಡಬೇಕು. . . ನನ್ನ ಮನೆಯ ಬೈಠಕ್ ಖಾನೆಯ ಆಸನಗಳನ್ನೆಲ್ಲ ಬ್ರಾಹ್ಮಣರಿಂದಲೇ ತೊಳೆಸಿ ಶುದ್ಧಪಡಿಸುತ್ತೇನೆ. ಅಲ್ಲದೆ ಬ್ರಾಹ್ಮಣ ರಿಂದಲೇ, ಅವರು ತಮ್ಮ ಮನೆಗಳಿಂದಲೇ ತಂದ ಪಾತ್ರೆಗಳಲ್ಲಿ, ಅವರೇ ತಂದ ಪದಾರ್ಥಗಳಿಂದ ಸ್ವಾಮೀಜಿಗಾಗಿ ಅಡಿಗೆ ಮಾಡಿಸುತ್ತೇನೆ. ಆ ಆಹಾರವನ್ನು ಸ್ವಾಮೀಜಿ ಸ್ವೀಕರಿಸುವುದನ್ನೂ ದೂರ ದಿಂದ ಕಂಡರೂ ಸಾಕು, ಈ ಮ್ಲೇಚ್ಛನು ಧನ್ಯನಾದನೆಂದು ಭಾವಿಸುತ್ತೇನೆ.” ಮೌಲ್ವೀಸಾಹೇಬ ಈ ಮಾತುಗಳನ್ನು ಎಷ್ಟು ಪ್ರಾಮಾಣಿಕತೆಯಿಂದ ಹಾಗೂ ವಿನಯಪೂರ್ವಕವಾಗಿ ಹೇಳಿದನೆಂದರೆ ಅದನ್ನು ಕೇಳಿದವರ ಮನಸ್ಸಿನ ಮೇಲೆ ಅವು ತುಂಬ ಪ್ರಭಾವ ಬೀರಿದುವು. ಪಂಡಿತ್​ಜಿ ಸ್ನೇಹ ಭಾವದಿಂದ ಮೌಲ್ವಿಯ ಕೈ ಹಿಡಿದುಕೊಂಡು ಹೇಳಿದರು, “ಮೌಲ್ವೀಸಾಹೇಬರೇ, ಸ್ವಾಮೀಜಿ ಒಬ್ಬ ಸಂನ್ಯಾಸಿ. ಅವರಿಗೆಂಥ ಜಾತಿ ! ಅವರು ಜಾತಿ-ಮತಗಳ ಕಟ್ಟುಕಟ್ಟಳೆಗಳನ್ನು ಮೀರಿನಿಂತ ವರು. ನೀವು ಅಷ್ಟೆಲ್ಲ ಆತಂಕಪಟ್ಟುಕೊಳ್ಳಬೇಕಾಗಿಲ್ಲ. ಅವರು ನಿಮ್ಮ ಮನೆಯಲ್ಲಿ ಊಟ ಮಾಡುವ ಬಗ್ಗೆ ನನ್ನ ಕಡೆಯಿಂದೇನೂ ಅಭ್ಯಂತರವಿಲ್ಲ. ನೀವು ಯಾವ ವ್ಯವಸ್ಥೆ ಮಾಡಿದರೂ ಅದು ನಮಗೆ ಒಪ್ಪಿಗೆಯೇ. ನಿಜಕ್ಕೂ, ನೀವು ಮಾಡಿಸುತ್ತಿರುವ ವ್ಯವಸ್ಥೆಯನ್ನು ನೋಡಿದರೆ ನಾನೇ ನಿಮ್ಮ ಮನೆಯಲ್ಲಿ ಊಟಮಾಡಿಬಿಡಬಲ್ಲೆ ! ಇನ್ನು ಮುಕ್ತಪುರುಷರಾದ ಸ್ವಾಮೀಜಿಯ ವಿಚಾರ ವಾಗಿ ಹೇಳುವುದೇನಿದೆ ?” ಅಂತೂ ಮೌಲ್ವೀಸಾಹೇಬ ಸ್ವಾಮೀಜಿಯನ್ನು ತನ್ನ ಮನೆಗೆ ಊಟಕ್ಕೆ ಆಹ್ವಾನಿಸಿ ಧನ್ಯನಾದ. ಇದರಿಂದ ಉತ್ಸಾಹಿತರಾದ ಇನ್ನೂ ಅನೇಕ ಮುಸ್ಲಿಂ ಭಕ್ತರು ಸ್ವಾಮೀಜಿ ಯನ್ನು ತಮ್ಮ ಮನೆಗಳಿಗೆ ಆಮಂತ್ರಿಸಿ ಉಣಬಡಿಸಿದರು. ನಿಜಕ್ಕೂ, ಹಿಂದೂ ಸಂನ್ಯಾಸಿ ಯೊಬ್ಬನಿಗೆ ಅಂದಿನ ಕಾಲದಲ್ಲೂ ಮುಸಲ್ಮಾನರು ತೋರಿದ ಪ್ರೀತಿ-ಗೌರವ ಅಪೂರ್ವವಾದುದೇ ಸರಿ. ಅಂತೆಯೇ ಆ ಹಿಂದೂ ಸಂನ್ಯಾಸಿಯು ಮ್ಲೇಚ್ಛರೆಂದು ಕರೆಯಲ್ಪಡುವವರ ಪ್ರೀತ್ಯಾದರ ಗಳನ್ನು ಸ್ವೀಕರಿಸಿದ್ದೂ ಅಷ್ಟೇ ಅಪೂರ್ವವಾದುದು.</p>
<p>ಸ್ವಾಮೀಜಿಯ ವಿಚಾರವಾಗಿ ಕೇಳಿ ತಿಳಿದ ಅಲ್ವರ್ ರಾಜ್ಯದ ದಿವಾನನಾದ ಮೇಜರ್ ರಾಮ ಚಂದ್ರಜಿ ಎಂಬವನು ಅವರನ್ನು ತನ್ನ ಮನೆಗೆ ಆಹ್ವಾನಿಸಿದ. ಸ್ವಲ್ಪ ಚೆನ್ನಾಗಿ ಸ್ವಾಮೀಜಿಯ ಪರಿಚಯವಾದ ಮೇಲೆ ಅವನಿಗನ್ನಿಸಿತು, ‘ಇಂಗ್ಲಿಷರ ರೀತಿನೀತಿಗಳಿಂದ ತುಂಬ ಪ್ರಭಾವಿತನಾಗಿ ಬಿಟ್ಟಿರುವ ನಮ್ಮ ಮಹಾರಾಜ ಮಂಗಳಸಿಂಗನ ಮನಸ್ಸನ್ನು ಸೆಳೆದು ಭಾರತೀಯತೆಯಲ್ಲಿ ನೆಲಸು ವಂತೆ ಮಾಡಲು ಈ ಸ್ವಾಮೀಜಿ ಸಮರ್ಥರಾಗಿರುವಂತೆ ಕಾಣುತ್ತಿದೆ. ಯಾಕೊಂದು ಪ್ರಯತ್ನ ಮಾಡಿ ನೋಡಬಾರದು ?’ ಎಂದು. ಆದ್ದರಿಂದ ಅವನು, ಆ ಸಮಯದಲ್ಲಿ ಅಲ್ಲಿಂದ ಎರಡು- ಮೂರು ಮೈಲಿಗಳ ದೂರದಲ್ಲಿದ್ದ ಅರಮನೆಯಲ್ಲಿ ವಾಸಿಸುತ್ತಿದ್ದ ಮಹಾರಾಜನಿಗೆ ಬರೆದು ಕಳಿಸಿದ–“ಪ್ರಕಾಂಡ ಇಂಗ್ಲಿಷ್ ಪಾಂಡಿತ್ಯವಿರುವ ಮಹಾಸಾಧುಗಳೊಬ್ಬರು ಇಲ್ಲಿಗೆ ಬಂದಿ ದ್ದಾರೆ” ಎಂದು. ಆ ರಾಜ ಇಂಗ್ಲಿಷರಿಂದ ಪ್ರಭಾವಿತನಾದವನಲ್ಲವೆ ? ಅಂಥವನು ಸಾಮಾನ್ಯ ಸಂನ್ಯಾಸಿಗಳ ಕಡೆಗೆಲ್ಲ ಗಮನ ಕೊಟ್ಟಾನೆಯೆ ! ಆದ್ದರಿಂದ ದಿವಾನ ‘ಪ್ರಕಾಂಡ ಇಂಗ್ಲಿಷ್ ಪಾಂಡಿತ್ಯವಿರುವ ಮಹಾಸಾಧುಗಳು’ ಎಂದು ಬರೆಯುತ್ತಾನೆ. ಹೀಗೆ ಬರೆದರೆ ಮಹಾರಾಜ ಓಡಿ ಬರುತ್ತಾನೆ ಎಂಬುದು ಆತನ ಉಪಾಯ. ಅವನ ಉಪಾಯ ಫಲಿಸಿತು. ಮರುದಿನವೇ ಮಹಾರಾಜ ಈ ‘ಇಂಗ್ಲಿಷ್ ಬಲ್ಲ ಸಂನ್ಯಾಸಿ’ಯನ್ನು ನೋಡಲು ದಿವಾನನ ಮನೆಗೆ ಬಂದ.</p>
<p>ಸ್ವಾಮೀಜಿಯನ್ನು ಕಂಡೊಡನೆ ಮಹಾರಾಜ ಮೊದಲು ಅವರಿಗೆ ನಮಸ್ಕರಿಸಿ ಅವರನ್ನು ಆಸೀನರಾಗುವಂತೆ ಕೇಳಿಕೊಂಡ. ಹಿಂದೂ ಸಂಸ್ಕೃತಿ-ಸಂಪ್ರದಾಯದ ಪ್ರಕಾರ ರಾಜಮಹಾ ರಾಜರೂ ಸಂನ್ಯಾಸಿಗಳ ಮುಂದೆ ತಲೆ ಬಾಗಲೇಬೇಕು ; ಮತ್ತು ಅವರು ಕುಳಿತ ಮೇಲೆಯೇ ತಾವು ಕುಳಿತುಕೊಳ್ಳಬೆಕು. ಈ ಮಹಾರಾಜ ಮಂಗಳಸಿಂಗ್ ಇಂಗ್ಲಿಷ್ ನಾಗರಿಕತೆಗೆ ಒಲಿದವ ನಾದರೂ ಈಗ ಸ್ವಲ್ಪ ಭಾರತೀಯವಾಗಿ ನಡೆದುಕೊಂಡ. ಅಲ್ಲದೆ ಎದುರಿಗಿರುವ ಸ್ವಾಮಿಗಳು ಇಂಗ್ಲಿಷ್ ಜ್ಞಾನವಿರುವವರಲ್ಲವೆ ! ಮಹಾರಾಜ ಮಂಗಳಸಿಂಗ್ ಸಂಭಾಷಣೆ ಪ್ರಾರಂಭಿಸಿದ : “ಒಳ್ಳೆಯದು ಸ್ವಾಮೀಜಿ ಮಹಾರಾಜ್, ತಾವೊಬ್ಬರು ದೊಡ್ಡ ವಿದ್ವಾಂಸರು ಎಂದು ಕೇಳಿದ್ದೇನೆ. ತಾವು ಮನಸ್ಸು ಮಾಡಿದರೆ ಪ್ರತಿತಿಂಗಳೂ ಕೈ ತುಂಬ ಹಣ ಸಂಪಾದಿಸಬಹುದು. ಆದರೂ ತಾವು ಭಿಕ್ಷೆ ಬೇಡುತ್ತ ಅಲೆದಾಡುವುದೇಕೆ ?” ಇದಕ್ಕೆ ಸ್ವಾಮೀಜಿಯ ಉತ್ತರ ಸಿದ್ಧವಾಗಿಯೇ ಇತ್ತು. ಇನ್ನೊಂದು ಪ್ರಶ್ನೆಯ ರೂಪದಲ್ಲಿ–“ಮಹಾರಾಜ, ನೀನು ಯಾವಾಗಲೂ ನಿನ್ನ ಪಾಶ್ಚಾತ್ಯ ಸ್ನೇಹಿತರ ಜೊತೆಯಲ್ಲೇ ಕಾಲ ಕಳೆಯುತ್ತ ಅವರ ಜೊತೆಯಲ್ಲಿ ಯಾವಾಗಲೂ ಬೇಟೆಯಾಡುತ್ತ ನಿನ್ನ ಪ್ರಜೆಗಳ ಕಡೆಗಿನ ಕರ್ತವ್ಯಗಳನ್ನೆಲ್ಲ ಕಡೆಗಣಿಸಿಬಿಟ್ಟಿರುವೆಯಲ್ಲ, ಏಕೆಂದು ಹೇಳ ಬಲ್ಲೆಯಾ?”</p>
<p>ಈ ಉತ್ತರವನ್ನು ಕೇಳಿ ಅಲ್ಲಿದ್ದವರೆಲ್ಲ ದಂಗಾದರು. ‘ಎಂಥ ಎದೆಗೆಚ್ಚು ಈ ಸಂನ್ಯಾಸಿಗೆ ! ಈತ ತನ್ನ ಈ ಮಾತಿನ ಫಲವನ್ನುಣ್ಣಬೇಕಾಗುತ್ತದೆ’ ಎಂದು ಮನಸ್ಸಿನಲ್ಲೇ ಅಂದುಕೊಂಡರು. ಆದರೆ ಮಹಾರಾಜ ಮಾತ್ರ ಸ್ವಾಮೀಜಿಯ ಮಾತುಗಳನ್ನು ಶಾಂತವಾಗಿಯೇ ಸ್ವೀಕರಿಸಿದ.</p>
<p>“ಏಕೆಂದು ನನಗೆ ಗೊತ್ತಿಲ್ಲ. ಆದರೆ ಅದು ನನಗಿಷ್ಟ ಎಂಬುದರಲ್ಲಿ ಮಾತ್ರ ಸಂಶಯವಿಲ್ಲ” –ಸ್ವಲ್ಪ ಆಲೋಚಿಸಿ ಹೇಳಿದ.</p>
<p>“ನನಗೂ ಅಷ್ಟೇ. ಆ ಕಾರಣಕ್ಕಾಗಿಯೇ ನಾನು ಭಿಕ್ಷೆ ಬೇಡುತ್ತ ತಿರುಗುವುದು !” ಎಂದರು ಸ್ವಾಮೀಜಿ.</p>
<p>ಮಹಾರಾಜ ಇದಕ್ಕೇನು ತಾನೆ ಹೇಳಿಯಾನು !</p>
<p>ಈಗ ಅವನು ತನ್ನ ಮತ್ತೊಂದು ಪ್ರಶ್ನೆಯನ್ನು ಮುಂದಿಟ್ಟ–“ಸ್ವಾಮೀಜಿ ಮಹಾರಾಜ್, ನನಗೆ ಮೂರ್ತಿಪೂಜೆಯಲ್ಲಿ ನಂಬಿಕೆಯಿಲ್ಲ. ಮುಂದೆ ನನ್ನ ಗತಿ ಏನಾಗಬಹುದು ?”</p>
<p>ಮಹಾರಾಜ ಪ್ರಶ್ನೆಯನ್ನೇನೋ ಕೇಳಿದ. ಆದರೆ ಆ ಪ್ರಶ್ನೆಯನ್ನು ಕೇಳುವಾಗ ಅವನ ಮುಖದಲ್ಲಿ ಕುಚೇಷ್ಟೆಯ ಮುಗುಳ್ನಗು ಕಾಣುತ್ತಿತ್ತು. ‘ಈ ಮೂರ್ತಿ ಪೂಜೆ-ಗೀರ್ತಿಪೂಜೆಯೆಲ್ಲ ಮೂಢನಂಬಿಕೆ ; ಆದ್ದರಿಂದ ಇದನ್ನು ಮಾಡದಿದ್ದ ಮಾತ್ರಕ್ಕೆ ತನಗೇನಾದರೂ ಕೆಡುಕುಂಟಾಗುವ ಪ್ರಶ್ನೆಯೇ ಇಲ್ಲ’ ಎಂಬುದು ಅವನ ನಿಶ್ಚಿತ ಅಭಿಪ್ರಾಯ. ಆದರೆ ತಾನು ಆ ಬಗ್ಗೆ ಪ್ರಶ್ನಿಸಿದಾಗ ಸ್ವಾಮೀಜಿ ತನಗೆ ನರಕದ ಭಯ ಹುಟ್ಟಿಸಬಹುದು ; ಆಗ ಅದು ಒಳ್ಳೇ ತಮಾಷೆಯಾಗಿರುತ್ತದೆ ಎಂದು ಅವನು ನಿರೀಕ್ಷಿಸುತ್ತಿದ್ದ. ಇದನ್ನು ಗಮನಿಸಿ ಸ್ವಾಮೀಜಿ ಸ್ವಲ್ಪ ಅಸಮಾಧಾನಗೊಂಡು ಹೇಳಿದರು–“ನೀನು ತಮಾಷೆ ಮಾಡುತ್ತಿದ್ದೀಯೆ.”</p>
<p>“ಇಲ್ಲ ಸ್ವಾಮೀಜಿ, ಖಂಡಿತ ಇಲ್ಲ. ನಿಜಕ್ಕೂ ನನಗೆ ಎಲ್ಲರೂ ಮಾಡುವಂತೆ ಮರ, ಮಣ್ಣು, ಕಲ್ಲು, ಲೋಹಗಳನ್ನು ಪೂಜಿಸಲು ಸಾಧ್ಯವಿಲ್ಲ. ಇದರಿಂದಾಗಿ ನಾನು ಮುಂದೆ ದುರ್ಗತಿಗೀಡಾಗು ತ್ತೇನೆಯೇ ಹೇಗೆ ಎಂದು ಕೇಳಿದೆ ಅಷ್ಟೆ.”</p>
<p>“ನೋಡು, ಪ್ರತಿಯೊಬ್ಬನೂ ತನ್ನ ತನ್ನ ನಂಬಿಕೆಗೆ ಅನುಗುಣವಾಗಿ ಧಾರ್ಮಿಕ ಆದರ್ಶಗಳನ್ನು ಅನುಸರಿಸಬೇಕು ಎಂಬುದು ನನ್ನ ಅನಿಸಿಕೆ.”</p>
<p>ಇದನ್ನು ಕೇಳಿ, ಅಲ್ಲಿ ನೆರೆದಿದ್ದ ಸ್ವಾಮೀಜಿಯ ಭಕ್ತರೆಲ್ಲ ತಬ್ಬಿಬ್ಬಾದರು. ಏಕೆಂದರೆ ಸ್ವಾಮೀಜಿ ಮೂರ್ತಿಪೂಜೆಯನ್ನು ಅನುಮೋದಿಸುತ್ತಾರೆಂಬ ಸಂಗತಿ ಅವರಿಗೆಲ್ಲ ತಿಳಿದಿತ್ತು. ಈಗ ನೋಡಿ ದರೆ, ಮಹಾರಾಜನ ಅಭಿಪ್ರಾಯವನ್ನೇ ಸ್ವಾಮೀಜಿ ಅನುಮೋದಿಸುವಂತೆ ಕಾಣುತ್ತಿದೆ ! ಅವನು ತನ್ನ ನಂಬಿಕೆಗೆ ಅನುಗುಣವಾಗಿ ತನಗೆ ಯಾವುದು ಸರಿಕಾಣುತ್ತದೆಯೋ ಅದನ್ನು ಅನುಸರಿಸ ಬಹುದು ಎಂದಂತಾಯಿತಲ್ಲ ! . . . ಆದರೆ ಸ್ವಾಮೀಜಿ ತಮ್ಮ ಉತ್ತರವನಿನ್ನೂ ಮುಗಿಸಿರಲಿಲ್ಲ. ಅವರ ದೃಷ್ಟಿ ಗೋಡೆಯ ಮೇಲಿದ್ದ ಮಹಾರಾಜನ ಭಾವಚಿತ್ರದತ್ತ ಹರಿಯಿತು. ಅದನ್ನು ತಮ್ಮ ಕೈಗೆ ತಂದುಕೊಡುವಂತೆ ಹೇಳಿದರು. ಬಳಿಕ ಅದನ್ನು ಹಿಡಿದುಕೊಂಡು ಕೇಳಿದರು, “ಇದು ಯಾರ ಭಾವಚಿತ್ರ ?”</p>
<p>“ನಮ್ಮ ಮಹಾರಾಜರದು !” ದಿವಾನ ಉತ್ತರಿಸಿದ.</p>
<p>ಆದರೆ ಮರುಕ್ಷಣದಲ್ಲೇ ಸ್ವಾಮೀಜಿ ದಿವಾನನಿಗೆ ನೀಡಿದ ಆದೇಶದಿಂದ ಅಲ್ಲಿದ್ದವರೆಲ್ಲ ಭಯದಿಂದ ನಡುಗಿದರು : “ಉಗುಳು ಇದರ ಮೇಲೆ !”</p>
<p>ದಿವಾನ ಬೆಪ್ಪುಗಟ್ಟಿ ಸುಮ್ಮನೆ ನಿಂತುಬಿಟ್ಟ.</p>
<p>ಸ್ವಾಮೀಜಿ ಮತ್ತೆ ಗುಡುಗಿದರು–“ನಿಮ್ಮಲ್ಲಿ ಯಾರಾದರೂ ಸರಿಯೆ, ಇದರ ಮೇಲೆ ಉಗುಳ ಬಹುದು. ಇದೊಂದು ಕೇವಲ ಕಾಗದದ ಚೂರಲ್ಲವೆ ? ಇದರ ಮೇಲೆ ಉಗುಳಲು ಅಭ್ಯಂತರ ವೇನಿದೆ ?”</p>
<p>ದಿವಾನ ದಂಗುಬಡಿದುಹೋದ. ಸಭಿಕರೆಲ್ಲರ ಕಣ್ಣುಗಳು ಭಯಾಶ್ಚರ್ಯಗಳಿಂದ ಮಹಾರಾಜ ನಿಂದ ಸ್ವಾಮೀಜಿಯ ಕಡೆಗೆ ಸ್ವಾಮೀಜಿಯಿಂದ ಮಹಾರಾಜನ ಕಡೆಗೆ ಹರಿದಾಡಿದುವು. ಈಗ ಏನೋ ಒಂದು ಅನಾಹುತ ಸಂಭವಿಸಲಿದೆಯೆಂದು ಎಲ್ಲರ ಎದೆಯಲ್ಲೂ ಡವಡವ.</p>
<p>“ಉಗುಳಿ ಇದರ ಮೇಲೆ ! ನಾನು ಹೇಳುತ್ತಿದ್ದೇನೆ, ಉಗುಳಿ ಇದರ ಮೇಲೆ !”</p>
<p>“ಇದೇನು ಸ್ವಾಮೀಜಿ ನೀವು ಹೇಳುತ್ತಿರುವುದು ! ಇದರ ಮೇಲೆ ಉಗುಳುವುದೆ ? ಇದು ನಮ್ಮ ಮಹಾರಾಜರ ಭಾವಚಿತ್ರ !!” ದಿವಾನ ಕೂಗಿಕೊಂಡ.</p>
<p>“ಇರಬಹುದು. ಆದರೆ ನಿಮ್ಮ ಮಹಾರಾಜರೇನೂ ಇದರಲ್ಲಿ ಸಶರೀರಿಯಾಗಿ ಇಲ್ಲವಲ್ಲ ! ಇದೊಂದು ಕೇವಲ ಕಾಗದದ ಚೂರು, ಇದರಲ್ಲಿ ಅವರ ಮೂಳೆ ರಕ್ತಮಾಂಸ ಏನೂ ಇಲ್ಲ. ಇದು ನಿಮ್ಮ ಮಹಾರಾಜರಂತೆ ಓಡಾಡುವುದಿಲ್ಲ, ಮಾತನಾಡುವುದಿಲ್ಲ. ಆದರೂ ಇದರ ಮೇಲೆ ಉಗುಳಲು ಹಿಂಜರಿಯುತ್ತಿದ್ದೀರಲ್ಲ. ಏಕೆ ?”</p>
<p>ಎಲ್ಲರೂ ಮೌನ ! ಎಲ್ಲೆಲ್ಲೂ ಮೌನ ! ಸ್ವಾಮೀಜಿಯೇ ಗಂಭೀರವಾಗಿ ಮಾತನ್ನು ಮುಂದುವರಿಸಿದರು–“ಏಕೆಂದರೆ ಈ ಭಾವಚಿತ್ರದಲ್ಲಿ ನೀವು ಮಹಾರಾಜರ ಛಾಯೆಯನ್ನು ಕಾಣುತ್ತಿದ್ದೀರಿ. ಈ ಭಾವಚಿತ್ರದ ಮೇಲೆ ಉಗುಳಿದರೆ ನಿಮ್ಮ ಮಹಾರಾಜರ ಮೇಲೆಯೇ ಉಗುಳಿ ದಂತೆ ಎಂದು ನಿಮ್ಮ ಭಾವನೆ.” ಬಳಿಕ ಮಂಗಳಸಿಂಗನತ್ತ ತಿರುಗಿ ಹೇಳಿದರು, “ನೋಡು ಮಹಾರಾಜ, ಈ ಭಾವಚಿತ್ರ ಒಂದು ದೃಷ್ಟಿಯಿಂದ ನೀನಲ್ಲದಿದ್ದರೂ ಇನ್ನೊಂದು ದೃಷ್ಟಿಯಿಂದ ನೀನೇ. ಆದ್ದರಿಂದ ನಿನ್ನ ನಿಷ್ಠಾವಂತ ಸೇವಕರು, ನಾನು ‘ಇದರ ಮೇಲೆ ಉಗುಳಿ’ ಎಂದಾಗ ದಿಗ್ಭ್ರಾಂತರಾದದ್ದು. ಇದು ನಿನ್ನ ಛಾಯೆ ; ಇದನ್ನು ನೋಡಿದಾಗಲೆಲ್ಲ ನಿನ್ನ ವ್ಯಕ್ತಿತ್ವವೇ ಅವರ ಕಣ್ಮುಂದೆ ಬರುತ್ತದೆ. ಇದರತ್ತ ಕಣ್ಣು ಹಾಯಿಸಿದಾಗಲೆಲ್ಲ ಅವರು ಇದರಲ್ಲಿ ನಿನ್ನನ್ನೇ ಕಾಣು ತ್ತಾರೆ. ಆದ್ದರಿಂದ ಅವರು ನಿನ್ನನ್ನು ಎಷ್ಟು ಗೌರವದಿಂದ ಕಾಣುತ್ತಾರೋ ಈ ಭಾವಚಿತ್ರವನ್ನೂ ಅಷ್ಟೇ ಗೌರವದಿಂದ ಕಾಣುತ್ತಾರೆ. ದೇವದೇವಿಯರ ಕಲ್ಲಿನ ಅಥವಾ ಲೋಹದ ವಿಗ್ರಹಗಳನ್ನು ಪೂಜಿಸುವ ಭಕ್ತರ ವಿಷಯದಲ್ಲೂ ಹೀಗೆಯೇ. ವಿಗ್ರಹ ಎನ್ನುವುದು ಭಕ್ತರ ಮನಸ್ಸಿಗೆ ಅವರ ಇಷ್ಟದೇವತೆಯನ್ನೋ ಅಥವಾ ಭಗವಂತನ ಕೆಲವೊಂದು ವಿಶೇಷ ಗುಣರೂಪಗಳನ್ನೋ ತಂದು ಕೊಟ್ಟು ಮನಸ್ಸನ್ನು ಏಕಾಗ್ರಗೊಳಿಸಲು ಸಹಾಯಮಾಡುತ್ತದೆ. ಭಕ್ತರು ಹೀಗೆ ಪೂಜೆ ಮಾಡು ವುದು ಮನಸ್ಸಿನಲ್ಲಿ ಮೂಡಿದ ಭಗವಂತನ ದಿವ್ಯ ಗುಣ-ರೂಪಗಳನ್ನು. ಕಲ್ಲು ಅಥವಾ ಲೋಹ ವನ್ನೇ ಯಾರೂ ಪೂಜಿಸುವುದಿಲ್ಲ. ನಾನು ಬಹಳಷ್ಟು ಕಡೆ ತಿರುಗಿಬಂದಿದ್ದೇನೆ. ಆದರೆ, ‘ಓ ಕಲ್ಲೇ, ನಾನು ನಿನ್ನನ್ನು ಪೂಜಿಸುತ್ತೇನೆ ; ಹೇ ಲೋಹವೇ, ನನ್ನ ಮೇಲೆ ಕೃಪೆ ಮಾಡು’ ಎನ್ನುತ್ತ ಪೂಜೆ ಮಾಡುವ ಒಬ್ಬನೇ ಒಬ್ಬ ಹಿಂದುವನ್ನೂ ನಾನೆಲ್ಲೂ ಕಂಡಿಲ್ಲ ! ಎಲ್ಲರೂ ಪೂಜಿಸುವುದು ಆ ಸರ್ವಶಕ್ತನಾದ ಪರಮಾತ್ಮನನ್ನೇ. ಅವನೇ ಶುದ್ಧಜ್ಞಾನಸ್ವರೂಪಿ. ಭಗವಂತ ಅವರವರ ತಿಳಿವಳಿಕೆ ಹಾಗೂ ಭಾವನೆಗಳಿಗೆ ಅನುಗುಣವಾಗಿ ಕಾಣಿಸಿಕೊಳ್ಳುತ್ತಾನೆ. . . ಮಹಾರಾಜ, ಇದು ನನ್ನ ಅಭಿಪ್ರಾಯ. ಆದರೆ ನಿನ್ನ ವಿಚಾರ ಹೇಗೋ ನನಗೆ ಗೊತ್ತಿಲ್ಲ.”</p>
<p>ಇದೊಂದು ಅದ್ಭುತ ಘಟನೆಯೇ ಸರಿ. ಮೂರ್ತಿಪೂಜೆಯ ಮಹತ್ವವನ್ನು ಮನಗಾಣಿಸಲು ಸ್ವಾಮೀಜಿ ನೀಡಿದ ಇಂತಹ ದೃಷ್ಟಾಂತಪೂರ್ವಕವಾದ ಉತ್ತರವನ್ನು ಈ ಹಿಂದೆ ಯಾರೂ ಕೊಟ್ಟಿರಲಾರರು ; ಇನ್ನು ಮುಂದೆ ಯಾರೂ ಕೊಡಬೇಕಾಗಿಯೂ ಇಲ್ಲ. ಈ ಉತ್ತರ ಸೂರ್ಯ ಚಂದ್ರರಿರುವವರೆಗೂ ಸಾಕು. ಈ ಉತ್ತರವನ್ನು ಕೇಳಿದಾಗ ಎಂತಹ ಮೂರ್ತಿಭಂಜಕರೂ ಕೂಡ ಮೂರ್ತಿಪೂಜಕರಾಗಲು ಸಾಧ್ಯವಿದೆ. ಆದರೆ ಭಂಡರ ವಿಷಯ ಬೇರೆ. ಇಲ್ಲಿ ಇನ್ನೊಂದು ಸ್ವಾರಸ್ಯ ವನ್ನು ಗಮನಿಸಬೇಕು. ಹಿಂದೆ ಯಾವ ನರೇಂದ್ರ ಮೂರ್ತಿಪೂಜೆಯನ್ನು ಉಗ್ರವಾಗಿ ಖಂಡಿಸು ತ್ತಿದ್ದನೋ ಇಂದು ಅದೇ ನರೇಂದ್ರ ಸ್ವಾಮಿ ವಿವೇಕಾನಂದರಾಗಿ ಅದೇ ಮೂರ್ತಿಪೂಜೆಯನ್ನು ಅಷ್ಟೇ ಭವ್ಯವಾಗಿ ಮಂಡಿಸುತ್ತಿರುವುದು ಎಷ್ಟು ಅದ್ಭುತವಾಗಿದೆ ! ಅಲ್ಲದೆ ಇಲ್ಲಿ ಇನ್ನೊಂದು ವಿಷಯವನ್ನೂ ಗಮನಿಸಬಹುದು. ಮಂಗಳಸಿಂಗನೋ ನಿರಂಕುಶಮತಿಯಾದ ಮಹಾರಾಜ ; ಮನಸ್ಸಿಗೆ ಬಾರದವರನ್ನು ವಿಚಾರಣೆಯಿಲ್ಲದೆ ಶಿಕ್ಷೆಗೆ ಗುರಿಪಡಿಸಬಲ್ಲ ಅಂದಿನ ಕಾಲದ ರಾಜ. ಸ್ವಾಮೀಜಿಯಾದರೋ ಕೇವಲ ಒಬ್ಬ ಸಂನ್ಯಾಸಿ ; ಯಾವುದೇ ಬಗೆಯ ಸ್ಥಾನಮಾನ-ಮಠಾಧಿಪತ್ಯ ಗಳೂ ಇಲ್ಲದ ನಿರ್ಗತಿಕ ಸಂನ್ಯಾಸಿ. ಇಂತಹ ಸ್ವಾಮೀಜಿ ಅಪರಿಚಿತ ದೇಶದಲ್ಲಿ ಆ ಮಹಾರಾಜನ ಮುಂದೆ ನಿಂತು ಈ ರೀತಿ ನಡೆದುಕೊಳ್ಳಬೇಕಾದರೆ ಅವರು ವೀರಸಂನ್ಯಾಸಿಯಲ್ಲದೆ ಮತ್ತೇನು?</p>
<p>ಸ್ವಾಮೀಜಿಯ ಮಾತುಗಳನ್ನೆಲ್ಲ ಕಿವಿಗೊಟ್ಟು ಕೇಳುತ್ತಿದ್ದ ಮಹಾರಾಜ ಮಂಗಳಸಿಂಗ್ ಈಗ ಕೈಜೋಡಿಸಿಕೊಂಡು ಹೇಳಿದ, “ಮೂರ್ತಿಪೂಜೆಯ ತತ್ವವನ್ನು ತಾವು ವಿವರಿಸಿದ ಪ್ರಕಾರ ನೋಡಿದಾಗ ಕಲ್ಲು, ಮರ, ಲೋಹಗಳನ್ನು ಪೂಜೆ ಮಾಡುವವರು ಯಾರೂ ಇಲ್ಲವೆಂದು ಒಪ್ಪಿ ಕೊಳ್ಳಬೇಕು. ಈ ಮೊದಲು ನನಗೆ ಮೂರ್ತಿಪೂಜೆಯ ಅಂತರಾರ್ಥ ತಿಳಿದಿರಲಿಲ್ಲ. ತಾವು ನಿಜಕ್ಕೂ ನನ್ನ ಕಣ್ಣು ತೆರೆಸಿದಿರಿ. . . ಆದರೆ ಮುಂದೆ ನನ್ನ ಗತಿಯೇನು ಸ್ವಾಮೀಜಿ ? ದಯವಿಟ್ಟು ನನ್ನ ಮೇಲೆ ಕೃಪೆ ಮಾಡಬೇಕು.”</p>
<p>“ಮಹಾರಾಜ, ಭಗವಂತನೊಬ್ಬನೇ ಕೃಪೆ ತೋರಬಲ್ಲವನು. ಅವನು ಕೃಪಾಸಾಗರ. ಅವನನ್ನು ಪ್ರಾರ್ಥಿಸಿಕೊ. ಅವನು ಕೃಪೆ ಮಾಡುತ್ತಾನೆ.”</p>
<p>ಅಂತೂ ಮಹಾರಾಜ ದಾರಿಗೆ ಬಂದ. ಇಲ್ಲಿ ಸ್ವಾಮೀಜಿ ‘ಕೃಪೆ ದೋರುವವನು ನಾನಲ್ಲ, ಭಗವಂತ’ ಎಂದು ಹೇಳುವುದರ ಮೂಲಕ ತಮ್ಮ ವಿನಯವನ್ನು ವ್ಯಕ್ತಪಡಿಸಿದ್ದು ಒಂದು ವಿಚಾರ ವಾದರೆ, ಮಹಾರಾಜನ ಮನಸ್ಸನ್ನು ಭಗವಂತನ ಕಡೆಗೆ ಹರಿಯಿಸಿದ್ದು ಇನ್ನೊಂದು ವಿಚಾರ. ಹೀಗೆ ಅಂದಿನ ಮಾತುಕತೆ ಅಲ್ಲಿಗೆ ಮುಗಿಯಿತು. ಸ್ವಾಮೀಜಿ ರಾಜನಿಂದ ಬೀಳ್ಗೊಂಡು ತಮ್ಮ ಬಿಡಾರಕ್ಕೆ ಹೊರಟರು. ಆದರೆ ಇತ್ತ ಮಹಾರಾಜ ಮಾತ್ರ ಆಲೋಚನಾಪರನಾಗಿ ಸ್ವಲ್ಪ ಹೊತ್ತು ಅಲ್ಲೇ ಕುಳಿತಿದ್ದ. ಅವನ ಮನಸ್ಸಿನ ತುಂಬೆಲ್ಲ ಸ್ವಾಮೀಜಿಯೇ ತುಂಬಿಕೊಂಡಿದ್ದರು. ಬಳಿಕ ದಿವಾನನನ್ನು ಕರೆದು ಹೇಳಿದ : “ದಿವಾನ್​ಜಿ, ಇಂತಹ ಮಹಾತ್ಮರನ್ನು ನಾನು ಹಿಂದೆಂದೂ ಕಂಡಿರಲಿಲ್ಲ. ಅವರನ್ನು ಇನ್ನೂ ಕೆಲಕಾಲ ನಿಮ್ಮ ಬಳಿ ಉಳಿದುಕೊಳ್ಳುವಂತೆ ಮಾಡಿ.”</p>
<p>“ಮಹಾರಾಜ, ನನ್ನ ಕೈಯಲ್ಲಿ ಸಾಧ್ಯವಾದಷ್ಟು ಪ್ರಯತ್ನ ಮಾಡುತ್ತೇನೆ. ಆದರೆ ಇದರಲ್ಲಿ ನಾನು ಎಷ್ಟರ ಮಟ್ಟಿಗೆ ಯಶಸ್ವಿಯಾದೇನೋ ಹೇಳಲಾರೆ. ಏಕೆಂದರೆ ಅವರದು ಬೆಂಕಿಯಂತಹ ಸ್ವಭಾವ. ಯಾರೂ ಅವರನ್ನು ಹಿಡಿದಿಡಲಾರರು.”</p>
<p>ದಿವಾನ ರಾಮಚಂದ್ರಜಿ ಸ್ವಾಮೀಜಿಯ ಬಳಿಗೆ ಬಂದು ಮಹಾರಾಜನ ಕೋರಿಕೆಯನ್ನು ಮುಂದಿಟ್ಟಾಗ ಅವರು ಮೊದಮೊದಲು ಒಪ್ಪಿಕೊಳ್ಳಲಿಲ್ಲ. ಆದರೆ ದಿವಾನನೂ ಬಿಡಲಿಲ್ಲ. ಮತ್ತೆ ಮತ್ತೆ ಬಿನ್ನವಿಸಿಕೊಂಡ. ಕೊನೆಗೆ ಸ್ವಾಮೀಜಿ ಒಂದು ಷರತ್ತು ಹಾಕಿದರು, “ನೋಡು, ಶ್ರೀಮಂತರು-ವಿದ್ಯಾವಂತರಿಗೆ ನನ್ನನ್ನು ಕಾಣಲು ಸಾಧ್ಯವಿರುವಂತೆ, ಬಡವರು-ಅವಿದ್ಯಾವಂತ ರಿಗೂ ಯಾವಾಗೆಂದರೆ ಆವಾಗ ಬಂದು ನನ್ನನ್ನು ಕಾಣಲು ಅವಕಾಶವಿರಬೇಕು. ಹಾಗಿದ್ದಲ್ಲಿ ಮಾತ್ರ ನಾನು ಇಲ್ಲಿರುತ್ತೇನೆ.” ದಿವಾನ ಇದಕ್ಕೆ ಕೂಡಲೇ ಒಪ್ಪಿಕೊಂಡ. ಸ್ವಾಮೀಜಿಯೂ ದಿವಾನನ ಮನೆಗೆ ಬಂದಿರಲು ಒಪ್ಪಿದರು.</p>
<p>ಸ್ವಾಮೀಜಿ ಹಾಕಿದ ಆ ಷರತ್ತು ತುಂಬ ಸೂಕ್ತವಾಗಿದೆ. ಏಕೆಂದರೆ ಸ್ವಾಮೀಜಿ ವಾಸವಾಗಿ ಇರುವುದು ದಿವಾನರ ಬಂಗಲೆಯಲ್ಲಿ. ಬಂಗಲೆಯೊಳಗೆ ಬಡವರಿಗೆಲ್ಲ ಪ್ರವೇಶವಿರಲು ಸಾಧ್ಯವೇ? ಬಡವರೆಲ್ಲ ಸಾಧಾರಣವಾಗಿ ಅವಿದ್ಯಾವಂತರೂ ಆಗಿರುತ್ತಿದ್ದರು. ಸಹಜವಾಗಿಯೇ ದೊಡ್ಡವರ ಬಳಿಗೆ ಬರಲು, ದೊಡ್ಡ ದೊಡ್ಡ ಬಂಗಲೆಗಳಿಗೆ ಪ್ರವೇಶಿಸಲು ಅವರಿಗೆ ದಿಗಿಲು. ಆದರೆ ಸ್ವಾಮೀಜಿ ಈ ಧರೆಗೆ ಅವತರಿಸಿರುವುದೇ ಮುಖ್ಯವಾಗಿ ದೀನದಲಿತರಿಗಾಗಿ. ಆದ್ದರಿಂದಲೇ ಬಡವರು- ಅವಿದ್ಯಾವಂತರಿಗೆ ತಮ್ಮನ್ನು ನೋಡಲು ಅವಕಾಶವಿರಬೇಕು ಎಂದು ಅವರು ಹೇಳಿದ್ದು ; ಅದೂ ಕೂಡ, ಯಾವಾಗೆಂದರೆ ಆವಾಗ ನೋಡಲು ಅವಕಾಶವಿರಬೇಕು ಎಂದು. ಏಕೆ ? ಅವಿದ್ಯಾವಂತ ರಿಗೆ ಹೊತ್ತು ಗೊತ್ತು ನೋಡಿಕೊಂಡು ಬರುವ ಕ್ರಮ ಗೊತ್ತೂ ಇಲ್ಲ ; ಅಲ್ಲದೆ ದೂರದೂರ ದಿಂದ ಬರಬಹುದಾದ್ದರಿಂದ ಸಕಾಲದಲ್ಲಿ ಬರಲು ಸಾಧ್ಯವೂ ಇಲ್ಲ. ಸ್ವಾಮೀಜಿ ಇವನ್ನೆಲ್ಲ ಗಮನಿಸಿಯೇ ಇದ್ದರು.</p>
<p>ಸ್ವಾಮೀಜಿಯನ್ನು ಕಾಣಲು ದಿವಾನನ ಮನೆಗೆ ಹಲವಾರು ಜನ ಬರಲಾರಂಭಿಸಿದರು. ಸ್ವಾಮೀಜಿಯ ಸಂಪರ್ಕಕ್ಕೆ ಬಂದವರಲ್ಲಿ ಅನೇಕರು ತಮ್ಮ ಜೀವನಕ್ರಮವನ್ನು ತಿದ್ದಿಕೊಂಡರು. ಪ್ರತಿದಿನ ಬರುತ್ತಿದ್ದವರಲ್ಲಿ ಒಬ್ಬ ವೃದ್ಧನೂ ಇದ್ದ. ಆತ ದಿನವೂ ಬಂದು, “ಸ್ವಾಮೀಜಿ, ತಾವು ನನ್ನ ಮೇಲೆ ಕೃಪೆ ಮಾಡಬೇಕು ; ನನ್ನ ಮೇಲೆ ಕರುಣೆ ತೋರಬೇಕು” ಎಂದು ಕೇಳಿಕೊಳ್ಳುತ್ತಿದ್ದ. ಸ್ವಾಮೀಜಿ ಅವನಿಗೆ ಕೆಲವು ಸಾಧನಾವಿಧಾನಗಳನ್ನು ಅನುಸರಿಸುವಂತೆ ಸಲಹೆ ನೀಡುತ್ತಿದ್ದರು. ಆದರೆ ಆ ಸಲಹೆಗಳನ್ನು ಸುಮ್ಮನೆ ಕೇಳಿಸಿಕೊಂಡು ಹೋಗುವುದಷ್ಟೇ ಆ ಮುದುಕನ ಪರಿಪಾಠ ವಾಗಿತ್ತು. ಅವುಗಳನ್ನು ಅನುಷ್ಠಾನಕ್ಕೆ ತರುವ ಗೊಡವೆಗೇ ಹೋಗಲಿಲ್ಲ ಆತ. ಇದನ್ನು ಗಮನಿಸಿದ ಸ್ವಾಮೀಜಿಗೆ ಆ ಮುದುಕನ ವಿಷಯದಲ್ಲಿ ಅಸಮಾಧಾನವಾಯಿತು. ಆದರೆ ಮುದುಕ ಮಾತ್ರ ಪ್ರತಿದಿನ ಬಂದು ಯಥಾಪ್ರಕಾರ ಕೃಪಾಯಾಚನೆ ಮಾಡುವುದನ್ನು ಬಿಡಲಿಲ್ಲ. ಕಡೆಗೊಂದು ದಿನ ಅವರಿಗೆ ಇವನಿಂದ ಹೇಗಾದರೂ ಮಾಡಿ ಬಿಡಿಸಿಕೊಳ್ಳಬೇಕು ಎಂದು ಅನ್ನಿಸಿಬಿಟ್ಟಿತು. ಆ ದಿನ ಆತ ‘ಎಂದಿನಂತೆ’ ತಮ್ಮ ಬಳಿಗೆ ಬರುತ್ತಿರುವುದನ್ನು ದೂರದಿಂದಲೇ ಕಂಡು, ಮುಖ ಗಂಟು ಹಾಕಿಕೊಂಡು ಕುಳಿತು ಬಿಟ್ಟರು. ವೃದ್ಧ ಮಹಾಶಯ ಬಂದ. ಯಥಾಪ್ರಕಾರ ಘನ ಆಧ್ಯಾತ್ಮಿಕ ವಿಷಯಗಳನ್ನು ಕುರಿತು ಗಹನವಾದ ಪ್ರಶ್ನೆಗಳನ್ನು ಕೇಳಿದ. “ಕೃಪೆ ಮಾಡಬೇಕು” ಎಂದು ಕೇಳು ವುದನ್ನು ಮರೆಯಲಿಲ್ಲ. ಆದರೆ ಸ್ವಾಮೀಜಿ ಮಾತ್ರ ಅವನ ಯಾವ ಪ್ರಶ್ನೆಗೂ ಉತ್ತರ ಕೊಡದೆ ಗಂಭೀರ ಮುಖಮುದ್ರೆಯಿಂದ ಕುಳಿತಿದ್ದರು. ಈ ವೇಳೆಗೆ ಅಲ್ಲಿ ಇನ್ನೂ ಹಲವಾರು ಭಕ್ತರು ಸೇರಿದ್ದರು. ಯಾರೊಂದಿಗೂ ಸ್ವಾಮೀಜಿಯವರದು ಮಾತಿಲ್ಲ ಕತೆಯಿಲ್ಲ. ಎಲ್ಲರೂ ಸುಮ್ಮನೆ ಮುಖಮುಖ ನೋಡುತ್ತ ಕುಳಿತುಕೊಳ್ಳುವಂತಾಯಿತು. ವಿಷಯವೇನೆಂದು ಯಾರಿಗೂ ಅರ್ಥ ವಾಗಲಿಲ್ಲ. ಹೀಗೆ ಸುಮಾರು ಒಂದೂವರೆ ಗಂಟೆ ಕಳೆಯಿತು. ಸ್ವಾಮೀಜಿ ವಿಗ್ರಹದಂತೆ ಕುಳಿತೇ ಇದ್ದರು. ಮುದುಕನಿಗೆ ಇನ್ನು ತಡೆಯಲಾಗಲಿಲ್ಲ ; ಕೋಪ ಉಕ್ಕೇರಿತು. ಗಟ್ಟಿಯಾಗಿ ಶಪಿಸುತ್ತ ಅಲ್ಲಿಂದೆದ್ದು ಹೊರಟುಹೋದ. ಅವನು ಹೋದನೋ ಇಲ್ಲವೋ ಸ್ವಾಮೀಜಿ ಗಟ್ಟಿಯಾಗಿ ನಗ ತೊಡಗಿದರು. ಇತರರೂ ಅವರ ನಗುವಿನಲ್ಲಿ ಭಾಗಿಗಳಾದರು. ಆಗ ಯುವಕನೊಬ್ಬ ಕೇಳಿದ :</p>
<p>“ಸ್ವಾಮೀಜಿ, ನೀವು ಆ ಮುದುಕನ ವಿಷಯದಲ್ಲಿ ಅಷ್ಟೇಕೆ ಕಟುವಾಗಿ ನಡೆದುಕೊಂಡಿರಿ ?”</p>
<p>ಸ್ವಾಮೀಜಿ ಪ್ರೀತಿಯ ದನಿಯಲ್ಲಿ ಹೇಳಿದರು :</p>
<p>“ನೋಡಿ, ನಾನು ನಿಮ್ಮಂತಹ ಯುವಕರಿಗಾಗಿ ನನ್ನ ಇಡೀ ಜೀವನವನ್ನೇ ತ್ಯಾಗ ಮಾಡಲು ಸಿದ್ಧ. ಏಕೆಂದರೆ ನಿಮಗೆ ನನ್ನ ಆದೇಶಗಳನ್ನು ಕಾರ್ಯಗತಗೊಳಿಸುವ ಮನಸ್ಸೂ ಇದೆ, ಸಾಮರ್ಥ್ಯವೂ ಇದೆ. ಆದರೆ ಈ ಮನುಷ್ಯನಾದರೋ ತನ್ನ ಜೀವನದ ತೊಂಬತ್ತು ಭಾಗವನ್ನೆಲ್ಲ ಪ್ರಾಪಂಚಿಕ ಭೋಗವನ್ನು ಬೆನ್ನಟ್ಟುವುದರಲ್ಲೇ ಕಳೆದಿದ್ದಾನೆ. ಈಗ ಇವನಿಗೆ ಪ್ರಾಪಂಚಿಕ ಜೀವನಕ್ಕೂ ಯೋಗ್ಯತೆಯಿಲ್ಲ, ಆಧ್ಯಾತ್ಮಿಕ ಜೀವನಕ್ಕೂ ಯೋಗ್ಯತೆಯಿಲ್ಲ. ಸುಮ್ಮನೆ ಬಾಯಿ ಮಾತಿನಲ್ಲಿ ಕೇಳುವುದರಿಂದಲೆ ಭಗವಂತನ ಕೃಪೆಯನ್ನು ಪಡೆದುಕೊಂಡುಬಿಡಬಹುದೆಂದು ಭಾವಿಸಿದ್ದಾನೆ. ಸತ್ಯಸಾಕ್ಷಾತ್ಕಾರ ಮಾಡಿಕೊಳ್ಳುವುದಕ್ಕೆ ಮುಖ್ಯವಾಗಿ ಬೇಕಾದುದು ಸ್ವಪ್ರಯತ್ನ. ಯಾರು ಯಾವ ಪ್ರಯತ್ನವನ್ನೂ ಮಾಡದೆ ಸುಮ್ಮನೆ ಕುಳಿತಿರುತ್ತಾನೋ ಅವನ ಮೇಲೆ ಭಗವಂತ ಹೇಗೆ ಕೃಪೆ ಮಾಡಿಯಾನು ? ಯಾರಲ್ಲಿ ಪೌರುಷವಿರುವುದಿಲ್ಲವೋ ಅವರಲ್ಲಿರುವುದು ಬರಿಯ ತಮಸ್ಸು ಮಾತ್ರ. ವೀರಾಧಿವೀರನಾದ ಅರ್ಜುನ ಈ ಪೌರುಷವನ್ನು ಕಳೆದುಕೊಂಡವನಂತೆ ಕಂಡುಬಂದದ್ದರಿಂದಲೇ ಶ್ರೀಕೃಷ್ಣ ಅವನ ಸ್ವಭಾವಕ್ಕೆ ಅನುಗುಣವಾದ ಜೀವನಕರ್ತವ್ಯಗಳನ್ನು ಅನುಸರಿಸುವಂತೆ ಅವನಿಗೆ ಆಜ್ಞಾಪಿಸಿದ್ದು. ಹೀಗೆ ಪ್ರತಿಫಲಾಪಯೇಕ್ಷೆಯಿಲ್ಲದೆ ಕರ್ಮ ಮಾಡುವು ದರ ಮೂಲಕ ಅವನು ಹೃದಯಶುದ್ಧಿ, ಕರ್ಮತ್ಯಾಗ, ಹಾಗೂ ಶರಣಾಗತಿ ಎಂಬ ಸಾತ್ವಿಕ ಗುಣಗಳನ್ನು ಹೊಂದುವಂತಾಗಲಿ ಎಂಬುದೇ ಶ್ರೀಕೃಷ್ಣನ ಉದ್ದೇಶವಾಗಿತ್ತು. ಆದ್ದರಿಂದ ನೀವೆಲ್ಲ ಶಕ್ತಿಶಾಲಿಗಳಾಗಿ ! ಪೌರುಷವಂತರಾಗಿ ! ಶಕ್ತಿಶಾಲಿಯೂ ಪೌರುಷವಂತನೂ ಆಗಿರುವ ಒಬ್ಬ ನೀಚನನ್ನೂ ಕೂಡ ನಾನು ಗೌರವಿಸುತ್ತೇನೆ. ಏಕೆಂದರೆ ಅವನ ಪೌರುಷವೇ ಒಂದು ದಿನ ಅವನು ತನ್ನೆಲ್ಲ ನೀಚ ಕೃತ್ಯಗಳನ್ನು ಬಿಡುವಂತೆ ಮಾಡುತ್ತದೆ ; ಅಷ್ಟೇ ಅಲ್ಲ, ಅವನು ಎಲ್ಲ ಸ್ವಾರ್ಥಪ್ರೇರಿತ ಕರ್ಮಗಳನ್ನೂ ತ್ಯಜಿಸಿಬಿಡುವಂತೆಯೂ ಮಾಡುತ್ತದೆ. ಹೀಗೆ ಅವನಿಗೆ ಕಾಲಕ್ರಮ ದಲ್ಲಿ ಸತ್ಯಸಾಕ್ಷಾತ್ಕಾರವಾಗುತ್ತದೆ.”</p>
<p>ಆ ಮುದುಕನ ವಿಷಯವಾಗಿ ಸ್ವಾಮೀಜಿ ನಡೆದುಕೊಂಡ ಬಗೆ ತುಂಬ ಗಮನೀಯವಾದದ್ದೇ ಸರಿ. ನವೋತ್ಸಾಹದಿಂದ ಕೂಡಿದ ಯುವಸಂನ್ಯಾಸಿಯಾದ ಸ್ವಾಮೀಜಿಗೆ ತಮ್ಮ ಪರಿವ್ರಾಜಕ ದಿನ ಗಳಲ್ಲಿ ಬಗೆಬಗೆಯ ಅನುಭವಗಳಾಗುತ್ತಿವೆ. ಆ ಮುದುಕನಿಗೆ ಆಧ್ಯಾತ್ಮಿಕ ಜೀವನದ ಸೂಕ್ಷ್ಮಗಳ ನ್ನೆಲ್ಲ ತಿಳಿಸಿಕೊಟ್ಟು, ಅವನು ಆ ಮಾರ್ಗದಲ್ಲಿ ಮುನ್ನಡೆಯುವಂತೆ ಸಹಾಯ ಮಾಡಲು ಅವರು ಪ್ರಾಮಾಣಿಕವಾಗಿಯೇ ಪ್ರಯತ್ನಿಸಿದರು. ಮುಮುಕ್ಷಗಳಿಗೆ ನೆರವಾಗಲೆಂದೇ ಬಂದವರಲ್ಲವೆ ಅವರು ! ಆದರೆ ಆ ಬೋಧನೆಯ ಪರಿಣಾಮವೇನಾಯಿತು ? ಏನೂ ಆಗಲಿಲ್ಲ. ಅಥವಾ ಪರಿಣಾಮವಾಯಿತೆಂದೂ ಹೇಳಬಹುದೇನೋ, ಏನೆಂದರೆ, ಆ ಮುದುಕ ಸ್ವಾಮೀಜಿಯಿಂದ ಆಕರ್ಷಿತನಾಗಿ ಪ್ರತಿದಿನ ಅವರ ಬೋಧನೆಯನ್ನು ಕೇಳಲು ಬಂದು ಕುಳಿತುಬಿಡುತ್ತಿದ್ದನಲ್ಲ ! ಆಧ್ಯಾತ್ಮಿಕ ಬೋಧನೆಯನ್ನು ಕೇಳಲು ಪ್ರತಿದಿನ ತಪ್ಪದೆ ಬಂದು ಕುಳಿತುಕೊಳ್ಳಬೇಕಾದರೆ, ಅವರ ವಾಣಿ ಅವನ ಮೇಲೆ ಪರಿಣಾಮ ಬೀರಿದೆಯೆಂದೇ ಅರ್ಥವಲ್ಲವೆ ? ಆದ್ದರಿಂದಲೇ ತಾನೆ ಅವನು ಉತ್ಸಾಹದಿಂದ ಬರುತ್ತಿದ್ದುದು ? ಹೀಗಿರುವಾಗ ಸ್ವಾಮೀಜಿಯೇ ಅವನ ವಿಷಯದಲ್ಲಿ ನಿರುತ್ಸಾಹ ತಾಳಿ, ಅವನಿಂದ ಹೇಗಾದರೂ ಮಾಡಿ ಬಿಡಿಸಿಕೊಳ್ಳಬೇಕೆಂದು ತೀರ್ಮಾನಿಸಿದರಲ್ಲ, ಅದೇಕೆ ? ಏಕೆಂದರೆ, ಅವರಿಗೇ ಈಗ ‘ಜ್ಞಾನೋದಯ’ವಾಗಿ ಬಿಟ್ಟಿದೆ–ಮುದುಕರ ಕೈಯಲ್ಲಿ ಆಧ್ಯಾತ್ಮಿಕ ಸಾಧನೆಯೆಲ್ಲ ಸಾಧ್ಯವೇ ಇಲ್ಲ ; ಇವರಿಗೆ ಬೋಧನೆ ಮಾಡುವುದೆಂದರೆ ಕೇವಲ ಕಂಠಶೋಷಣೆ, ನೀರಿನಲ್ಲಿ ಮಾಡಿದ ಹೋಮ–ಎಂದು ! ಆಧ್ಯಾತ್ಮಿಕ ಬೋಧನೆಗಳನ್ನು ಸಾಧನೆಗಿಳಿಸಬೇಕಾದರೆ ಶರೀರದಲ್ಲೂ ಬುದ್ಧಿಯಲ್ಲೂ ತಾಕತ್ತು ಇರಬೇಕಾಗುತ್ತದೆ ಎಂಬುದು ಅವರಿಗೀಗ ಮನದಟ್ಟಾಗು ತ್ತಿದೆ.</p>
<p>ಸ್ವಾಮೀಜಿಯ ಪ್ರಬಲ ವ್ಯಕ್ತಿತ್ವದಿಂದ ಸೆಳೆಯಲ್ಪಟ್ಟು ಅನೇಕ ಯುವಕರು ಅವರ ಬಳಿಗೆ ಬರಲಾರಂಭಿಸಿದ್ದರು. ಈ ಯುವಕರಿಗೆ ಸ್ವಾಮೀಜಿ ಭಾರತೀಯ ಸಂಸ್ಕೃತಿಯ ಭವ್ಯ ಪರಂಪರೆ ಯನ್ನು ಅರಿಯುವ ಪ್ರಯತ್ನ ಮಾಡುವಂತೆ ಬೋಧಿಸಿದರು. ಈ ಯುವಭಕ್ತರಿಗೆ ಅವರು ಹೇಳುತ್ತಾರೆ, “ಸಂಸ್ಕೃತವನ್ನು ಕಲಿಯಿರಿ. ಆದರೆ ಅದರೊಂದಿಗೆ ಪಾಶ್ಚಾತ್ಯ ವಿಜ್ಞಾನವನ್ನೂ ಕಲಿಯಿರಿ. ಮತ್ತು ಕಲಿಯುವುದನ್ನು ನಿಖರವಾಗಿ ಕಲಿಯಿರಿ.” ಈ ಸಲಹೆಯನ್ನು ಅನುಸರಿಸಿ ಅಲ್ವರಿನ ಅನೇಕ ಯುವಕರು ಸಂಸ್ಕೃತಾಭ್ಯಾಸವನ್ನು ಪ್ರಾರಂಭಿಸಿದರು. ಕೆಲವೊಮ್ಮೆ ಸಂಸ್ಕೃತವನ್ನು ಕಲಿಯುವುದರಲ್ಲಿ ಸ್ವಾಮೀಜಿಯೂ ಅವರಿಗೆ ನೆರವಾದರು.</p>
<p>ಇಲ್ಲಿ ಸ್ವಾಮೀಜಿ ಭವ್ಯ ಭಾರತದ ನಿರ್ಮಾಣಕ್ಕೆ ಹೇಗೆ ಮಾರ್ಗದರ್ಶನ ನೀಡುತ್ತಿದ್ದಾರೆ ಎಂಬುದು ಕಂಡು ಬರುತ್ತದೆ. ಭಾರತದ ಭವ್ಯ ಸಂಸ್ಕೃತಿಯನ್ನು ಹಾಗೂ ಧರ್ಮವನ್ನು ಮೈಗೂಡಿಸಿ ಕೊಳ್ಳುವುದಕ್ಕೋಸ್ಕರ ಸಂಸ್ಕೃತವನ್ನು ಕಲಿಯಿರಿ ಎನ್ನುತ್ತಿದ್ದಾರೆ. ಆದರೆ ಬದುಕು ನಡೆಯಬೇಕಾ ದರೆ ಕೇವಲ ಸಂಸ್ಕೃತಿ-ಧರ್ಮ ಸಾಲದು ; ಅನ್ನ-ಬಟ್ಟೆ ಹಾಗೂ ಇತರ ಜೀವನ ಸೌಕರ್ಯಗಳೂ ಅಷ್ಟೇ ಆವಶ್ಯಕ. ಆದ್ದರಿಂದ ಪಾಶ್ಚಾತ್ಯ ತಂತ್ರಜ್ಞಾನವನ್ನೂ ಪಡೆದುಕೊಳ್ಳುವಂತೆ ಹೇಳುತ್ತಿದ್ದಾರೆ. ಮತ್ತು ಹೀಗೆ ಹೇಳುವುದರ ಜೊತೆಗೆ, ‘ಕಲಿಯವುದನ್ನು ನಿಖರವಾಗಿ ಕಲಿಯಿರಿ’ ಎನ್ನುತ್ತಿದ್ದಾರೆ. ಅವರ ಈ ಮಾತು ತುಂಬ ಮಹತ್ತ್ವಪೂರ್ಣವಾದದ್ದು. ಕೇವಲ ಪರೀಕ್ಷೆ ಪಾಸು ಮಾಡುವುದಕ್ಕಾಗಿ ಉರು ಹೊಡೆದು ವಿದ್ಯಾವಂತರೆನ್ನಿಸಿಕೊಂಡವರಿಂದ ಏನಾದೀತು ? ಸಂಸ್ಕೃತವನ್ನು ನಿಖರವಾಗಿ ಅಧ್ಯಯನ ಮಾಡುವುದರಿಂದ ಧರ್ಮಗ್ರಂಥಗಳಲ್ಲಿರುವ ಅಮೂಲ್ಯ ವಿಚಾರಗಳನ್ನು ಅರಿತು ಕೊಳ್ಳಲು ಸಾಧ್ಯವಾಗುತ್ತದೆ ; ಧರ್ಮದ ಮರ್ಮವನ್ನು ಅರಿತುಕೊಂಡಾಗ ಆತ್ಮವಿಶ್ವಾಸ ಜಾಗೃತ ವಾಗುತ್ತದೆ. ತನ್ಮೂಲಕ ಸಮಾಜನಿಷ್ಠೆ, ರಾಷ್ಟ್ರಪ್ರಜ್ಞೆ ಕೂಡ ಜಾಗೃತಗೊಳ್ಳುತ್ತವೆ. ಅಂತೆಯೇ ಪಾಶ್ಚಾತ್ಯ ವಿಜ್ಞಾನ-ತಂತ್ರಜ್ಞಾನಗಳನ್ನು ನಿಖರವಾಗಿ ಅರಿತು ಅಳವಡಿಸಿಕೊಳ್ಳುವುದರ ಮೂಲಕ ಐಹಿಕ ಸಂಪತ್ತನ್ನು ಹೆಚ್ಚಿಸಿಕೊಳ್ಳಬಹುದು ; ತನ್ಮೂಲಕ ಭಾರತದ ಪ್ರತಿಯೊಬ್ಬ ಪ್ರಜೆಯೂ ಸಂತುಷ್ಟಿಯ ಜೀವನವನ್ನು ನಡಸುವಂತಾಗುತ್ತದೆ. ಆದ್ದರಿಂದಲೇ ಸ್ವಾಮೀಜಿ ಆ ಯುವಕರಿಗೆ ಭಾರತೀಯ ಧರ್ಮ-ಸಂಸ್ಕೃತಿಗಳೊಂದಿಗೆ ಪಾಶ್ಚಾತ್ಯ ವಿಜ್ಞಾನ-ತಂತ್ರಜ್ಞಾನಗಳನ್ನು ಅಳವಡಿಸಿ ಕೊಳ್ಳುವಂತೆ ಮತ್ತು ಕಲಿಯುವುದನ್ನು ನಿಖರವಾಗಿ ಕಲಿಯುವಂತೆ ಹೇಳಿದರು. ಅವರು ಈ ಕರೆಯನ್ನು ನೀಡಿ ಇಂದಿಗೆ ನೂರು ವರ್ಷಗಳೂ ಆಗಿಲ್ಲ. ಈ ಅಲ್ಪಾವಧಿಯಲ್ಲೇ ನಮ್ಮ ದೇಶದಲ್ಲಿ ಸಂಸ್ಕೃತ ಜ್ಞಾನ ಹಾಗೂ ಪಾಶ್ಚಾತ್ಯ ವಿಜ್ಞಾನಗಳೆರಡೂ ಸಾಕಷ್ಟು ವ್ಯಾಪಕವಾಗಿ ಬೆಳೆದಿರುವುದನ್ನು ಕಾಣಬಹುದಾಗಿದೆ. ಆದರೆ ಸ್ವಾಮೀಜಿ ಹೇಳಿದ ‘ನಿಖರತೆ’ ಮಾತ್ರ ಇನ್ನೂ ಬರಬೇಕಾಗಿದೆ.</p>
<p>ಭಾರತೀಯ ಸಂಸ್ಕೃತಿಯನ್ನು ಅಧ್ಯಯನ ಮಾಡುವಂತೆ ಅಲ್ವರಿನ ಯುವಕರನ್ನು ಪ್ರೋತ್ಸಾಹಿ ಸಿದ ಸ್ವಾಮೀಜಿ, ರಾಷ್ಟ್ರನಿರ್ಮಾಣದ ಮಹೋದ್ದೇಶವು ಈಡೇರಬೇಕಾದರೆ ಭಾರತದ ಚರಿತ್ರೆ ಯನ್ನು ಪುನರ್ನಿರೂಪಿಸಬೇಕಾದ ಆವಶ್ಯಕತೆಯನ್ನು ಒತ್ತಿ ಹೇಳುತ್ತಾರೆ :</p>
<p>“ಸಂಸ್ಕೃತ ಭಾಷೆಯನ್ನೂ ಪಾಶ್ಚಾತ್ಯರ ವೈಜ್ಞಾನಿಕ ವಿಧಾನಗಳನ್ನೂ ಶ್ರಮವಹಿಸಿ ಅಧ್ಯಯನ ಮಾಡಿ. ಆಗ ಭಾರತದ ಇತಿಹಾಸವನ್ನು ವೈಜ್ಞಾನಿಕ ತಳಹದಿಯ ಮೇಲೆ ನಿಲ್ಲಿಸಲು ಸಾಧ್ಯವಾಗು ವಂತಹ ಕಾಲವೊಂದು ಬರುತ್ತದೆ. ಈಗಿರುವ ಭಾರತದ ಇತಿಹಾಸವೆಲ್ಲ ಅವ್ಯವಸ್ಥಿತ. ಅದರ ಕಾಲಾನುಕ್ರಮಣಿಕೆಯೂ ನಿಖರವಾಗಿಲ್ಲ. ಪಾಶ್ಚಾತ್ಯರು ಬರೆದ ಈ ಚರಿತ್ರೆಯು ನಮ್ಮ ಮನಸ್ಸನ್ನು ದುರ್ಬಲಗೊಳಿಸುತ್ತದೆಯಷ್ಟೆ. ಏಕೆಂದರೆ ಅದು ಮೊದಲಿನಿಂದ ಕಡೆಯವರೆಗೂ ನಮ್ಮ ಅವನತಿ ಯನ್ನಷ್ಟೇ ಹೇಳುತ್ತದೆ. ನಮ್ಮ ಧರ್ಮ-ಸಂಸ್ಕೃತಿ-ತತ್ವಗಳನ್ನು, ಆಚಾರ-ವಿಚಾರ-ಸಂಪ್ರದಾಯ ಗಳನ್ನು ಅರ್ಥಮಾಡಿಕೊಳ್ಳಲಾರದ ಆ ವಿದೇಶೀಯರು, ಪೂರ್ವಗ್ರಹ ಪೀಡಿತವಲ್ಲದ ಪ್ರಾಮಾಣಿಕ –ನಿಷ್ಪಕ್ಷಪಾತ ಚರಿತ್ರೆಯನ್ನು ಬರೆಯಲು ಹೇಗೆ ಸಾಧ್ಯ? ಸ್ವಾಭಾವಿಕವಾಗಿಯೇ ಎಷ್ಟೋ ತಪ್ಪು ತಿಳಿವಳಿಕೆಗಳು, ತಪ್ಪು ತೀರ್ಮಾನಗಳು ಅವುಗಳಲ್ಲಿ ನುಸುಳಿವೆ. ಆದರೆ ಈ ನಮ್ಮ ಪ್ರಾಚೀನ ಇತಿಹಾಸ ಸಂಶೋಧನಾಕಾರ್ಯದಲ್ಲಿ ಮುಂದುವರಿಯುವುದು ಹೇಗೆಂಬುದನ್ನು ಐರೋಪ್ಯರೇ ನಮಗೆ ತೋರಿಸಿಕೊಟ್ಟಿದ್ದಾರೆ. ಈಗ ಇತಿಹಾಸ ಸಂಶೋಧನೆಯ ನೂತನ ಮಾರ್ಗವೊಂದನ್ನು ಸ್ವತಂತ್ರವಾಗಿ ಅನ್ವೇಷಿಸುವ ಕೆಲಸ ನಮಗೆ ಸೇರಿದ್ದು. ವೇದಗಳನ್ನು, ಪುರಾಣಗಳನ್ನು ಹಾಗೂ ಪ್ರಾಚೀನ ಐತಿಹಾಸಿಕ ದಾಖಲೆಗಳನ್ನು ಅಧ್ಯಯನ ಮಾಡಿ ಅದರ ಸಹಾಯದಿಂದ ನಿಷ್ಕೃಷ್ಟವಾದ, ಸಹಾನುಭೂತಿಪೂರ್ವಕವಾದ ಹಾಗೂ ಸ್ಫೂರ್ತಿದಾಯಕವಾದ ನಮ್ಮ ನಾಡಿನ ಇತಿಹಾಸವನ್ನು ಬರೆಯಬೇಕು. ಇದನ್ನು ನಮ್ಮ ಜೀವನಾವಧಿಯ ಕಾರ್ಯವನ್ನಾಗಿ ಮಾಡಿಕೊಳ್ಳಬೇಕು ; ನಮ್ಮ ಜೀವನ-ಧ್ಯೇಯವನ್ನಾಗಿ ಮಾಡಿಕೊಳ್ಳಬೇಕು. ಭಾರತದ ಇತಿಹಾಸವನ್ನು ಬರೆಯಬೇಕಾದವರು ಭಾರತೀಯರು. ಆದ್ದರಿಂದ ಕಾಲಗರ್ಭದಲ್ಲಿ ಕಣ್ಮರೆಯಾಗಿ ಹೋಗಿರುವ ನಮ್ಮ ಅಮೂಲ್ಯ ಸಂಪತ್ತನ್ನು ಮರಳಿ ಪಡೆಯುವ ಕಾರ್ಯಕ್ಕೆ ಕೈಹಾಕಿ. ತನ್ನ ಮಗುವು ಕಾಣೆಯಾಗಿದ್ದರೆ ಒಬ್ಬ ಮನುಷ್ಯನು ಅದನ್ನು ಮರಳಿ ಪಡೆಯುವವರೆಗೂ ಸುಮ್ಮನಾಗುವುದಿಲ್ಲ. ಅದರಂತೆಯೇ, ಪ್ರಾಚೀನ ಭಾರತದ ವೈಭವವನ್ನು ಜನಮನದಲ್ಲಿ ಪುನಃಸ್ಥಾಪಿಸುವವರೆಗೂ ನಿಮ್ಮ ಕಾರ್ಯವನ್ನು ನಿಲ್ಲಿಸಬೇಡಿ. ನಿಜವಾದ ರಾಷ್ಟ್ರೀಯ ಶಿಕ್ಷಣವೆಂದರೆ ಅದು. ಇಂತಹ ರಾಷ್ಟ್ರೀಯ ಶಿಕ್ಷಣದ ಪ್ರಗತಿಯೊಂದಿಗೆ ನಿಜವಾದ ರಾಷ್ಟ್ರಪ್ರಜ್ಞೆಯೂ ಜಾಗೃತವಾಗುತ್ತದೆ.”</p>
<p>ಸರ್ವಸಂಗ ಪರಿತ್ಯಾಗಿಗಳಾದ, ‘ಬ್ರಹ್ಮಂ ಸತ್ಯಂ ಜಗನ್ಮಿಥ್ಯಾ’ ಎಂದರಿತ ಮತ್ತು ಪರಮಾರ್ಥ ವನ್ನೇ ಪರಮೋದ್ದೇಶವಾಗುಳ್ಳ ಸಂನ್ಯಾಸಿಗಳಾದ ಸ್ವಾಮಿ ವಿವೇಕಾನಂದರು ರಾಷ್ಟ್ರೀಯ ಭಾವನೆ ಯನ್ನು ಜಾಗೃತಗೊಳಿಸುವ ಮಾರ್ಗವನ್ನು ಬೋಧಿಸುತ್ತಿದ್ದಾರೆ. ಪ್ರತಿಯೊಬ್ಬ ರಾಷ್ಟ್ರಕನಲ್ಲೂ ರಾಷ್ಟ್ರಭಾವ ಜಾಗೃತವಾಗಿ ಅವನೊಬ್ಬ ಕೆಚ್ಚೆದೆಯ ಪ್ರಜೆಯಾಗಿ ನಿರ್ಮಾಣಗೊಳ್ಳಬೇಕಾದರೆ ಅವನಲ್ಲಿ ರಾಷ್ಟ್ರದ ಇತಿಹಾಸಪ್ರಜ್ಞೆ ಎಚ್ಚತ್ತಿರಬೇಕಾಗುತ್ತದೆ. ಅಂತಹ ಪ್ರಜ್ಞೆಯನ್ನು ಬಡಿದೆಬ್ಬಿಸಲು ಸತ್ವಪೂರ್ಣವಾದ ಇತಿಹಾಸವನ್ನು ಬರೆದು ಜನತೆಯ ಮುಂದಿಡಬೇಕಾಗಿದೆ. ಹಿಂದೂಧರ್ಮ- ಸಂಸ್ಕೃತಿಯ ಪರಿಚಯವಿರುವ ಭಾರತೀಯರೇ ಅಂತಹ ಸತ್ವಪೂರ್ಣ ಇತಿಹಾಸವನ್ನು ಬರೆಯ ಬೇಕು ಎನ್ನುತ್ತಿದ್ದಾರೆ ಸ್ವಾಮೀಜಿ.</p>
<p>ಸ್ವಾಮೀಜಿಯ ವ್ಯಕ್ತಿತ್ವ ಅಲ್ವರಿನಲ್ಲಿ ಅವರನ್ನು ಎಲ್ಲರಿಗೂ ಪ್ರೀತಿಪಾತ್ರರನ್ನಾಗಿಸಿತ್ತು. ಅಲ್ಲಿ ಅವರ ಬಳಿಗೆ ಒಬ್ಬ ಬ್ರಾಹ್ಮಣರ ಹುಡುಗ ಆಗಾಗ ಬರುತ್ತಿದ್ದ. ಅವನು ಸ್ವಾಮೀಜಿಯನ್ನು ತನ್ನ ಸ್ವಂತ ಗುರುವೆಂದೇ ಭಾವಿಸಿ ವಿಶ್ವಾಸ ತಾಳಿದ್ದ. ಅವನಿಗೆ ಉಪನಯನದ ವಯಸ್ಸಾಗಿತ್ತು. ಆದರೆ ಬಡವ. ಉಪನಯನ ಮಾಡಿಕೊಳ್ಳುವ ಅನುಕೂಲತೆಯಿರಲಿಲ್ಲ. ಸ್ವಾಮೀಜಿಗೆ ಇದು ತಿಳಿದು ಬಂದಾಗ ಅವರಿಂದ ಸುಮ್ಮನಿರಲಾಗಲಿಲ್ಲ. ಆದ್ದರಿಂದ ಅವರು ತಮ್ಮ ಕೆಲವು ಶ್ರೀಮಂತ ಭಕ್ತರ ಮುಂದೆ ಹೇಳಿದರು, “ನಿಮ್ಮಲ್ಲಿ ನನ್ನೊಂದು ಕೋರಿಕೆಯಿದೆ. ಈ ಬ್ರಾಹ್ಮಣ ಬಾಲಕ ತನ್ನ ಉಪನಯನದ ಖರ್ಚನ್ನು ಹೊಂದಿಸಿಕೊಳ್ಳಲಾರದವನಾಗಿದ್ದಾನೆ. ಅವನಿಗೆ ಸಹಾಯ ಮಾಡ ಬೇಕಾದದ್ದು ಗೃಹಸ್ಥರಾದ ನಿಮ್ಮೆಲ್ಲರ ಕರ್ತವ್ಯ. ಅವನ ಪರವಾಗಿ ನೀವು ಸ್ವಲ್ಪ ವಂತಿಗೆ ಎತ್ತಬೇಕು. ಈ ವಯಸ್ಸಿನ ಬ್ರಾಹ್ಮಣ ಬಾಲಕನೊಬ್ಬನಿಗೆ ತಾನು ಆಚರಿಸಬೇಕಾದ ಧಾರ್ಮಿಕ ವಿಧಿಗಳ ಬಗ್ಗೆ ತಿಳಿದಿಲ್ಲದಿರುವುದು ಸರಿಯಲ್ಲ. ಅಲ್ಲದೆ ಅವನ ವಿದ್ಯಾಭ್ಯಾಸಕ್ಕೂ ಒಂದು ವ್ಯವಸ್ಥೆ ಮಾಡಲು ಸಾಧ್ಯವಾಗುವುದಾದರೆ ಬಹಳ ಒಳ್ಳೆಯದು.”</p>
<p>ಈ ಸಂದರ್ಭದಲ್ಲೊಂದು ಸ್ವಾರಸ್ಯವನ್ನು ಗಮನಿಸಬಹುದು ನಾವು. ಸ್ವತಃ ಸ್ವಾಮೀಜಿ ಹುಟ್ಟಿನಿಂದ ಬ್ರಾಹ್ಮಣರಲ್ಲ. ಇನ್ನು ಸಂನ್ಯಾಸ ಸ್ವೀಕರಿಸಿದ ಮೇಲಂತೂ ಅವರು ಚತುರ್ವರ್ಣ ಗಳನ್ನೂ ಮೀರಿದವರಾದರು. ಆದರೆ ಅವರು ‘ಬ್ರಾಹ್ಮಣ ಸಂನ್ಯಾಸಿ’ಗಳಲ್ಲವೆಂಬ ಕಾರಣದಿಂದ ಸಂಪ್ರದಾಯಸ್ಥ ಬ್ರಾಹ್ಮಣರು ಅವರನ್ನು ಅನಾದರಿಸಿ, ಅವರೊಂದಿಗೆ ಅಹಿತಕರವಾಗಿ ನಡೆದು ಕೊಂಡ ಘಟನೆಗಳು ಅವರ ಜೀವನದುದ್ದಕ್ಕೂ ಹಲವಾರು. ವಸ್ತುಸ್ಥಿತಿ ಹೀಗಿದ್ದರೂ ಈಗ ಅವರು ಬ್ರಾಹ್ಮಣ ಬಾಲಕನೊಬ್ಬನ ಉಪನಯನದ ವಿಷಯದಲ್ಲಿ ಕಾಳಜಿ ವಹಿಸುತ್ತಿದ್ದಾರೆ ! ಬ್ರಾಹ್ಮಣ ವರ್ಗಕ್ಕೆ ನಿಜಕ್ಕೂ ತಮ್ಮ ಬ್ರಾಹ್ಮಣ್ಯದಲ್ಲಿ ಅಭಿಮಾನವಿದ್ದದ್ದೇ ಆದಲ್ಲಿ, ತಮ್ಮ ಬ್ರಾಹ್ಮಣ ಕುಲದಲ್ಲಿ ಉಪನಯನವಾಗದೆ ಉಳಿದ ಒಬ್ಬನೇ ಒಬ್ಬ ಬಾಲಕನೂ ಇಲ್ಲದಿರುವಂತೆ ನೋಡಿ ಕೊಳ್ಳಬೇಕಾದುದು ಅದರ ಆದ್ಯಕರ್ತವ್ಯ. ಆರ್ಥಿಕ ಅಥವಾ ಇತರ ಅಡಚಣೆಗಳಿಂದಾಗಿ, ಪ್ರಾಪ್ತ ವಯಸ್ಸಿನ ಬ್ರಾಹ್ಮಣ ಬಾಲಕರು ಉಪನಯನವಾಗದೆ ಉಳಿದುಕೊಳ್ಳುವಂತಹ ದುಸ್ಥಿತಿ ನೂರು ವರ್ಷಗಳ ಹಿಂದೆಯೂ ಇದ್ದಿತೆಂಬುದು ತಿಳಿದುಬರುತ್ತದೆ. ಆದರೆ ಗಮನಾರ್ಹ ಅಂಶವೇನೆಂದರೆ ಇದನ್ನು ಕಂಡ ಸ್ವಾಮೀಜಿ ‘ಏನು ಮಾಡಲಾದೀತು, ಹುಡುಗನ ಹಣೇಬರಹ’ ಎಂದೋ, ಅಥವಾ ‘ಕಾಲ ಕೆಟ್ಟುಹೋಯಿತು’ ಎಂದೋ ದೂಷಿಸಿ ಸುಮ್ಮನಾಗಲಿಲ್ಲ. ಬದಲಾಗಿ ತಕ್ಷಣ ಅದರ ಬಗ್ಗೆ ಕ್ರಮ ಕೈಗೊಂಡು ಬಾಲಕನ ಉಪನಯನಕ್ಕೆ ವ್ಯವಸ್ಥೆ ಮಾಡಿಸಿದರು. ಹೀಗೆ ಮಾಡುವುದರ ಮೂಲಕ ಸಮಾಜಕ್ಕೆ ಒಂದು ಮೇಲ್ಪಂಕ್ತಿಯನ್ನು ಹಾಕಿಕೊಟ್ಟರು. ಸಂನ್ಯಾಸಿಗಳು ಪರಿವ್ರಾಜಕರಾಗಿ ದೇಶ ಸಂಚಾರ ಮಾಡಬೇಕಾದ ಉದ್ದೇಶಗಳಲ್ಲಿ ಇದೂ ಒಂದು–ಅವರು ತಮ್ಮದೇ ಆದ ರೀತಿಯಿಂದ ಸಮಾಜದಲ್ಲಿ ಧರ್ಮವನ್ನು ನೆಲೆಗೊಳಿಸುವಂತಾಗುತ್ತದೆ ; ಸಂಸ್ಕೃತಿಯನ್ನು ಊರ್ಜಿತಗೊಳಿಸುವಂತಾಗುತ್ತದೆ.</p>
<p>ಈ ಬ್ರಾಹ್ಮಣಬಾಲಕನ ಉಪನಯನಕ್ಕಾಗಿ ವಂತಿಗೆ ಸಂಗ್ರಹಿಸುವಂತೆ ತಮ್ಮ ಕೆಲವು ಭಕ್ತರಿಗೆ ಸ್ವಾಮೀಜಿ ತಿಳಿಸಿದ್ದರೂ, ಬಳಿಕ ಕೆಲವೇ ದಿನಗಳಲ್ಲಿ ಅವರು ಅಲ್ವರಿನಿಂದ ಹೊರಟು ಮೌಂಟ್ ಅಬು ಎಂಬಲ್ಲಿಗೆ ಹೋದರು. ಆದರೆ ಅವರು ಆ ಹುಡುಗನ ಉಪನಯನದ ವಿಷಯವನ್ನು ಮರೆತಿರಲಿಲ್ಲವೆಂಬುದು ಅವರು ಮೌಂಟ್ ಅಬುವಿನಿಂದ ಅಲ್ವರಿನ ತಮ್ಮ ಶಿಷ್ಯನಾದ ಗೋವಿಂದ ಸಹಾಯ್ ಎಂಬವನಿಗೆ ಬರೆದ ಪತ್ರದಿಂದ ತಿಳಿದುಬರುತ್ತದೆ. ಆ ಪತ್ರ ಹೀಗಿದೆ –</p>
<p>“. . . . ನೀವು ಆ ಬ್ರಾಹ್ಮಣ ಬಾಲಕನ ಉಪನಯನವನ್ನು ನೆರವೇರಿಸಿದ್ದೀರಿ ತಾನೆ ? ಅಲ್ಲದೆ ನೀನು ಸಂಸ್ಕೃತಾಭ್ಯಾಸವನ್ನು ಮಾಡುತ್ತಿದ್ದೀಯಾ ? ಅದು ಎಲ್ಲಿಯವರೆಗೆ ಬಂದಿದೆ ? ಈ ವೇಳೆಗೆ ಪ್ರಥಮ ಭಾಗವನ್ನು ಮುಗಿಸಿರಬೇಕೆಂದು ಭಾವಿಸುತ್ತೇನೆ . . . ಶಿವಪೂಜೆಯನ್ನು ಪಟ್ಟು ಹಿಡಿದು ಮಾಡುತ್ತಿರುವೆಯಷ್ಟೆ ? ಇಲ್ಲದಿದ್ದರೆ ಇನ್ನು ಮುಂದಾದರೂ ಬಿಡದೆ ಮಾಡಲು ಪ್ರಯತ್ನಿಸು. ‘ಮೊದಲು ಭಗವಂತನ ಸಾಮ್ರಾಜ್ಯವನ್ನು ಪಡೆದುಕೊ ; ಉಳಿದುದೆಲ್ಲವೂ ತಾನಾಗಿಯೇ ನಿನ್ನಲ್ಲಿಗೆ ಬಂದು ಕೂಡಿಕೊಳ್ಳುತ್ತವೆ.’ ನೀವು ಭಗವಂತನನ್ನು ಅನುಸರಿಸಿದರೆ ನಿಮಗೆ ಬೇಕಾದುದನ್ನೆಲ್ಲ ಪಡೆಯುತ್ತೀರಿ. . . ನನ್ನ ಪುತ್ರರಿರಾ, ಧರ್ಮದ ತಿರುಳಿರುವುದು ಸಿದ್ಧಾಂತಗಳಲ್ಲಲ್ಲ, ಆಚರಣೆ ಯಲ್ಲಿ. ಒಳ್ಳೆಯವರಾಗುವುದು ಮತ್ತು ಒಳ್ಳೆಯದನ್ನು ಮಾಡುವುದು–ಇದೇ ಧರ್ಮದ ಸರ್ವಸ್ವ. ‘ಭಗವಂತನಿಗೆ ಪ್ರಿಯನಾದವನು ಯಾರೆಂದರೆ, ಕೇವಲ ‘ಪ್ರಭು ಪ್ರಭು !’ ಎಂದು ಕೂಗಿಕೊಳ್ಳು ವವನಲ್ಲ, ಯಾರು ಅವನ ಅನುಜ್ಞೆಯನ್ನು ನೆರವೇರಿಸುತ್ತಾನೆಯೋ ಅವನು.’ ನೀವು ಅಲ್ವರೀ ಯುವಕರು ಒಳ್ಳೇ ಉತ್ಸಾಹಿಗಳು. ಶೀಘ್ರದಲ್ಲೇ ನೀವು ನಿಮ್ಮ ಸಮಾಜಕ್ಕೆ ರತ್ನಪ್ರಾಯರಾಗಿ, ನಿಮಗೆ ಜನ್ಮವಿತ್ತ ಈ ದೇಶಕ್ಕೆ ಹೆಮ್ಮೆ ತರುವವರಾಗುತ್ತೀರೆಂದು ಆಶಿಸುತ್ತೇನೆ.”</p>
<p>ಒಂದು ದಿನ ಸ್ವಾಮೀಜಿ, “ಇಲ್ಲಿ ಸಮೀಪದಲ್ಲಿ ಯಾರಾದರೂ ಸಾಧುಸಂತರು ವಾಸವಾಗಿ ಇದ್ದಾರೆಯೇ ?” ಎಂದು ಅಲ್ವರಿನ ಕೆಲವು ಭಕ್ತರನ್ನು ಕೇಳಿದಾಗ, ಅಲ್ಲೊಬ್ಬ ವೃದ್ಧ ಬ್ರಹ್ಮಚಾರಿ ವಾಸವಾಗಿರುವ ವಿಷಯ ತಿಳಿದುಬಂದಿತು. ಕೆಲವು ಪರಿಚಯಸ್ಥರನ್ನು ಜೊತೆಗೂಡಿಕೊಂಡು ಅವನನ್ನು ನೋಡಲು ಹೊರಟರು. ಈತ ವೈಷ್ಣವ ಮತಾವಲಂಬಿ ; ಇವನಿಗೆ ವೇದಾಂತಿಗಳಾದ ಸಂನ್ಯಾಸಿಗಳ ಮೇಲೆ ಬದ್ಧದ್ವೇಷ. ಸ್ವಾಮೀಜಿಯನ್ನು ನೋಡಿದ ಕೂಡಲೇ ಈ ಬ್ರಹ್ಮಚಾರಿ, ಸಂನ್ಯಾಸಧರ್ಮವನ್ನೂ ಕಷಾಯ ವಸ್ತ್ರದ ಧರಿಸುವಿಕೆಯನ್ನೂ ವಾಚಾಮಗೋಚರವಾಗಿ ಬೈಯ ಲಾರಂಭಿಸಿದ. ಆದರೆ ಸ್ವಾಮೀಜಿ ಯಾವ ಪ್ರತಿಕ್ರಿಯೆಯನ್ನೂ ತೋರದೆ, “ದೇವರು-ಧರ್ಮದ ಬಗ್ಗೆ ಏನಾದರೂ ಸ್ವಲ್ಪ ಹೇಳಿ” ಎಂದು ಬ್ರಹ್ಮಚಾರಿಯನ್ನು ವಿನಂತಿಸಿಕೊಂಡರು. ತನ್ನ ಬೈಗಳ ಅವರ ಮೇಲೆ ಯಾವುದೇ ಪರಿಣಾಮವನ್ನುಂಟುಮಾಡದಿದ್ದುದನ್ನು ಕಂಡ ಬ್ರಹ್ಮಚಾರಿ ತಣ್ಣಗಾಗಿ, “ಹೋಗಲಿ, ನನಗೆ ನಿಮ್ಮ ಮೇಲೇನೂ ಕೋಪವಿಲ್ಲ. ಈಗ ಏನಾದರೂ ಸ್ವಲ್ಪ ಉಪಾಹಾರವನ್ನು ತೆಗೆದುಕೊಳ್ಳಿ” ಎಂದ. ಆಗ ತಾನೇ ತಾವು ಊಟ ಮಾಡಿ ಬಂದಿರುವುದಾಗಿ ತಿಳಿಸಿದ ಸ್ವಾಮೀಜಿ ಅವನ ಆತಿಥ್ಯವನ್ನು ವಿನಯದಿಂದಲೇ ನಿರಾಕರಿಸಿದರು. ಆದರೆ ಬ್ರಹ್ಮಚಾರಿಗೆ ತಕ್ಷಣ ಕೋಪ ಬಂದುಬಿಟ್ಟಿತು. “ತೊಲಗಿಹೋಗಿ ಇಲ್ಲಿಂದ” ಎಂದು ಅಬ್ಬರಿಸಿದ. ಸ್ವಾಮೀಜಿ ಮರುಮಾತ ನಾಡದೆ ಅವನಿಗೆ ನಮಸ್ಕಾರ ಮಾಡಿ ಅಲ್ಲಿಂದ ಹೊರಟುಬಂದರು. ಆ ಬ್ರಹ್ಮಚಾರಿಯ ಆಶ್ರಮ ದಿಂದ ಹೊರಗೆ ಬಂದಕೂಡಲೇ ಸ್ವಾಮೀಜಿ ಗಟ್ಟಿಯಾಗಿ ನಗುತ್ತ ಭಕ್ತರ ಹತ್ತಿರ ಹೇಳುತ್ತಾರೆ, “ಆಹಾ, ಎಂಥ ವಿಚಿತ್ರ ಸಾಧುವಿನ ಬಳಿಗೆ ಕರೆದುಕೊಂಡು ಬಂದಿರಿ ನನ್ನನ್ನು ! ಅಬ್ಬ ! ಎಂಥಾ ಮುಂಗೋಪಿ !” ಅಲ್ಲದೆ ಅವರು ಆ ವೃದ್ಧನ ಮಾತಿನ ಧಾಟಿಯನ್ನು ಅಣಕವಾಗಿ ತೋರಿಸಿದಾಗ ಅಲ್ಲೊಂದು ನಗೆಯ ಹೊನಲೇ ಎದ್ದಿತು.</p>
<p>ಒಂದು ದಿನ ಅಲ್ವರಿನ ಒಬ್ಬ ಶಿಷ್ಯ ಸ್ವಾಮೀಜಿಯನ್ನು ತನ್ನ ಮನೆಗೆ ಊಟಕ್ಕೆ ಆಹ್ವಾನಿಸಿದ. ಅವರು ಅವನ ಮನೆಗೆ ಹೋದಾಗ ಅವನು ಮೈಗೆ ಎಣ್ಣೆ ತಿಕ್ಕಿಕೊಳ್ಳುತ್ತ ಸ್ನಾನಕ್ಕೆ ಸಿದ್ಧನಾಗುತ್ತಿದ್ದ. ಎಣ್ಣೆಯನ್ನು ತಿಕ್ಕಿಕೊಳ್ಳುತ್ತಲೇ ಆತ ಕೇಳಿದ, “ಸ್ವಾಮೀಜಿ, ಸ್ನಾನಕ್ಕೆ ಮುಂಚೆ ಮೈಗೆ ಎಣ್ಣೆ ತಿಕ್ಕಿಕೊಳ್ಳುವುದರಿಂದ ಏನಾದರೂ ಪ್ರಯೋಜನವಿದೆಯೆ ?” ಪ್ರತಿದಿನ ಮೈಗೆ ಎಣ್ಣೆ ತಿಕ್ಕಿಕೊಳ್ಳು ವವನಿಗೆ ಅದರ ಪ್ರಯೋಜನ ತಿಳಿಯದಿರುತ್ತದೆಯೆ ? ಆದರೂ ಸ್ವಾಮೀಜಿ ಏನು ಹೇಳುತ್ತಾರೋ ನೋಡೋಣ ಎಂಬ ಕುತೂಹಲ ಅವನಿಗೆ. ಸ್ವಾಮೀಜಿ ಬಹಳ ಸ್ವಾರಸ್ಯಕರವಾದ ಉತ್ತರವನ್ನೇ ಕೊಟ್ಟರು–“ಪ್ರಯೋಜನವಿದೆ ; ಕಾಲು ಸೇರು ತುಪ್ಪ ತಿನ್ನುವುದೂ ಒಂದೇ, ಮೈಗೆ ಒಂದು ಚಟಾಕು ಎಣ್ಣೆ ತಿಕ್ಕಿಕೊಳ್ಳುವುದೂ ಒಂದೇ.”</p>
<p>ಊಟವಾದ ಮೇಲೆ ಆ ಶಿಷ್ಯ ಕೇಳಿದ–</p>
<p>“ಸ್ವಾಮೀಜಿ, ನೀವೇನೋ ನಮಗೆ ಸತ್ಯಸಂಧತೆ-ಪ್ರಾಮಾಣಿಕತೆ-ಧೈರ್ಯ-ಪವಿತ್ರತೆ-ನಿಷ್ಕಾಮ ಕರ್ಮ ಇತ್ಯಾದಿ ವಿಚಾರಗಳ ಬಗೆಗೆಲ್ಲ ಹೇಳುತ್ತಿರುತ್ತೀರಿ. ಆದರೆ ಉದ್ಯೋಗದಲ್ಲಿರುವವರಿಗೆ ಇದನ್ನೆಲ್ಲ ನಿಷ್ಠೆಯಿಂದ ಪಾಲಿಸಿಕೊಂಡು ಬರಲು ಸಾಧ್ಯವಾಗುವುದಿಲ್ಲ. ಏಕೆಂದರೆ ನಾವು ಧನಸಂಪಾದನೆಗಾಗಿಯೇ ಕೆಲಸ ಮಾಡುವವರು. ನಾವು ನಮ್ಮ ಕೆಲಸವನ್ನು ನಿಷ್ಕಾಮಕರ್ಮ ಎಂದು ಹೇಳಿಕೊಳ್ಳುವುದು ಹೇಗೆ ? ಮತ್ತೊಬ್ಬರ ಕೈ ಕೆಳಗೆ ದುಡಿಯುವುದೆಂದರೆ ಅದೊಂದು ಬಗೆಯ ಗುಲಾಮಗಿರಿಯೇ ಸರಿ. ಅಲ್ಲದೆ ಇಂದಿನ ದಿನಗಳಲ್ಲಿ ವ್ಯಾಪಾರ-ವ್ಯವಹಾರ ಎಂಬುದು ಹೇಗಾಗಿಬಿಟ್ಟಿದೆಯೆಂದರೆ ಸತ್ಯಸಂಧತೆ–ಪ್ರಾಮಾಣಿಕತೆಗಳನ್ನು ಉಳಿಸಿಕೊಳ್ಳಲು ಸಾಧ್ಯವೇ ಇಲ್ಲ. ನಾವು ಈ ಪ್ರಪಂಚದಲ್ಲಿದ್ದುಕೊಂಡು ದುಡಿಯಬೇಕೆಂದರೆ ನೈತಿಕತೆಯನ್ನು ಉಳಿಸಿಕೊಳ್ಳಲು ಸಾಧ್ಯವಿಲ್ಲ. ಸ್ವಾಮೀಜಿ, ಈ ಬಗ್ಗೆ ನೀವೇನು ಹೇಳುತ್ತೀರಿ ?”</p>
<p>ಆ ಶಿಷ್ಯ ಈ ಪ್ರಶ್ನೆಯನ್ನು ಕೇಳಿ ಒಂದು ಶತಮಾನವೇ ಸಲ್ಲುತ್ತ ಬಂದಿತು. ಆದರೆ ಇಂದಿಗೂ ಈ ಪ್ರಶ್ನೆ ಚಲಾವಣೆಯಲ್ಲಿದೆ. ‘ಹಿಂದಿನಕಾಲ ಎಂದರೆ ಸುವರ್ಣ ಯುಗ ! ಈಗಿನ ಕಾಲ ನಿಜಕ್ಕೂ ಕಲಿಗಾಲ. ಎಲ್ಲ ಕೆಟ್ಟುಹೋಗಿದೆ’ ಎಂಬ ಮಾತನ್ನು ಆಗಾಗ ಕೇಳುತ್ತಲೇ ಇರುತ್ತೇವೆ. ಆದರೆ ಈ ಪ್ರಶ್ನೆಗೆ ಸ್ವಾಮೀಜಿ ನೀಡಿದ ಉತ್ತರ ಮಾತ್ರ ಅತ್ಯಂತ ಮನನೀಯವಾಗಿದೆ, ನಿತ್ಯನೂತನವಾಗಿದೆ–</p>
<p>“ನಾನೂ ಈ ವಿಷಯವಾಗಿ ಬಹಳಷ್ಟು ಆಲೋಚಿಸಿ ಕೊನೆಗೊಂದು ತೀರ್ಮಾನಕ್ಕೆ ಬಂದಿ ದ್ದೇನೆ. ಅದೇನೆಂದರೆ ತಮ್ಮ ಶೀಲವನ್ನು ಸರಿಯಾಗಿಟ್ಟುಕೊಂಡು ಹಣ ಸಂಪಾದನೆ ಮಾಡಲು ನಿಜಕ್ಕೂ ಯಾರಿಗೂ ಇಷ್ಟವಿಲ್ಲ. ಅಲ್ಲದೆ ನಿನ್ನಂತೆ ಯಾರಿಗೂ ಇದೊಂದು ಆಲೋಚಿಸಬೇಕಾದ ವಿಚಾರವೆಂದೂ ಅನ್ನಿಸುವುದಿಲ್ಲ. ಅಥವಾ ಇದೊಂದು ಸಮಸ್ಯೆಯಂತೆಯೂ ಕಂಡು ಬರುವು ದಿಲ್ಲ. ಇದು ನಮ್ಮ ಇಂದಿನ ಶಿಕ್ಷಣ ಕ್ರಮದಲ್ಲಿನ ದೋಷ. ವೈಯಕ್ತಿಕವಾಗಿ ನನಗನ್ನಿಸುತ್ತದೆ– ವ್ಯವಸಾಯವನ್ನು ಉದ್ಯೋಗವನ್ನಾಗಿ ಮಾಡಿಕೊಂಡರೆ ಅದರಲ್ಲಿ ತಪ್ಪೇನೂ ಇಲ್ಲ ಎಂದು. ಆದರೆ ನೀನು ಯಾರಿಗಾದರೂ ಹಾಗೆ ಹೇಳಿದರೆ ಅವನು ಕೇಳುತ್ತಾನೆ, ‘ಹಾಗಾದರೆ ನಾನಿಷ್ಟೆಲ್ಲ ಓದಿದ್ದೇಕೆ ಮತ್ತೆ ? ದೇಶದಲ್ಲಿರುವವರೆಲ್ಲ ರೈತರಾಗಬೇಕೆ ? ಈಗಾಗಲೇ ದೇಶದ ತುಂಬ ರೈತರಿದ್ದಾರೆ. ಅದಕ್ಕೇ ನಮ್ಮ ದೇಶ ಈ ದುರ್ಗತಿಗೆ ಬಂದಿರುವುದು’ ಎಂದು. ಆದರೆ ಈ ಮಾತು ಸರಿಯಲ್ಲ, ರಾಮಾಯಣವನ್ನು ಓದಿ ನೋಡು. ಅದಲ್ಲಿ ಜನಕ ಮಹಾರಾಜ ಒಂದು ಕೈಯಲ್ಲಿ ನೇಗಿಲು ಹಿಡಿದು ಇನ್ನೊಂದು ಕೈಯಲ್ಲಿ ವೇದಾಭ್ಯಾಸ ಮಾಡಿದ ಎಂದು ಹೇಳಿದೆ. ನಮ್ಮ ಸನಾತನ ಪುಷಿಗಳೆಲ್ಲ ಕೃಷಿಕರಾಗಿದ್ದರು. ಅಲ್ಲದೆ, ವ್ಯವಸಾಯದಲ್ಲಿ ಪ್ರಗತಿ ಸಾಧಿಸುವುದರ ಮೂಲಕ ಅಮೆರಿಕ ಹೇಗೆ ಮುಂದುವರಿದಿದೆ ನೋಡು ! ಆದರೆ ನಾವು ನಮ್ಮ ದೇಶದ ಅನಕ್ಷರಸ್ಥ ರೈತರಂತೆ ವ್ಯವಸಾಯವನ್ನು ಕೈಗೊಳ್ಳಬೇಕೆಂದು ನಾನು ಹೇಳುತ್ತಿಲ್ಲ. ನಾವು ಕೃಷಿ ವಿಜ್ಞಾನವನ್ನು ನಿಖರವಾಗಿ ಕಲಿತು, ಆ ಜ್ಞಾನವನ್ನು ನಮ್ಮ ವ್ಯವಸಾಯಕ್ಕೆ ಅಳವಡಿಸಿಕೊಳ್ಳಬೇಕು. ನಮಗೆ ಅವಶ್ಯಕವಾದ ಜ್ಞಾನವನ್ನು ಗಳಿಸಿ, ನಾವು ಬುದ್ಧಿವಂತರ ರೀತಿಯಲ್ಲಿ ಕೆಲಸ ಮಾಡಬೇಕು. ಆದರೆ ಇಂದಿನ ದಿನಗಳಲ್ಲಿ ಹಳ್ಳಿಗಳ ಹುಡುಗರು ಒಂದೆರಡು ಇಂಗ್ಲಿಷ್ ಪುಸ್ತಕಗಳನ್ನು ಓದುವುದೇ ತಡ, ನಗರಗಳಿಗೆ ಓಡಿಬಿಡುತ್ತಾರೆ. ಹಳ್ಳಿಯಲ್ಲಿ ಅವರಿಗೆ ಬೇಕಾದಷ್ಟು ಜಮೀನಿದ್ದರೂ ಅದರಿಂದ ಅವರಿಗೆ ತೃಪ್ತಿಯಿರುವುದಿಲ್ಲ. ಅವರಿಗೆ ಯಾವುದಾದರೂ ನೌಕರಿಗೆ ಸೇರಿ ನಗರ ಜೀವನದ ಭೋಗವನ್ನು ಅನುಭವಿಸುವ ಆಸೆ. ಆದ್ದರಿಂದಲೇ ಇತರ ಜನಾಂಗಗಳಂತೆ ಹಿಂದೂಗಳು ಯಾವ ಪ್ರಗತಿಯನ್ನೂ ಸಾಧಿಸಿಲ್ಲ. ನಮ್ಮ ದೇಶದ ಸಾವಿನ ಪ್ರಮಾಣ ತುಂಬ ಹೆಚ್ಚು. ಇದು ಹೀಗೆಯೇ ಮುಂದುವರಿದರೆ, ನಮ್ಮ ದೇಶ ಶೀಘ್ರದಲ್ಲೇ ನಾಮಾವಶೇಷವಾಗಬಹುದು. ಇದಕ್ಕೆ ಮೂಲ ಕಾರಣವೆಂದರೆ ನಮ್ಮ ಕೃಷಿ ಉತ್ಪಾದನೆ ಕಡಿಮೆ. ಹಳ್ಳಿಗರಲ್ಲಿ ಪಟ್ಟಣಕ್ಕೆ ವಲಸೆ ಹೋಗುವ ಪ್ರವೃತ್ತಿ ಹೆಚ್ಚಾಗುತ್ತಿದೆ. ಒಬ್ಬ ರೈತನ ಮಗ, ಅಲ್ಪ ಸ್ವಲ್ಪ ಶಿಕ್ಷಣ ಪಡೆದನೆಂದರೆ, ತನ್ನ ಕಸುಬನ್ನು ಬಿಟ್ಟು ಪಟ್ಟಣ ಸೇರಿ ಅಲ್ಲಿ ಬಿಳಿಯರ ಕೈ ಕೆಳಗೆ (ಸ್ವಾತಂತ್ರ್ಯಪೂರ್ವದಲ್ಲಿ) ಕೆಲಸಕ್ಕೆ ಸೇರಿಕೊಳ್ಳು ತ್ತಾನೆ. ನಿಸರ್ಗದ ಮಡಿಲಾದ ಹಳ್ಳಿಗಳಲ್ಲಿ ರೋಗರುಜಿನಗಳು ಬಹಳ ಕಡಿಮೆ ; ಅಲ್ಲದೆ ಅಲ್ಲಿ ವಾಸಿಸುವುದರಿಂದ ಆಯುಸ್ಸೂ ವೃದ್ಧಿಯಾಗುತ್ತದೆ. ವಿದ್ಯಾವಂತರು ಹಳ್ಳಿಗಳಿಗೆ ಹೋಗಿ ನೆಲಸಿ ದರೆ ಚಿಕ್ಕ ಚಿಕ್ಕ ಹಳ್ಳಿಗಳೂ ಅಭಿವೃದ್ಧಿ ಹೊಂದುತ್ತವೆ. ಅಲ್ಲದೆ ವ್ಯವಸಾಯವನ್ನು ವೈಜ್ಞಾನಿಕ ವಿಧಾನದಲ್ಲಿ ಮಾಡಿದರೆ ಉತ್ಪಾದನೆಯೂ ಹೆಚ್ಚಾಗುತ್ತದೆ. ಹೀಗಾಗಿ ರೈತರು ತಮ್ಮ ಕರ್ತವ್ಯದ ಕಡೆಗೆ ಎಚ್ಚತ್ತುಕೊಳ್ಳುವಂತಾಗುತ್ತದೆ, ಮತ್ತು ಅವರ ಬೌದ್ಧಿಕತೆಯೂ ಹೆಚ್ಚಾಗುತ್ತದೆ. ಇದರಿಂದಾಗಿ ಅವರಿಗೆ ಹೆಚ್ಚು ಹೆಚ್ಚು ಉಪಯುಕ್ತ ವಿಷಯಗಳನ್ನು ಕಲಿಯಲು ಸಾಧ್ಯವಾಗುತ್ತದೆ. ಇವೆಲ್ಲದರ ಜೊತೆಗೆ, ಇಂದಿಗೆ ಯಾವುದು ಅತ್ಯಾವಶ್ಯಕವಾಗಿದೆಯೋ ಅದು ಸಿದ್ಧಿಸುತ್ತದೆ.”</p>
<p>“ಅದು ಎಂದರೆ . . . ?”</p>
<p>“ಮತ್ತಿನ್ನಾವುದು ? ಮೇಲ್ವರ್ಗ ಹಾಗೂ ಕೆಳವರ್ಗದ ಜನರ ನಡುವೆ ಭ್ರಾತೃಭಾವದ ಬೆಳವಣಿಗೆ. ನಿನ್ನಂತಹ ವಿದ್ಯಾವಂತರು ಹಳ್ಳಿಗಳಿಗೆ ಹೋಗಿ ಬೇಸಾಯದಲ್ಲಿ ತೊಡಗಿ ಹಳ್ಳಿಗ ರೊಂದಿಗೆ ಕಲೆತು, ಅವರನ್ನು ಹೀನಾಯವಾಗಿ ನೋಡದೆ ನಿನ್ನ ಸ್ವಂತದವರೆಂದು ನೋಡಿಕೊಂಡರೆ ಅವರು ಎಷ್ಟು ಸಂತೋಷಪಡುತ್ತಾರೆ ಗೊತ್ತೇನು ? ಅವರು ನಿನಗಾಗಿ ತಮ್ಮ ಪ್ರಾಣವನ್ನೇ ಕೊಡಲು ಸಿದ್ಧರಾಗುತ್ತಾರೆ. ಈಗ ಅತ್ಯಾವಶ್ಯಕವಾಗಿ ಆಗಬೇಕಾಗಿರುವಂತಹ ಜನಸಾಮಾನ್ಯರಿಗೆ ಶಿಕ್ಷಣ, ಉನ್ನತ ಸತ್ಯಗಳನ್ನು ಹರಿಜನರಿಗೂ ಬೋಧಿಸುವುದು, ಹಾಗೂ ಪರಸ್ಪರ ಪ್ರೀತಿ ಸಹಾನುಭೂತಿ–ಇವು ಕೂಡ ಸಿದ್ಧಿಸುತ್ತವೆ.”</p>
<p>“ಇವೆಲ್ಲ, ಹೇಗೆ ಸಾಧ್ಯವಾಗುತ್ತದೆ, ಸ್ವಾಮೀಜಿ ?”</p>
<p>“ಏಕೆ ! ನೀನೇ ನೋಡುತ್ತಿಲ್ಲವೇನು, ಯಾರಾದರೂ ವಿದ್ಯಾವಂತರು ಹಳ್ಳಿಗಳಿಗೆ ಹೋದರೆ ಹಳ್ಳಿಯ ಜನ ಅವರ ಸಂಪರ್ಕಕ್ಕೆ ಬರಲು ಹೇಗೆ ಹಾತೊರೆಯುತ್ತಾರೆ ! ಜ್ಞಾನದಾಹ ಎನ್ನುವುದು ಎಲ್ಲರಲ್ಲೂ ಇದ್ದೇ ಇರುತ್ತದೆ. ಆದ್ದರಿಂದಲೇ ಅವರು ವಿದ್ಯಾವಂತನೊಬ್ಬ ಸಿಕ್ಕಾಗ ಅವನ ಸುತ್ತ ಕುಳಿತುಕೊಂಡು ಅವನು ಹೇಳುವುದನ್ನೆಲ್ಲ ಕಿವಿಗೊಟ್ಟು ಕೇಳುವುದು. ವಿದ್ಯಾವಂತ ಜನರು ಹಳ್ಳಿಗರ ಈ ಪ್ರವೃತ್ತಿಯನ್ನು ಸದುಪಯೋಗಪಡಿಸಿಕೊಂಡು, ಪ್ರತಿದಿನ ಸಂಜೆ ಕೆಲವು ಹಳ್ಳಿಗರನ್ನು ತಮ್ಮ ಮನೆಗೆ ಕರೆದು ಕಥೆ-ದೃಷ್ಟಾಂತಗಳ ಮೂಲಕ ಅವರಿಗೆ ಬೋಧಿಸಬೇಕು. ಇದರಿಂದ ಎಂತಹ ರಾಷ್ಟ್ರೀಯ ಜಾಗೃತಿಯುಂಟಾಗುತ್ತದೆಯೆಂದರೆ, ಒಂದು ಸಾವಿರ ವರ್ಷಗಳಲ್ಲಿ ಎಷ್ಟನ್ನು ಸಾಧಿಸಬಹುದೋ ಅದಕ್ಕಿಂತ ನೂರು ಪಟ್ಟು ಹೆಚ್ಚಿನದನ್ನು ಹತ್ತೇ ವರ್ಷಗಳಲ್ಲಿ ನಾವು ಸಾಧಿಸ ಬಹುದು.”</p>
<p>ಈ ಸಂಭಾಷಣೆಯಲ್ಲಿ ಶೀಲನಿರ್ಮಾಣದ ಹಾಗೂ ಗ್ರಾಮಾಭಿವೃದ್ಧಿಯ ಮೂಲಕ ರಾಷ್ಟ್ರ ನಿರ್ಮಾಣದ ಕುರಿತಾಗಿ ಸ್ವಾಮೀಜಿ ವ್ಯಕ್ತಪಡಿಸಿದ ಅಭಿಪ್ರಾಯಗಳು ಹಾಗೂ ನೀಡಿದ ಸಲಹೆಗಳು ಎಷ್ಟು ಅಮೂಲ್ಯವಾಗಿವೆಯೆಂಬುದು ಅವುಗಳನ್ನು ಮತ್ತೆ ಮತ್ತೆ ಓದಿ, ಮೆಲುಕು ಹಾಕಿದಾಗ ತಿಳಿದುಬರುತ್ತದೆ. ಅಲ್ಲದೆ ಅವರು ನೀಡಿದ ಸಲಹೆಗಳು ಅಂದಿಗೆ ಮಾತ್ರವಲ್ಲದೆ ಇಂದಿಗೂ ಮುಂದಿಗೂ ಪ್ರಕೃತವಾಗಿವೆ ಎಂಬುದನ್ನೂ ಗಮನಿಸಬಹುದಾಗಿದೆ.</p>
<p>ಹೀಗೆ ದಿನಗಳುರುಳಿ ವಾರಗಳಾದವು. ಸ್ವಾಮೀಜಿಯ ಪರಿವ್ರಾಜಕ ಪ್ರವೃತ್ತಿ ಮತ್ತೊಮ್ಮೆ ಎಚ್ಚರಗೊಂಡಿತು. ಶಿಷ್ಯರು ಹಾಗೂ ಭಕ್ತರ ಒತ್ತಾಯಕ್ಕೆ ಮಣಿದು ಅವರು ಸುಮಾರು ಏಳು ವಾರಗಳಷ್ಟು ದೀರ್ಘಾವಧಿಯನ್ನು ಅಲ್ವರಿನಲ್ಲಿ ಕಳೆದಿದ್ದರು. ಇನ್ನು ಇಲ್ಲಿ ನಿಲ್ಲುವುದು ತರವಲ್ಲ ವೆಂದು ನಿರ್ಧರಿಸಿ ತಮ್ಮ ಶಿಷ್ಯರಿಗೆ ಹೇಳಿದರು, “ನಾನಿನ್ನು ಹೊರಟೆ ; ಸಂನ್ಯಾಸಿಯಾದವನು ಯಾವಾಗಲೂ ಸಂಚರಿಸುತ್ತಿರಬೇಕು” ಎಂದು. ೧೮೯೧ರ ಮಾರ್ಚ್ ೨೮ರಂದು ಸ್ವಾಮೀಜಿ ಅಲ್ವರಿನಿಂದ ಹೊರಟರು. ಆ ಶಿಷ್ಯರಿಗೆ ಸ್ವಾಮೀಜಿ ತಮ್ಮನ್ನು ಬೀಳ್ಕೊಂಡು ಹೊರಡುತ್ತಾರೆ ಎಂಬುದರ ಕಲ್ಪನೆಯೇ ಅಸಹನೀಯವಾಗಿತ್ತು. ಅವರೆಲ್ಲ ಅಶ್ರುಭರಿತ ಕಂಗಳಿಂದ ಪ್ರಣಾಮ ಸಲ್ಲಿಸಿದಾಗ ಸ್ವಾಮೀಜಿಗೂ ಹೃದಯದುಂಬಿಬಂದಿತು. ಆದರೆ ಲೋಕಗುರುವಾದ ಅವರು ತಮ್ಮ ದಿವ್ಯ ಬೋಧನೆಗಳಿಂದ ಜಗತ್ತಿನ ಜನರಿಗೆ ಬೆಳಕು ನೀಡುತ್ತ ಮಾನವಕೋಟಿಗೆ ನೆರವು ನೀಡುತ್ತ ಭಗವದಿಚ್ಛೆಯಂತೆ ಮತ್ತು ಭಗವಂತನ ಶಕ್ತಿಯಿಂದಲೇ ಮುನ್ನಡೆಯುತ್ತಲೇ ಇರಬೇಕಾಗಿದೆ. ಆದ್ದರಿಂದ ಸ್ವಾಮೀಜಿ ತಮ್ಮ ಭಕ್ತರು-ವಿಶ್ವಾಸಿಗಳೆಲ್ಲರನ್ನೂ ಬಿಟ್ಟು ಏಕಾಕಿಯಾಗಿಯೇ ಹೊರ ಟರು. ಅವರು ತಮ್ಮ ಶಿಷ್ಯನೊಬ್ಬನ ಆಹ್ವಾನವನ್ನು ಮನ್ನಿಸಿ ಜೈಪುರದತ್ತ ಹೊರಟಿದ್ದರು.</p>
<p>ಅಲ್ವರಿನಿಂದ ಜೈಪುರಕ್ಕೆ ನೂರು ಮೈಲಿಗೂ ಹೆಚ್ಚಿನ ಅಂತರ. ಅದರಲ್ಲಿ ಮೊದಲು ಸುಮಾರು ನಲವತ್ತು ಮೈಲಿಗಳನ್ನು ಕಡಿದಾದ ಬೆಟ್ಟಗುಡ್ಡಗಳ ದಾರಿಯಾಗಿ, ಅದರಲ್ಲೂ ಹೆಚ್ಚಿನ ಭಾಗವನ್ನು ಕಾಲ್ನಡಿಗೆಯಲ್ಲೇ ಕ್ರಮಿಸಬೇಕಾಗಿತ್ತು. ಆದರೆ ರಾಜಸ್ಥಾನದ ಆ ಉರಿಯುವ ಬಿಸಿಲಿನಲ್ಲಿ ಬೆಟ್ಟಗುಡ್ಡಗಳ ನಿರ್ಜನ ಹಾದಿಯಲ್ಲಿ ಒಬ್ಬೊಬ್ಬರೇ ಹೋಗುವುದು ತುಂಬ ಅಪಾಯಕರ. ಆದ್ದರಿಂದ ಸ್ವಾಮೀಜಿಯ ಭಕ್ತರು, ಅವರು ಹೀಗೆ ಒಬ್ಬರೇ ಹೋಗಲು ಬಿಡದೆ, ಅಲ್ಲಿಂದ ೧೮ ಮೈಲಿ ದೂರದಲ್ಲಿರುವ ಪಾಂಡುಪೋಲಿನವರೆಗಾದರೂ ಕಮಾನು ಗಾಡಿಯಲ್ಲಿ ಪ್ರಯಾಣ ಮಾಡ ಬೇಕೆಂದು ಒತ್ತಾಯಿಸಿದರು. ಅಲ್ಲದೆ, ಕಡೆಯಪಕ್ಷ ೫ಂ-೬ಂ ಮೈಲಿಯವರೆಗಾದರೂ ಅವರನ್ನು ತಾವೂ ಹಿಂಬಾಲಿಸಿ ಬರುವುದಾಗಿ ಹೇಳಿದರು. ಇದಕ್ಕೆಲ್ಲ ಸ್ವಾಮೀಜಿ ಮೊದಮೊದಲು ಸಮ್ಮತಿಸ ದಿದ್ದರೂ, ಕಡೆಗೆ ಅವರ ವಿಶ್ವಾಸದ ಒತ್ತಾಯಕ್ಕೆ ಮಣಿದು, ಕೆಲವು ಭಕ್ತರೊಂದಿಗೆ ಎತ್ತಿನ ಗಾಡಿಯಲ್ಲಿ ಹೊರಟರು.</p>
<p>ಪಾಂಡುಪೋಲಿನಲ್ಲಿರುವ ಸುಪ್ರಸಿದ್ಧವಾದ ಹನುಮಂತನ ದೇವಸ್ಥಾನದಲ್ಲಿ ಸ್ವಾಮೀಜಿ ಮತ್ತು ಅವರ ಅನುಚರರು ಆ ರಾತ್ರಿಯನ್ನು ಕಳೆದರು. ಮರುದಿನ ಬೆಳಿಗ್ಗೆ ಅವರು ತಮ್ಮ ಪ್ರಯಾಣವನ್ನು ಮುಂದುವರಿಸಿ, ಕಾಲ್ನಡಿಗೆಯಲ್ಲಿ ಸಾಗಿದರು. ಕ್ರೂರ ಪ್ರಾಣಿಗಳಿಂದ ಕೂಡಿದ ಆ ಪರ್ವತಪ್ರದೇಶದ ದಾರಿಯಾಗಿ ಹದಿನಾರು ಮೈಲಿ ದೂರ ನಡೆದು, ಸಂಜೆಯ ವೇಳೆಗ ತಾಹ್ಲಾ ಎಂಬ ಹಳ್ಳಿಯನ್ನು ತಲುಪಿದರು. ಪ್ರಯಾಸಕರವೂ ಆತಂಕಕರವೂ ಆಗಬಹುದಾಗಿದ್ದ ಈ ಪ್ರಯಾಣವು, ಸ್ವಾಮೀಜಿಯ ದಿವ್ಯ ಸಾನ್ನಿಧ್ಯದಿಂದಾಗಿ ಆ ಶಿಷ್ಯರ ಪಾಲಿಗೆ ಅತ್ಯಂತ ಆನಂದದ ಅನುಭವವಾಗಿ ಪರಿಣಮಿಸಿತು. ದಾರಿಯುದ್ದಕ್ಕೂ ಸ್ವಾಮೀಜಿ, ಮನಸೂರೆಗೊಳ್ಳುವ, ಗಂಭೀರವೂ ಕೆಲವೊಮ್ಮೆ ಹಾಸ್ಯಭರಿತವೂ ಆದ ಕಥೆಗಳಿಂದ ತಮ್ಮ ಸಂಗಡಿಗರ ಹೃನ್ಮನಗಳನ್ನು ರಂಜಿಸಿದರು.</p>
<p>ತಾಹ್ಲಾದಲ್ಲಿ ಆ ರಾತ್ರಿ ಸ್ವಾಮೀಜಿ ಮತ್ತು ಅವರ ಸಂಗಡಿಗರು ಅಲ್ಲಿನ ನೀಲಕಂಠ ಮಹಾ ದೇವನ ದೇವಸ್ಥಾನದಲ್ಲಿ ಉಳಿದುಕೊಂಡರು. ಇಲ್ಲಿ ಸ್ವಾಮೀಜಿ, ಮಹೇಶ್ವರನಿಗೆ‘ನೀಲಕಂಠ’ ಎಂಬ ಹೆಸರು ಬರಲು ಕಾರಣವಾದ ಪುರಾಣಪ್ರಸಿದ್ಧ ‘ಸಮುದ್ರ ಮಂಥನ’ದ ಕಥೆಯನ್ನು ವಿವರಿಸಿ, ಅದಕ್ಕೆ ತಮ್ಮದೇ ಆದ ಅತ್ಯಂತ ಸ್ವಾರಸ್ಯಕರವೂ ವಿಶಿಷ್ಟವೂ ಆದ ವಿವರಣೆಯನ್ನು ಕೊಡುತ್ತಾರೆ.</p>
<p>ವಿಷ್ಣುಪುರಾಣದಲ್ಲಿ ಸಮುದ್ರ ಮಂಥನದ ಕಥೆ ಬರುತ್ತದೆ. ಹಿಂದೆ ದೇವಾಸುರರು ಅಮೃತ ವನ್ನು ಬಯಸಿ, ಕ್ಷೀರಸಾಗರವನ್ನು ಮಂಥನ ಮಾಡಿದರು. ಆಗ ಅಮೃತವು ಉದ್ಭವಿಸುವ ಮೊದಲು, ಕಾಮಧೇನು, ಪಾರಿಜಾತ, ಚಂದ್ರ, ಐರಾವತ, ಅಪ್ಸರಸ್ತ್ರೀಯರು ಮೊದಲಾದ ಹಲ ವಾರು ಅದ್ಭುತ-ಸುಂದರ ವಸ್ತುಗಳು ಹುಟ್ಟಿ ಬಂದುವು. ಸುರರೂ ಅಸುರರೂ ಇವುಗಳಿಗಾಗಿ ಬಡಿದಾಡಿ, ಕೈಗೆ ಸಿಕ್ಕಿದ್ದನ್ನು ಬಾಚಿಕೊಂಡರು. ಆದರೆ ಯೋಗೀಶ್ವರನಾದ ಶಿವನು ಮಾತ್ರ ಈ ಯಾವ ವಸ್ತುಗಳನ್ನೂ ಬಯಸದೆ, ಗಾಢಸಮಾಧಿಯಲ್ಲಿ ಮುಳುಗಿ ತನ್ನ ಆನಂದದಲ್ಲಿ ತಾನಿದ್ದು ಬಿಟ್ಟ. ಇತ್ತ ಸಮುದ್ರ ಮಂಥನವು ಮುಂದುವರಿದಂತೆ ಹಾಲಾಹಲವೆಂಬ ಘೋರ ವಿಷವು ಉದ್ಧವಿಸಿತು. ಇದರ ಗಂಧವೇ ಮೃತ್ಯುಸ್ವರೂಪವಾಗಿದ್ದು, ಅದು ತ್ರಿಲೋಕಗಳಲ್ಲಿಯೂ ವ್ಯಾಪಿಸಿ ಕೊಳ್ಳಲಾರಂಭಿಸಿತು. ಕಂಗೆಟ್ಟ ದೇವಾಸುರರು ವಿಷದಿಂದ ಕಾಪಾಡುವಂತೆ ವಿಷ್ಣುವಿನ ಮೊರೆ ಹೊಕ್ಕಾಗ ಅವನು ಶಿವನನ್ನು ಪ್ರಾರ್ಥಿಸಿಕೊಳ್ಳುವಂತೆ ಸೂಚಿಸಿದ. ಆಗ ಅವರೆಲ್ಲ ಹೋಗಿ ಧ್ಯಾನಾನಂದಲ್ಲಿ ಮುಳುಗಿದ್ದ ಶಿವನನ್ನು ಪ್ರಾರ್ಥಿಸಿಕೊಂಡರು. ಧ್ಯಾನದಿಂದೆದ್ದ ಮಹೇಶ್ವರ ಆ ಘೋರ ವಿಷವನ್ನು ಅಂಗೈಯಲ್ಲಿ ಸಂಗ್ರಹಿಸಿ ಕುಡಿದುಬಿಟ್ಟ. ಆ ವಿಷವು ಅವನ ಕಂಠದಲ್ಲೇ ನಿಂತುಬಿಟ್ಟು, ಕಂಠವು ನೀಲವರ್ಣಕ್ಕೆ ತಿರುಗಿದ್ದರಿಂದ ಅವನಿಗೆ ನೀಲಕಂಠನೆಂಬ ಹೆಸರಾಯಿತು. ಹೀಗೆ ಯೋಗೀಶ್ವರನು ವಿಷದ ಭಯದಿಂದ ಜಗತ್ತನ್ನು ಕಾಪಾಡಿದ ಮೇಲೆ ಅಮೃತವೂ ಉತ್ಪನ್ನವಾಯಿತು.</p>
<p>ಈ ಕಥೆಗೆ ಸ್ವಾಮೀಜಿ ಹೀಗೆ ವಿವರಣೆ ನೀಡುತ್ತಾರೆ–ಲೌಕಿಕ ಪ್ರಜ್ಞಾವಸ್ಥೆಯಲ್ಲಿರುವ ಸಕಲ ಜೀವಿಗಳೂ ಮಾಯೆಯ ಸಾಗರವಾದ ಇಹ ಜೀವನವನ್ನು ಮಂಥನ ಮಾಡಿ, ಎಂದರೆ ಸುಖವನ್ನು ಅರಸಿ, ಇಂದ್ರಿಯ ಭೋಗವನ್ನು ನೀಡುವ ಹಲವಾರು ವಸ್ತುಗಳನ್ನು ಪಡೆಯುತ್ತಾರೆ. ಆದರೆ ಕಡೆ ಯಲ್ಲಿ ಸರ್ವವನ್ನೂ ನುಂಗಿ ಹಾಕುವ ವಿಷ-ಮೃತ್ಯು–ಉದ್ಭವಿಸಿ ನಿಂತಾಗ ದಿಕ್ಕುಗಾಣದೆ ತತ್ತರಿಸಿ ಹೋಗುತ್ತಾರೆ. ಆದರೆ ಸಂನ್ಯಾಸಿಯಾದವನು ಮಾತ್ರ, ಮಹೇಶ್ವರನಂತೆ, ಮಾಯೆಯು ಮುಂದೆ ಇಡುವ ವಸ್ತುಗಳಾವುದರಿಂದಲೂ ವಿಚಲಿತನಾಗದೆ ಆತ್ಮಾನಂದದಲ್ಲಿ ಮಗ್ನನಾಗಿರುತ್ತಾನೆ. ಮೃತ್ಯುಭೀತಿಪೀಡಿತರಾದ ಜನರು ದಿಕ್ಕುಗಾಣದೆ ಸಂನ್ಯಾಸಿಯ ಬಳಿಗೆ ಓಡಿಹೋಗಿ ಶರಣಾದಾಗ, ಅವನು ಮಾಯೆಯನ್ನು ಪರಿಹರಿಸಿ ಮೃತ್ಯುಭೀತಿಯಿಂದ ಅವರನ್ನು ವಿಮುಕ್ತರನ್ನಾಗಿಸುತ್ತಾನೆ. ಅಲ್ಲದೆ, ಭಗವತ್ಸಾಕ್ಷಾತ್ಕಾರವನ್ನು ಸಾಧಿಸಿಕೊಂಡವನಿಗೆ ಮರಣಭಯವಿಲ್ಲವೆಂಬುದನ್ನು ತೋರಿಸಿ ಕೊಡುತ್ತಾನೆ. ಸ್ವಾಮೀಜಿ ನೀಡುವ ಈ ವಿವರಣೆಯಲ್ಲಿ, ತನ್ನ ಸ್ವಂತ ಮುಕ್ತಿಯೊಂದಿಗೆ ಜಗತ್ತಿನ ಹಿತವೂ ಸಂನ್ಯಾಸಿಯ ಆದರ್ಶವಾಗಿರುತ್ತದೆ, ಆಗಿರಬೇಕು–ಎಂಬುದರ ಸೂಚನೆಯನ್ನೂ ಗಮನಿಸಬಹುದು.</p>
<p>ಮರುದಿನ ಬೆಳಿಗ್ಗೆ ಸ್ವಾಮೀಜಿ ಮತ್ತವರ ಸಂಗಡಿಗರು ತಾಹ್ಲಾವನ್ನು ಬಿಟ್ಟು ಹೊರಟು, ಕಾಲ್ನಡಿಗೆಯಲ್ಲೇ ಸುಮಾರು ೧೮ ಮೈಲಿ ದೂರವನ್ನು ಕ್ರಮಿಸಿ ನಾರಾಯಣಿ ಎಂಬ ಹಳ್ಳಿಯನ್ನು ಮುಟ್ಟಿದರು. ಇಲ್ಲಿ ಸ್ವಾಮೀಜಿ, ತಮ್ಮನ್ನು ಹಿಂಬಾಲಿಸಿ ಬಂದಿದ್ದ ಶಿಷ್ಯರು-ಭಕ್ತರನ್ನು ಬೀಳ್ಕೊಂಡು ಏಕಾಂಗಿಯಾಗಿ ಮುನ್ನಡೆದರು. ಇಲ್ಲಿಂದ ಮತ್ತೆ ಹದಿನಾರು ಮೈಲಿಗಳಷ್ಟು ದೂರವನ್ನು ಕಾಲ್ನಡಿಗೆಯಲ್ಲೇ ಸವೆಸಿ ಬಾಸ್ವಾ ಎಂಬ ಹಳ್ಳಿಗೆ ಬಂದರು. ಇಲ್ಲಿ ಅವರು ಜೈಪುರಕ್ಕೆ ಹೋಗುವ ಟ್ರೈನು ಹತ್ತಿದರು. ಸ್ವಾಮೀಜಿಯನ್ನು ಆಹ್ವಾನಿಸಿದ್ದ ಶಿಷ್ಯ, ಬಂದಿಕುಯಿ ಎಂಬಲ್ಲಿ ಅವರನ್ನು ಕೂಡಿಕೊಂಡು ಜೈಪುರಕ್ಕೆ ಕರೆದೊಯ್ದ.</p>
<p>ಜೈಪುರದಲ್ಲಿ ಈ ಶಿಷ್ಯ ಸ್ವಾಮೀಜಿಯನ್ನು, ಅವರ ಭಾವಚಿತ್ರ ತೆಗೆದುಕೊಳ್ಳಲು ಅನುಮತಿ ಬೇಡಿದ. ಸ್ವಾಮೀಜಿಗೆ ಇಷ್ಟವಿಲ್ಲದಿದ್ದರೂ ಅವನ ಒತ್ತಾಯಕ್ಕೆ ಮಣಿದು ಭಾವಚಿತ್ರವನ್ನು ತೆಗೆಸಿಕೊಂಡರು. ಇದು ಪರಿವ್ರಾಜಕರಾಗಿ ಅವರು ತೆಗೆಸಿಕೊಂಡ ಮೊದಲ ಭಾವಚಿತ್ರ. ಅವರ ಕಿರಿಯ ಸೋದರನಾದ ಮಹೇಂದ್ರನಾಥದತ್ತನಿಗೆ ಅದರ ಒಂದು ಪ್ರತಿ ಅಂಚೆಯ ಮೂಲಕ ತಲುಪಿತು. ಆ ಲಕೋಟೆಯನ್ನು ಕಳಿಸಿದ್ದವರ ಹೆಸರಾಗಲಿ ವಿಳಾಸವಾಗಲಿ ಅದರ ಮೇಲೆ ಬರೆದಿರ ಲಿಲ್ಲ. ಆದರೆ ಅದನ್ನು ಕಳಿಸಿದ್ದವರು ಸ್ವಾಮೀಜಿಯ ಇಚ್ಛೆಯ ಮೇರೆಗೇ ಕಳಿಸಿದ್ದರೆಂಬುದು ಸ್ಪಷ್ಟವಾಗಿತ್ತು. ಈ ಚಿತ್ರದಲ್ಲಿ ಅವರು ಉದ್ದನೆಯ ನಿಲುವಂಗಿಯನ್ನು ಧರಿಸಿದ್ದು, ಮೊದಲಿಗಿಂತ ಹೆಚ್ಚು ಆರೋಗ್ಯದಿಂದಿರುವಂತೆ ಕಾಣುತ್ತಿದ್ದರು. ಇದನ್ನು ಕಂಡು ಬಾರಾನಾಗೋರ್ ಮಠದ ಗರುಭಾಯಿಗಳಿಗೆ ತುಂಬ ಸಂತೋಷ-ಸಮಾಧಾನಗಳುಂಟಾದವು. ಇದಕ್ಕೆ ಕೆಲಕಾಲದ ಹಿಂದೆ ಸ್ವಾಮಿ ಶಾರದಾನಂದರ ಹೆಸರಿಗೆ ಬರೆದಿದ್ದ ಪತ್ರವೊಂದು ಮಠಕ್ಕೆ ಬಂದಿತ್ತು. ಆ ಪತ್ರಕ್ಕೂ ಸಹಿ ಇರಲಿಲ್ಲ. ಆದರೆ ಬರವಣಿಗೆಯಿಂದ ಅದು ತಮ್ಮ ನರೇಂದ್ರನದೇ ಎಂಬುದು ಸ್ಪಷ್ಟವಾಗಿತ್ತು. ಇದನ್ನು ಜೈಪುರದಿಂದ ಬರೆಯಲಾಗಿದ್ದು, ಯಾವುದೋ ಒಂದು ಔಷಧಿಯನ್ನು ಒಂದು ವಿಳಾಸಕ್ಕೆ ಕಳಿಸಿಕೊಡುವಂತೆ ಕೋರಲಾಗಿತ್ತು. ಹೀಗಾಗಿ ಸ್ವಾಮೀಜಿ ರಾಜಸ್ಥಾನದಲ್ಲಿರುವರೆಂಬುದು ಅವರ ಸೋದರ ಸಂನ್ಯಾಸಿಗಳಿಗೆ ತಿಳಿದುಬಂದಿತ್ತು.</p>
<p>ಜೈಪುರದಲ್ಲಿ ಒಮ್ಮೆ ಸ್ವಾಮೀಜಿ ಕೆಲವು ಭಕ್ತರೊಂದಿಗೆ ಮಾತನಾಡುತ್ತ ಕುಳಿತಿದ್ದಾಗ ಅಲ್ಲಿ ಇದ್ದಕ್ಕಿದ್ದಂತೆ ಸ್ವಾಮಿ ಅಖಂಡಾನಂದರು ಕಾಣಿಸಿಕೊಂಡರು. ತಮ್ಮ ಪ್ರಿಯ ಗುರುಭಾಯಿಯನ್ನು ಕಂಡು ಸ್ವಾಮೀಜಿಗೆ ಅಚ್ಚರಿಯೊಂದಿಗೆ ಆನಂದವೂ ಆಯಿತು. ಆದರೆ ಅದನ್ನು ತೋರ್ಪಡಿಸಿ ಕೊಳ್ಳದೆ ಕೋಪದ ನಟನೆ ಮಾಡುತ್ತ ತಮ್ಮನ್ನು ಹಿಂಬಾಲಿಸಿದ್ದೇಕೆಂದು ಗದರಿಸಿದರು. ಆದರೆ ಅಖಂಡಾನಂದರು ಅದನ್ನು ಗಂಭೀರವಾಗಿ ಪರಿಗಣಿಸಲಿಲ್ಲ. ಅಷ್ಟೇ ಅಲ್ಲ ತಾವೇ ಹಿಂದೊಮ್ಮೆ ಸ್ವಾಮೀಜಿಗೆ “ನೀನು ಪಾತಾಳ ಲೋಕಕ್ಕೇ ಹೋದರೂ ನಾನು ನಿನ್ನನ್ನು ಹುಡುಕದೆ ಬಿಡುವವನಲ್ಲ” ಎಂದು ಹೇಳಿದ್ದಂತೆ, ಅವರನ್ನು ಹಿಂಬಾಲಿಸುವುದನ್ನು ಬಿಡಲೂ ಇಲ್ಲ.</p>
<p>ಸ್ವಾಮೀಜಿ ಜೈಪುರದಲ್ಲಿ ಸುಮಾರು ಎರಡು ವಾರ ಇದ್ದರು. ಇಲ್ಲಿ ಅವರಿಗೆ ಖ್ಯಾತ ಸಂಸ್ಕೃತ ವ್ಯಾಕರಣ ಪಂಡಿತನೊಬ್ಬನ ಪರಿಚಯವಾಯಿತು. ತಮ್ಮ ಗುರುಭಾಯಿಗಳು ಸಂಸ್ಕೃತವನ್ನು ಆಳವಾಗಿ ಅಧ್ಯಯನ ಮಾಡಬೇಕೆಂದು ಅವರು ಇಚ್ಛಿಸಿದುದನ್ನು ನಾವು ಈ ಹಿಂದೆಯೇ ನೋಡಿ ದ್ದೇವೆ. ಈಗ ಈ ಪಂಡಿತನ ಸಹಾಯದಿಂದ ತಾವೂ ಪಾಣನಿಯ ‘ಅಷ್ಟಾಧ್ಯಾಯಿ’ ಎಂಬ ವ್ಯಾಕ ರಣ ಗ್ರಂಥವನ್ನು ಅಭ್ಯಾಸ ಮಾಡಬೇಕೆಂದು ಸ್ವಾಮೀಜಿ ನಿಶ್ಚಯಿಸಿದರು. ಪಂಡಿತನೂ ವ್ಯಾಕರಣ ವನ್ನು ಬೋಧಿಸಲು ಒಪ್ಪಿದ. ಆದರೆ ಆತ ದೊಡ್ಡ ವಿದ್ವಾಂಸನಾದರೂ ಅವನಿಗೆ ಬೋಧನೆಯ ಕಲೆ ಸಿದ್ಧಿಸಿರಲಿಲ್ಲ. ಅವನು ಈ ಗ್ರಂಥದ ಮೊದಲ ಸೂತ್ರದ ಭಾಷ್ಯವನ್ನು ಸ್ವಾಮೀಜಿಗೆ ಅರ್ಥ ಪಡಿಸಲು ಮೂರುದಿನಗಳ ಕಾಲ ಪ್ರಯತ್ನಿಸಿದ. ಕಡೆಗೂ ಆತ ಅದರಲ್ಲಿ ಯಶಸ್ವಿಯಾಗಲಿಲ್ಲ. ಇದನ್ನು ಕಂಡು ಅವನಿಗೇ ಬೇಸರ ಹುಟ್ಟಿ ಹೇಳಿದ, “ಸ್ವಾಮೀಜಿ, ನನ್ನ ಬಳಿಯಲ್ಲಿ ಅಧ್ಯಯನ ಮಾಡುವುದರಿಂದ ನಿಮಗೇನೂ ಪ್ರಯೋಜನವಾಗುತ್ತಿಲ್ಲ ಎನ್ನಿಸುತ್ತಿದೆ ನನಗೆ. ಮೂರು ದಿನಗಳಾ ದರೂ ಒಂದು ಸೂತ್ರವನ್ನೂ ನಿಮಗೆ ಅರ್ಥಪಡಿಸಲು ನನ್ನಿಂದ ಸಾಧ್ಯವಾಗಿಲ್ಲ. . .” ಈಗ ಅವರು, ಆ ಸೂತ್ರದ ಭಾಷ್ಯವನ್ನು ತಾವೇ ಅಧ್ಯಯನ ಮಾಡಿ ಕರಗತಗೊಳಿಸಿಕೊಳ್ಳುವುದೆಂದು ನಿಶ್ಚಯಿಸಿ ದರು. ಬಳಿಕ ಆ ಗ್ರಂಥವನ್ನು ಹಿಡಿದು ಅದರಲ್ಲೇ ಏಕಾಗ್ರಚಿತ್ತರಾಗಿ ಕುಳಿತುಬಿಟ್ಟರು. ಆ ಪಂಡಿತನಿಗೆ ಮೂರು ದಿನಗಳಲ್ಲಿ ಕಲಿಸಲಾಗದಿದ್ದುದನ್ನು ಮೂರೇ ಗಂಟೆಗಳಲ್ಲಿ ಸ್ವಪ್ರಯತ್ನ ದಿಂದ ಹೃದ್ಗತಗೊಳಿಸಿಕೊಂಡರು ! ಬಳಿಕ ಆ ಪಂಡಿತನನ್ನು ಕಂಡು ಭಾಷ್ಯಾರ್ಥವನ್ನು ಒಪ್ಪಿಸಿ ದರು. ಆ ಪಂಡಿತನಿಗೆ ಪರಮಾಶ್ಚರ್ಯ. ಅನಂತರ ಅವರು ಸೂತ್ರದಿಂದ ಸೂತ್ರಕ್ಕೆ, ಅಧ್ಯಾಯ ದಿಂದ ಅಧ್ಯಾಯಕ್ಕೆ ಮುಂದುವರಿದು ಇಡೀ ಗ್ರಂಥವನ್ನೇ ಸ್ವಾಧೀನಪಡಿಸಿಕೊಂಡುಬಿಟ್ಟರು. ಮುಂದಿನ ದಿನಗಳಲ್ಲಿ ಈ ಘಟನೆಯನ್ನು ಪ್ರಸ್ತಾಪಿಸಿ ಅವರೆನ್ನುತ್ತಿದ್ದರು, “ಮನುಷ್ಯನಿಗೆ ತೀವ್ರ ಹಂಬಲವೊಂದಿದ್ದರೆ ಏನನ್ನಾದರೂ ಸಾಧಿಸಬಹುದು–ಬೇಕಾದರೆ ಪರ್ವತಗಳನ್ನೇ ಕುಟ್ಟಿ ಪುಡಿ ಪುಡಿ ಮಾಡಿಬಿಡಬಹುದು.”</p>
<p>ಜೈಪುರದಲ್ಲಿ ಸ್ವಾಮೀಜಿಗೆ ರಾಜ್ಯದ ಪ್ರಧಾನ ದಂಡನಾಯಕನಾದ ಸರ್ದಾರ್ ಹರಿಸಿಂಗ್ ಎಂಬವನೊಂದಿಗೆ ಆತ್ಮೀಯ ಪರಿಚಯ ಬೆಳೆಯಿತು. ಅವರು ಕೆಲವು ದಿನ ಅವನ ಮನೆಯಲ್ಲಿ ಉಳಿದುಕೊಂಡರು. ಇಬ್ಬರೂ ಆಧ್ಯಾತ್ಮಿಕ ವಿಚಾರಗಳ ಹಾಗೂ ಶಾಸ್ತ್ರವಿಚಾರಗಳ ಕುರಿತಾಗಿ ಸಂಭಾಷಣೆ ನಡೆಸುತ್ತಿದ್ದರು. ಒಂದು ದಿನ ಮೂರ್ತಿಪೂಜೆಯ ಪ್ರಸ್ತಾಪ ಬಂದಿತು. ಹರಿಸಿಂಗನಿಗೆ ಅದ್ವೈತ ವೇದಾಂತತತ್ತ್ವಗಳಲ್ಲಿ ತೀವ್ರ ಶ್ರದ್ಧೆಯಿತ್ತು. ಆದರೆ ಮೂರ್ತಿಪೂಜೆಯಲ್ಲಿ ಮಾತ್ರ ಕಿಂಚಿತ್ತೂ ನಂಬಿಕೆಯಿರಲಿಲ್ಲ. ಗಂಟೆಗಟ್ಟಲೆ ಚರ್ಚೆ ನಡೆಸಿಯೂ ಅವನಿಗೆ ಮೂರ್ತಿಪೂಜೆಯ ಮಹತ್ವವನ್ನು ಮನಗಾಣಿಸಲು ಸ್ವಾಮೀಜಿಗೆ ಸಾಧ್ಯವಾಗಲಿಲ್ಲ. ಆ ದಿನ ಸಂಜೆ ಅವರು ಹರಿಸಿಂಗ ನೊಂದಿಗೆ ಹೊರಗೆ ತಿರುಗಾಡಿಕೊಂಡುಬರಲು ಹೊರಟರು. ದಾರಿಯಲ್ಲಿ ಶ್ರೀಕೃಷ್ಣನ ಮೆರವಣಿಗೆ ಯೊಂದು ಬರುತ್ತಿತ್ತು. ಕೆಲವರು ಶ್ರೀಕೃಷ್ಣನ ವಿಗ್ರಹದ ಮುಂದೆ ಆನಂದದಿಂದ ಭಜನೆ ಮಾಡುತ್ತಿದ್ದರು. ಸ್ವಾಮೀಜಿ ಮತ್ತು ಹರಿಸಿಂಗ್​–ಇಬ್ಬರೂ ಆ ದೃಶ್ಯವನ್ನು ನೋಡುತ್ತ ಅಲ್ಲೇ ನಿಂತರು. ಆಗ ಸ್ವಾಮೀಜಿ ಇದ್ದಕ್ಕಿದ್ದಂತೆ ಹರಿಸಿಂಗನನ್ನು ಸ್ಪರ್ಶಮಾಡಿ, “ನೋಡು, ನೋಡಲ್ಲಿ! ಸಾಕ್ಷಾತ್ ಭಗವಂತ !” ಎಂದು ಉದ್ಗರಿಸಿದರು. ಹರಿಸಿಂಗನ ಕಣ್ಣು ಶ್ರೀಕೃಷ್ಣನ ವಿಗ್ರಹದ ಮೇಲೆ ಬಿದ್ದದ್ದೇ ತಡ, ಅವನು ಭಾವಾತಿಶಯದಿಂದ ಮೈಮರೆತು ನಿಂತುಬಿಟ್ಟ. ಅವನ ಕಂಗಳಿಂದ ಆನಂದದ ಆಶ್ರುಧಾರೆ ಸುರಿಯತೊಡಗಿತು ! ಸ್ವಲ್ಪ ಹೊತ್ತಿತನಲ್ಲಿ ಸಾಧಾರಣ ಸ್ಥಿತಿಗೆ ಮರಳಿದಾಗ ಅವನು ಹೇಳುತ್ತಾನೆ, “ಸ್ವಾಮೀಜಿ, ನೀವು ನನ್ನ ಒಳಗಣ್ಣನ್ನು ತೆರೆಸಿದಿರಿ. ಗಂಟೆಗಟ್ಟಲೆ ಚರ್ಚಿಸಿ ದರೂ ಅರ್ಥಮಾಡಿಕೊಳ್ಳಲು ಸಾಧ್ಯವಾಗದಿದ್ದುದು ಕೇವಲ ನಿಮ್ಮ ಸ್ಪರ್ಶಮಾತ್ರದಿಂದ ಗ್ರಾಹ್ಯ ವಾಯಿತು. ನಿಜಕ್ಕೂ ನಾನು ಆ ವಿಗ್ರಹದಲ್ಲಿ ಸಾಕ್ಷಾತ್ ಭಗವಂತನನ್ನೇ ಕಂಡೆ !”</p>
<p>ಹಿಂದೆ ಶ್ರೀರಾಮಕೃಷ್ಣರು ನರೇಂದ್ರನಿಗೆ ತಮ್ಮ ಸ್ಪರ್ಶಮಾತ್ರದಿಂದ ಹಲವಾರು ಅದ್ಭುತ ಅಲೌಕಿಕ ಅನುಭವಗಳನ್ನು ಮಾಡಿಸಿಕೊಟ್ಟಿದ್ದರು. ಇಂದು ಅದೇ ನರೇಂದ್ರ ಸ್ವಾಮಿ ವಿವೇಕಾ ನಂದರಾಗಿ ಮತ್ತೊಬ್ಬನಿಗೆ ತಮ್ಮ ಸ್ಪರ್ಶದಿಂದ ಭಗವದ್ದರ್ಶನ ಮಾಡಿಸುತ್ತಿದ್ದಾನೆ. ಈಶ್ವರ ಕೋಟಿಗಳಿಂದ ಮಾತ್ರ ಸಾಧ್ಯವಾಗುವಂತಹ ಕೆಲಸ ಇದು. ಸ್ವಾಮೀಜಿ ಪರಿವ್ರಾಜಕರಾಗಿ ಹೊರಟ ಸಂದರ್ಭದಲ್ಲಿ ‘ಸ್ಪರ್ಶಮಾತ್ರದಿಂದ ಇತರರನ್ನು ಪರಿವರ್ತಿಸಬಲ್ಲ ಶಕ್ತಿಯನ್ನು ಪಡೆದುಕೊಳ್ಳು ವವರೆಗೆ ಹಿಂದಿರುಗುವುದಿಲ್ಲ’ ಎಂಬ ನಿಶ್ಚಯ ಮಾಡಿದ್ದನ್ನು ನೋಡಿದ್ದೇವೆ. ಇಂದು ಅವರಲ್ಲಿ ಆ ಶಕ್ತಿ ವ್ಯಕ್ತವಾಗುವುದನ್ನೂ ಕಾಣುತ್ತಿದ್ದೇವೆ. ಆದರೆ ಅವರು ತಮ್ಮ ಪರಿವ್ರಾಜಕ ಜೀವನದಲ್ಲಿ ಸಾಧಿಸಬೇಕಾದ ಮಹಾ ಆದರ್ಶ ಇದಲ್ಲ ; ಇದು ಕೇವಲ ಒಂದು ಅಂಶ ಮಾತ್ರ. ಅಲ್ಲದೆ ಹೀಗೆ ಸ್ಪರ್ಶಮಾತ್ರದಿಂದ-ಅಷ್ಟೇಕೆ, ಕೇವಲ ತಮ್ಮ ಮಾತುಗಳಿಂದ–ಇತರರ ಭಾವಲಹರಿಯನ್ನು ತಮ್ಮ ಇಚ್ಛಾನುಸಾರ ನಿಯಂತ್ರಿಸಬಲ್ಲ ಶಕ್ತಿ ಅವರಲ್ಲಿದ್ದರೂ ಅವರು ಅದನ್ನು ಪ್ರಯೋಗಿಸಿದ್ದು ತೀರ ಅಪರೂಪ. ಈ ಶಕ್ತಿಯು ಕೆಲವೊಮ್ಮೆ ತಾನೇತಾನಾಗಿ ಹೊರಹರಿಯಲಾರಂಭಿಸುತ್ತಿತ್ತು. ಆಗ ಅದನ್ನು ಅವರು ಪ್ರಯತ್ನಪೂರ್ವಕವಾಗಿ ತಡೆಗಟ್ಟುತ್ತಿದ್ದರು. ಏಕೆಂದರೆ, ಪ್ರತಿಯೊಬ್ಬನೂ ಶಿಸ್ತುಬದ್ಧ ಸಾಧನೆಯಿಂದ ಕೂಡಿದ ಸ್ವಪ್ರಯತ್ನದಿಂದಲೇ ಮುಂದುವರಿಯಬೇಕು ಎಂಬುದು ಅವರ ಅಭಿಮತ.</p>
<p>ಒಂದು ದಿನ ಸ್ವಾಮೀಜಿ ತಮ್ಮ ಅನೇಕ ಭಕ್ತರೊಂದಿಗೆ ಕುಳಿತು ಆಧ್ಯಾತ್ಮಿಕ ವಿಷಯವಾಗಿ ಮಾತನಾಡುತ್ತಿದ್ದರು. ಆಗ ಅಲ್ಲಿಗೆ ಪಂಡಿತ ಸೂರಜ್​ನಾರಾಯಣ್ ಎಂಬೊಬ್ಬ ವಿದ್ವಾಂಸರು ಬಂದರು. ಇವರು ತಮ್ಮ ವಿದ್ವತ್ತಿಗಾಗಿ ಆ ಪ್ರಾಂತದಲ್ಲೇ ಹೆಸರುವಾಸಿಯಾದವರು. ಈ ಪಂಡಿ ತರು ಮಾತಿನ ಸಂದರ್ಭದಲ್ಲಿ ಸ್ವಾಮೀಜಿಯ ವಾದಸರಣಿಯನ್ನು ಹಿಡಿದು ಹೇಳಿದರು : “ಸ್ವಾಮೀಜಿ, ನಾನೊಬ್ಬ ವೇದಾಂತಿ. ಹಿಂದೂ ಪುರಾಣಗಳು ಹೇಳುವ ಅವತಾರಗಳಲ್ಲಿ ದೈವತ್ವವು ವಿಶೇಷವಾಗಿ ಪ್ರಕಟಗೊಂಡಿರುತ್ತದೆ ಎಂಬುದನ್ನು ನಾನು ಒಪ್ಪುವುದಿಲ್ಲ. ನಾವೆಲ್ಲರೂ ಬ್ರಹ್ಮವೇ. ಹೀಗಿರುವಾಗ, ಪುರಾಣಗಳು ಹೇಳುವ ಅವತಾರಗಳಿಗೂ ನನಗೂ ಏನು ವ್ಯತ್ಯಾಸ ?” ವೇದಾಂತ ಸಾರುತ್ತದೆ–‘ಸರ್ವಂ ಖಲ್ವಿದಂ ಬ್ರಹ್ಮ’ ‘ಏನೇನಿದೆಯೋ ಅದೆಲ್ಲವೂ ಬ್ರಹ್ಮವೇ ಅಲ್ಲವೆ ?’ಎಂದು. ಇದು ವೇದಾಂತ ಸಾರುವ ಅತ್ಯುನ್ನತ ಸತ್ಯ. ಇದನ್ನು ಸಾಕ್ಷಾತ್ಕರಿಸಿಕೊಂಡವರಿಗೆ ಮಾತ್ರ ಈ ಮಾತು ಅರ್ಥವಾಗುತ್ತದೆ. ಅಲ್ಲಿಯವರೆಗೂ ‘ಅಹಂ ಬ್ರಹ್ಮಾಸ್ಮಿ’ ಎಂದು ಬಾಯಲ್ಲಿ ಹೇಳಬಹುದಷ್ಟೆ. ಆದರೆ ಶಾಸ್ತ್ರಗಳನ್ನು ಓದಿ ತಿಳಿದ ಪಂಡಿತರಿಗೆ ಈ ಮಾತುಗಳೆಲ್ಲ ಲೀಲಾಜಾಲ. ಇಂಥ ಮಾತುಗಳ ಆಧಾರದ ಮೇಲೆಯೇ ಆ ಪಂಡಿತರು ತಮ್ಮ ಕುತರ್ಕವನ್ನು ಮುಂದಿಟ್ಟದ್ದು. ಅವರ ಪ್ರಶ್ನೆಗೆ ಸ್ವಾಮೀಜಿ ಶಾಂತವಾಗಿಯೇ ಉತ್ತರಿಸುತ್ತಾರೆ, “ಹೌದು ಹೌದು ; ನೀವು ಹೇಳು ವುದು ನಿಜ. ಹಿಂದೂಗಳು ಮೀನು, ಆಮೆ, ಹಂದಿಗಳನ್ನು ಅವತಾರವೆಂದು ಪರಿಗಣಿಸುತ್ತಾರೆ. ನೀವು ಹೇಳುತ್ತಿದ್ದೀರಿ–ನೀವೂ ಒಂದು ಅವತಾರ ಎಂದು. ಹಾಗಾದರೆ ಈ ಅವತಾರಗಳ ಪೈಕಿ ನೀವು ಯಾವುದೆಂದು ಭಾವಿಸುತ್ತೀರಿ?” ಈ ಉತ್ತರದಿಂದ ದೊಡ್ಡದೊಂದು ನಗೆಯ ಅಲೆ ಯೆದ್ದಿತು. ಪಂಡಿತರು ಪುನಃ ಬಾಯಿಬಿಚ್ಚಲಿಲ್ಲ.</p>
<p>ಹೀಗೆ ಜೈಪುರದಲ್ಲಿ ಕೆಲದಿನಗಳನ್ನು ಕಳೆದ ಸ್ವಾಮೀಜಿ ಅಜ್ಮೀರದ ಕಡೆಗೆ ಹೊರಟರು. ದೆಹಲಿ-ಆಗ್ರಾಗಳಂತೆ ಅಜ್ಮೀರ್ ಕೂಡ ಮೊಘಲ್ ರಾಜವಂಶಗಳ ಆಳ್ವಿಕೆಯ ನೆನಹುಗಳನ್ನು ತುಂಬಿಕೊಂಡಿರುವ ನಗರ. ಇಲ್ಲಿ ಸ್ವಾಮೀಜಿ ಅಕ್ಬರನ ಅರಮನೆಯನ್ನೂ ಹಿಂದೂ-ಮುಸಲ್ಮಾನ ಇಬ್ಬರಿಗೂ ಪವಿತ್ರ ಸ್ಥಳವಾದ ಮೈನುದ್ದೀನ್ ಚಿಸ್ತೀ ಎಂಬ ಮುಸಲ್ಮಾನ ಸಂತ ಸಮಾಧಿಯನ್ನೂ ವೀಕ್ಷಿಸಿದರು. ಅಲ್ಲದೆ, ಅಜ್ಮೀರದ ಸಮೀಪದಲ್ಲಿ, ಪುಷ್ಕರ-ತೀರ್ಥದಲ್ಲಿರುವ ಸೃಷ್ಟಿಕರ್ತ ಬ್ರಹ್ಮನ ದೇವಾಲಯವನ್ನೂ ಅವರು ಸಂದರ್ಶಿಸಿದರು. ಇಡೀ ಭಾರತದಲ್ಲೆಲ್ಲ ಬ್ರಹ್ಮನ ದೇವಾಲಯ ಇದೊಂದೇ ಎನ್ನಲಾಗಿದೆ.</p>
<p>ಅಜ್ಮೀರದಲ್ಲಿ ಒಂದೆರಡು ವಾರಗಳನ್ನು ಕಳೆದ ಬಳಿಕ ಪಶ್ಚಿಮ ಭಾರತದ ಕಡೆಗೆ ಹೊರಟ ಸ್ವಾಮೀಜಿ, ಏಪ್ರಿಲ್ ೧೪ರಂದು ಮೌಂಟ್ ಆಬುವಿಗೆ ಬಂದು ತಲುಪಿದರು. ಇದು ಪಶ್ಚಿಮ ಭಾರತದಲ್ಲೇ ಅತ್ಯಂತ ಪ್ರಸಿದ್ಧವಾದ ಗಿರಿಧಾಮ. ಇಲ್ಲಿನ ಹವಾಗುಣ ತುಂಬ ಆಹ್ಲಾದಕರ ವಾದದ್ದು. ಅದರಲ್ಲೂ ರಾಜಾಸ್ಥಾನದ ಆ ಉರಿಬಿಸಿಲಿನ ಬೇಸಿಗೆಯಲ್ಲಂತೂ ಮೌಂಟ್ ಆಬುವಿನ ವಾಸ್ತವ್ಯ ಅಪ್ಯಾಯಮಾನವಾದದ್ದೇ ಸರಿ. ಇಲ್ಲಿ ಬೆಟ್ಟದ ತುದಿಯಲ್ಲಿ ಬಂಡೆಯೊಂದರ ಮೇಲೆ, ವಿಷ್ಣುವಿನ ಅವತಾರಗಳಲ್ಲೊಂದಾದ ಭೃಗು ಮುನಿಯ ಹೆಜ್ಜೆಯ ಗುರುತು ಎಂದು ಹೇಳಲಾಗುವ ಗುರುತನ್ನು ಕಾಣಬಹುದು. ಅಲ್ಲದೆ, ಮೌಂಟ್ ಆಬುವಿನಲ್ಲಿ ಅದ್ಭುತವಾದ ಜೈನ ದೇವಾಲಯ ವೊಂದಿದೆ. ಇದು ಅಮೃತಶಿಲೆಯಲ್ಲಿ ಕಟ್ಟಲ್ಪಟ್ಟಿದ್ದು, ಜೈನ ವಾಸ್ತುಶಿಲ್ಪದ ಅತ್ಯಂತ ಸುಂದರ ಉದಾಹರಣೆಯಾಗಿದೆ. ಇಲ್ಲಿನ ಕಲಾಕೃತಿಗಳ ಸೂಕ್ಷ್ಮತೆ ಹಾಗೂ ಸೌಂದರ್ಯಗಳು ಅದ್ವಿತೀಯ ವಾದವುಗಳು. ಸ್ವಾಮೀಜಿ ಈ ದೇವಾಲಯದ ಸೌಂದರ್ಯವನ್ನು ಆಸ್ವಾದಿಸುತ್ತ ಹಲವಾರು ದಿನ ಗಳನ್ನು ಕಳೆದರು. ಕೆಲವೊಮ್ಮೆ ಅವರು ಇಲ್ಲಿನ ಸುಂದರ ಸರೋವರದ ತೀರದಲ್ಲಿ ಅಡ್ಡಾಡುತ್ತಿ ದ್ದರು.</p>
<p>ಆ ದಿನಗಳಲ್ಲಿ ಆಬು ಬೆಟ್ಟವು ಆ ಪ್ರದೇಶದ ರಾಜಮನೆತನಗಳವರ ಬೇಸಿಗೆಯ ವಿಹಾರ ಸ್ಥಳವಾಗಿತ್ತು. ಆದ್ದರಿಂದ ಅಲ್ಲಿ ರಾಜರೂ ಉನ್ನತ ಅಧಿಕಾರಿಗಳೂ ಓಡಿಯಾಡುತ್ತಿದ್ದರು. ಸ್ವಾಮೀಜಿ ಸಾಧ್ಯವಾದಷ್ಟೂ ಯಾರ ಕಣ್ಣಿಗೂ ಬೀಳದಂತೆ ಏಕಾಂತದಲ್ಲಿದ್ದುಕೊಂಡು ಧ್ಯಾನ ಜಪ ತಪಗಳಲ್ಲಿ ನಿರತರಾಗಿರುತ್ತಿದ್ದರು. ಆದರೆ ಅವರು ತಮ್ಮಷ್ಟಕ್ಕೆ ತಾವಿರಬೇಕೆಂದು ಎಷ್ಟೇ ಪ್ರಯತ್ನಿಸಿದರೂ ಅದು ಸಾಧ್ಯವಾಗುವಂತಿರಲಿಲ್ಲ. ಅವರು ದ್ವಾರಕೆಗೆ ಹೋಗುವ ದಾರಿಯಾಗಿ ಇಲ್ಲಿಗೆ ಬಂದಿದ್ದರೂ ಇಲ್ಲಿನ ಪ್ರಶಾಂತ ವಾತಾವರಣದಲ್ಲಿ ತೀವ್ರ ಆಧ್ಯಾತ್ಮಿಕ ಸಾಧನೆಯಲ್ಲಿ ಕೆಲವು ದಿನಗಳನ್ನು ಕಳೆಯುವ ತೀರ್ಮಾನ ಮಾಡಿ ಇಲ್ಲಿ ಉಳಿದುಕೊಂಡಿದ್ದರು. ಆದರೆ ಇಲ್ಲಿಗೆ ಅವರನ್ನು ಕರೆತಂದದ್ದು ದೈವೇಚ್ಛೆಯಲ್ಲದೆ ಬೇರಲ್ಲ ಎಂಬುದನ್ನು ಕಾಣಲಿದ್ದೇವೆ.</p>
<p>ಕೆಲದಿನಗಳಲ್ಲೇ ಅವರ ಆಕರ್ಷಕ ನಿಲುವು-ತೇಜಸ್ಸುಗಳಿಂದ ಸೆಳೆಯಲ್ಪಟ್ಟು ಅನೇಕರು ಅವರ ಅನುಯಾಯಿಗಳಾದರು. ಸ್ವಾಮೀಜಿ ಕೆಲವೊಮ್ಮೆ ಅವರೊಂದಿಗೆ ಸಂಜೆಯ ವೇಳೆಗೆ ತಿರುಗಾಡಲು ಹೋಗುತ್ತಿದ್ದರು. ಒಂದು ದಿನ ಸಂಜೆ ಬೆಟ್ಟದ ಮೇಲೆ ಬಂಡೆಗಳ ಮಧ್ಯದ ಒಂದು ಸುಂದರ, ಪ್ರಶಾಂತ ಸ್ಥಳದಲ್ಲಿ ಸ್ವಾಮೀಜಿ ಇತರರೊಂದಿಗೆ ಕುಳಿತಿದ್ದರು. ಇಲ್ಲಿಂದ ಇಡೀ ಗಿರಿಧಾಮದ ದೃಶ್ಯ ತುಂಬ ಮನೋಹರವಾಗಿ ಕಾಣಿಸುತ್ತಿತ್ತು. ಆಗ ಸ್ವಾಮೀಜಿ ಭಾವಭರಿತರಾಗಿ ಹಾಡಲಾರಂಭಿ ಸಿದರು. ಸುತ್ತಲಿದ್ದವರು ಮಂತ್ರಮುಗ್ಧರಾಗಿ ಕುಳಿತು ಆಲಿಸುತ್ತಿದ್ದಂತೆ, ಅವರ ಗಾಯನ ಅನೇಕ ಗಂಟೆಗಳ ಕಾಲ ಮುಂದುವರಿಯಿತು. ಈ ವೇಳೆಗೆ ಅಲ್ಲಿ ಅಡ್ಡಾಡಲು ಬಂದಿದ್ದ ಕೆಲವು ಐರೋಪ್ಯರು ಆ ಸಮಧುರ ಗಾನವನ್ನು ಕೇಳಿ ಆಕರ್ಷಿತರಾಗಿ, ಆ ಅದ್ಭುತ ಗಾಯಕನ ಮುಖ ದರ್ಶನ ಮಾಡಬೇಕೆಂಬ ಕಾತರತೆಯಿಂದ ಕಾದುಕುಳಿತಿದ್ದರು. ಸ್ವಾಮೀಜಿ ಇತ್ತ ಎದ್ದುಬಂದಾಗ ಆ ಐರೋಪ್ಯರು ಅವರ ಮಧುರಕಂಠ ಹಾಗೂ ಭಾವಪೂರ್ಣ ಗಾಯನಗಳನ್ನು ಮನಸಾರೆ ಪ್ರಶಂಸಿಸಿದರು.</p>
<p>ಇಲ್ಲಿ ಸ್ವಾಮೀಜಿ ನಿರ್ಜನ ಸ್ಥಳದಲ್ಲಿದ್ದ ಗುಹೆಯೊಂದರಲ್ಲಿ ಉಳಿದುಕೊಂಡು ಆಧ್ಯಾತ್ಮಿಕ ಸಾಧನೆಯಲ್ಲಿ ನಿರತರಾಗಿದ್ದರು. ಒಂದು ದಿನ ಕಿಶನ್​ಘರ್ ಪ್ರಾಂತದ ರಾಜನ ಮುಸ್ಲಿಂ ವಕೀಲನಾದ ಫೈಯಾಸ್​ಅಲಿಖಾನ್ ಎಂಬವನು ಈ ಗುಹೆಯ ಮಾರ್ಗವಾಗಿ ಹೋಗುತ್ತಿದ್ದಾಗ ಅವರನ್ನು ನೋಡಿದ. ಅವರ ಭವ್ಯ ನಿಲುವಿನಿಂದ ಆಕರ್ಷಿತನಾಗಿ, ಅವರೊಂದಿಗೆ ಮಾತನಾಡಲು ಇಚ್ಛಿಸಿದ. ಒಂದೆರಡು ಮಾತನಾಡುತ್ತಿದ್ದಂತೆ, ವಕೀಲನಿಗೆ ಅವರ ಅಗಾಧ ಪಾಂಡಿತ್ಯದ ಅರಿ ವಾಯಿತು. ಅಂದಿನಿಂದ ಆತ ಅವರ ಬಳಿಗೆ ಆಗಾಗ ಬರಲಾರಂಭಿಸಿದ. ಬರಬರುತ್ತ ಅವನಿಗೆ ಸ್ವಾಮೀಜಿಯ ಮೇಲಿನ ಗೌರವಾದರ ಮತ್ತಷ್ಟು ಹೆಚ್ಚಿತು. ಒಂದು ದಿನ ಆತ, “ಸ್ವಾಮೀಜಿ, ನನ್ನಿಂದೇನಾದರೂ ಸೇವೆಯಾಗಬೇಕಿದ್ದರೆ ದಯವಿಟ್ಟು ಹೇಳಿ” ಎಂದು ಕೇಳಿಕೊಂಡ. ಅವನ ಪ್ರಾಮಾಣಿಕತೆಯನ್ನು ಮನಗಂಡಿದ್ದ ಸ್ವಾಮೀಜಿ ಅದಕ್ಕೊಪ್ಪಿ ಹೇಳಿದರು, “ನೋಡಿ, ಇನ್ನೇನು ಮಳೆಗಾಲ ಪ್ರಾರಂಭವಾಗುತ್ತದೆ. ಈ ಗುಹೆಗೆ ಬಾಗಿಲುಗಳಿಲ್ಲದಿರುವುದರಿಂದ ನೀರು ಒಳಕ್ಕೆ ಬರುತ್ತದೆ. ಆದ್ದರಿಂದ, ನಿಮಗೆ ಸಾಧ್ಯವಾಗುವುದಾದರೆ, ಈ ಗುಹೆಗೆ ಬಾಗಿಲು ಮಾಡಿಸಿಕೊಡಿ.” ಆಗ ಆ ವಕೀಲ ಹೇಳಿದ, “ಆದರೆ ಸ್ವಾಮೀಜಿ, ಈ ಗುಹೆ ಏನೇನೂ ಚೆನ್ನಾಗಿಲ್ಲ. ನೀವು ಅಪ್ಪಣೆ ಕೊಡುವುದಾದರೆ ನಾನೊಂದು ಸಲಹೆ ಮಾಡುತ್ತೇನೆ. ನಾನು ಇಲ್ಲೇ ಒಂದು ಒಳ್ಳೆಯ ಬಂಗಲೆ ಯಲ್ಲಿ ಒಬ್ಬನೇ ವಾಸವಾಗಿದ್ದೇನೆ. ಅಲ್ಲಿಗೆ ನೀವು ಬಂದಿರಲು ದಯಮಾಡಿ ಒಪ್ಪಿಕೊಳ್ಳುವು ದಾದರೆ ನನ್ನನ್ನು ಧನ್ಯನೆಂದುಕೊಳ್ಳುತ್ತೇನೆ.” ಸ್ವಾಮೀಜಿ ಇದಕ್ಕೆ ಸಮ್ಮತಿಸಿದರು. ಆಗ ವಕೀಲ, “ಸ್ವಾಮೀಜಿ, ನಾನೊಬ್ಬ ಮುಸಲ್ಮಾನ. ಆದರೆ ನೀವೇನೂ ಚಿಂತಿಸಬೇಕಿಲ್ಲ ; ನಾನು ನಿಮ್ಮ ಆಹಾರಾದಿಗಳಿಗೆ ಪ್ರತ್ಯೇಕ ವ್ಯವಸ್ಥೆ ಮಾಡಿಸುತ್ತೇನೆ” ಎಂದು ಭರವಸೆ ನೀಡಿದ. ಸ್ವಾಮೀಜಿ ಅವನ ಮನೆಗೆ ಹೋಗಿರಲು ಒಪ್ಪಿಕೊಂಡರು. ಈ ವಕೀಲ, ತನಗೆ ಪರಿಚಯಸ್ಥರಾದ ಹಲವಾರು ಉನ್ನತ ಅಧಿಕಾರಿಗಳನ್ನು ಅವರಿಗೆ ಪರಿಚಯಿಸಿಕೊಟ್ಟ. ಇವರಲ್ಲಿ ಕೋಟಾಪ್ರಾಂತದ ರಾಜನ ವಕೀಲರೂ, ಅಲ್ಲಿನ ಮಂತ್ರಿಯಾದ ಫತೇಹ್​ಸಿಂಗರೂ ಇದ್ದರು. ಕೆಲದಿನಗಳಾದ ಮೇಲೆ, ಸ್ವಾಮೀಜಿಯ ಆತಿಥೇಯನಾದ ಫೈಯಾಸ್ ಅಲಿಖಾನ್, ಖೇತ್ರಿಯ ಮಹಾರಾಜನ ಆಪ್ತಕಾರ್ಯದರ್ಶಿಯಾದ ಮುನ್ಷಿ ಜಗಮೋಹನಲಾಲ್ ಎಂಬುವನನ್ನು ಭೇಟಿ ಮಾಡಿದ. ತನ್ನ ಅತಿಥಿಯಾಗಿ ಉಳಿದುಕೊಂಡಿ ರುವ ಅದ್ಭುತ ಸಂನ್ಯಾಸಿಗಳ ಬಗ್ಗೆ ಹೇಳಿ ಅವರನ್ನು ಕೊಂಡಾಡಿದನಲ್ಲದೆ, ತನ್ನ ಮನೆಗೆ ಬಂದು ಅವರನ್ನು ಭೇಟಿ ಮಾಡುವಂತೆ ಜಗಮೋಹನಲಾಲನನ್ನು ಆಹ್ವಾನಿಸಿದ.</p>
<p>ಜಗಮೋಹನಲಾಲ್ ಅತ್ಯಂತ ಸಂಪ್ರದಾಯಸ್ಥ ವೈಷ್ಣವ ; ಹಲವಾರು ಭಾಷೆಗಳಲ್ಲೂ ಶಾಸ್ತ್ರ ಗಳಲ್ಲೂ ಪಾಂಡಿತ್ಯವಿದ್ದವನು. ಆದರೆ ಈತನಿಗೆ ಸಾಧು-ಸಂನ್ಯಾಸಿಗಳೆಂದರೆ ಅಷ್ಟಕಷ್ಟೆ. ಆದರೂ ತನ್ನ ಸ್ನೇಹಿತನ ಆಹ್ವಾನವನ್ನು ಮನ್ನಿಸಿ ಅವನ ಮನೆಗೆ ಬಂದ. ಆಗ ಸ್ವಾಮೀಜಿ ಒಂದು ಕೌಪೀನ ಹಾಗೂ ಒಂದು ತುಂಡು ಕಾವಿ ವಸ್ತ್ರವನ್ನು ಮಾತ್ರ ಧರಿಸಿ ಮಲಗಿದ್ದರು. ಅವರನ್ನು ನೋಡಿದ ತಕ್ಷಣ ಮುನ್ಷಿಗೆ ಅನ್ನಿಸಿತು–“ಓ, ಸರಿ ಸರಿ ; ನೋಡಿದರೇ ಗೊತ್ತಾಗುತ್ತದೆ . . . ಕಾವಿಬಟ್ಟೆ ಹಾಕಿಕೊಂಡು ಅಲೆದಾಡುತ್ತ ರಾತ್ರಿ ಹೊತ್ತು ಬಾಗಿಲು ಮುರಿಯುವ ಪುಂಡರ ಪೈಕಿ ಇವನೂ ಒಬ್ಬ, ಅಷ್ಟೆ.”</p>
<p>ಅಷ್ಟುಹೊತ್ತಿಗೆ ಸ್ವಾಮೀಜಿ ಎಚ್ಚರಗೊಂಡು ಎದ್ದು ಕುಳಿತರು. ಜಗಮೋಹನ ಅವರಿಗೆ ನಮಸ್ಕರಿಸಿ ಮಾತುಕತೆ ಪ್ರಾರಂಭಿಸಿದ.</p>
<p>“ಸ್ವಾಮೀಜಿ, ನೀವೊಬ್ಬರು ಹಿಂದೂ ಸಾಧುಗಳಾಗಿದ್ದು, ಮುಸಲ್ಮಾನರ ಮನೆಯಲ್ಲಿ ಇಳಿದು ಕೊಂಡಿದ್ದೀರಲ್ಲ ! ನೀವು ತೆಗೆದುಕೊಳ್ಳುವ ಆಹಾರ ಮೈಲಿಗೆಯಾಗಲು ಸಾಧ್ಯವಿಲ್ಲವೆ . . . ?”</p>
<p>ಈ ಪ್ರಶ್ನೆ ಅವರನ್ನು ಸಿಟ್ಟಿಗೆಬ್ಬಿಸಿತು.</p>
<p>“ಏನು ನಿಮ್ಮ ಮಾತಿನ ಅರ್ಥ ? ನಾನೊಬ್ಬ ಸಂನ್ಯಾಸಿ ! ನಾನು ನಿಮ್ಮ ಸಾಮಾಜಿಕ ಕಟ್ಟುಕಟ್ಟಲೆ ಗಳನ್ನೂ ಕಂದಾಚಾರಗಳನ್ನೂ ಮೀರಿ ನಿಂತವನು. ಒಬ್ಬ ಜಾಡಮಾಲಿಯ ಜೊತೆಗೂ ಊಟಮಾಡ ಬಲ್ಲೆ ನಾನು. ದೇವರಿಗೆ ನಾನು ಹೆದರುವುದಿಲ್ಲ ; ಏಕೆಂದರೆ ಅವನು ಇದನ್ನು ಒಪ್ಪುತ್ತಾನೆ. ಶಾಸ್ತ್ರಗಳಿಗೂ ಹೆದರಬೇಕಿಲ್ಲ ನಾನು–ಅವೂ ನನ್ನ ಈ ಕೃತ್ಯವನ್ನು ಅನುಮೋದಿಸುತ್ತವೆ. ಆದರೆ ನಾನು ನಿಮ್ಮಂತಹ ಜನಕ್ಕೆ ನಿಮ್ಮ ಈ ಸಮಾಜಕ್ಕೆ ಹೆದರಿಕೊಳ್ಳಬೇಕಾಗಿ ಬಂದಿದೆ. ದೇವರ ಬಗ್ಗೆ ನಿಮಗೇನು ಗೊತ್ತಿದೆ ? ಶಾಸ್ತ್ರಗಳ ವಿಚಾರ ಏನು ತಿಳಿದಿದೆ ನಿಮಗೆ ? ಎಲ್ಲೆಲ್ಲೂ ನಾನು ಬ್ರಹ್ಮವನ್ನೇ ಕಾಣುತ್ತೇನೆ. ಒಂದು ಕ್ಷುದ್ರ ಜಂತುವಿನಲ್ಲೂ, ಬ್ರಹ್ಮದ ಅವಿರ್ಭಾವವನ್ನು ಕಾಣುತ್ತೇನೆ. ನನಗೆ ಯಾವುದೂ ಮೇಲಲ್ಲ ; ಯಾವುದೂ ಕೀಳಲ್ಲ. . . ಶಿವ ಶಿವ !”</p>
<p>ಹೀಗೆ ಗುಡುಗುವಾಗ ಸ್ವಾಮೀಜಿಯ ಮುಖದಲ್ಲಿ ಒಂದು ದಿವ್ಯ ಜ್ಯೋತಿ ಬೆಳಗುತ್ತಿತ್ತು. ಕಮ್ಮಾರನ ಸುತ್ತಿಗೆಯ ಪೆಟ್ಟು ಬಿದ್ದಂತಾಗಿ ಮುನ್ಷಿ ಒಂದು ಕ್ಷಣ ಸ್ತಬ್ಧನಾಗಿ ಕುಳಿತುಬಿಟ್ಟ. ಇವರೊಬ್ಬ ಅಸಾಧಾರಣ ವ್ಯಕ್ತಿಯೆಂಬುದು ಅವನಿಗೆ ಗೋಚರವಾಯಿತು. ಇಂಥವರನ್ನು ತಮ್ಮ ಮಹಾರಾಜ ಭೇಟಿ ಮಾಡಲೇಬೇಕು ಎಂದು ಅವನಿಗನ್ನಿಸಿತು. ಈಗ ಆತ ಕೇಳಿಕೊಂಡ–</p>
<p>“ಸ್ವಾಮೀಜಿ, ನಮ್ಮ ಮಹಾರಾಜರು ತಮ್ಮನ್ನು ಕಾಣಲು ಇಷ್ಟಪಡುತ್ತಾರೆ. ತಾವು ದಯವಿಟ್ಟು ಅರಮನೆಗೊಮ್ಮೆ ಬಂದುಹೋಗಬೇಕು.”</p>
<p>ಸ್ವಾಮೀಜಿ ಒಂದು ನಿಮಿಷ ಆಲೋಚಿಸಿ, ಬಳಿಕ ಹೇಳಿದರು–</p>
<p>“ಆಗಲಿ, ನಾನು ನಾಡಿದ್ದು ಅಲ್ಲಿಗೆ ಬರುತ್ತೇನೆ.”</p>
<p>ಖೇತ್ರಿಯ ಮಹಾರಾಜನಾದ ಅಜಿತ್​ಸಿಂಗ್ ತನ್ನ ಪ್ರಜೆಗಳ ಹಿತಚಿಂತನೆಯಲ್ಲೇ ಸದಾ ಮಗ್ನ ನಾಗಿದ್ದವನು. ತೀರಾ ಬಡವರೂ ಅವಿದ್ಯಾವಂತರೂ ಆದ ತನ್ನ ಪ್ರಜೆಗಳ ಜೀವನಮಟ್ಟವನ್ನು ಸುಧಾರಿಸುವ ಸಲುವಾಗಿ ಹಲವಾರು ಯೋಜನೆಗಳನ್ನು ಕೈಗೊಂಡಿದ್ದ. ಇವನು ಅತ್ಯಂತ ಪುರೋಗಾಮಿಯೂ ಪ್ರಾಮಾಣಿಕನೂ ಆಗಿದ್ದು ಆ ಕಾಲದ ಕೆಲವೇ ಮಂದಿ ಯೋಗ್ಯ ರಾಜ್ಯಾಡಳಿತ ಗಾರರಲ್ಲೊಬ್ಬನಾಗಿದ್ದ. ಆ ಸಮಯದಲ್ಲಿ ಮಹಾರಾಜ ಮೌಂಟ್ ಅಬುವಿನ ತನ್ನ ಬೇಸಿಗೆಯ ಅರಮನೆಯಲ್ಲಿ ಬೀಡುಬಿಟ್ಟಿದ್ದ. ಮುನ್ಷಿ ಜಗಮೋಹನಲಾಲ್ ಬಂದು ತಾನು ಭೇಟಿ ಮಾಡಿದ ಅಸಾಧಾರಣ ಸಾಧುಗಳೊಬ್ಬರ ಬಗ್ಗೆ ಹೇಳಿದಾಗ ರಾಜನಿಗೆ ಅವರನ್ನು ಕೂಡಲೇ ಕಾಣುವ ಇಚ್ಛೆಯುಂಟಾಯಿತು. ತನ್ನ ಕುತೂಹಲವನ್ನು ಹತ್ತಿಕ್ಕಲಾರದೆ ತಾನೇ ಅವರ ಬಳಿಗೆ ಹೋಗುವು ದೆಂದು ನಿರ್ಧರಿಸಿದ. ಆದರೆ ಸ್ವಾಮೀಜಿಗೆ ಈ ವಿಷಯ ತಿಳಿದಾಗ ತಕ್ಷಣ ಅವರೇ ಅರಮನೆಗೆ ಹೊರಟು ಬಂದರು.</p>
<p>ಅಂದು ೧೮೯೧ರ ಜೂನ್ ೪ನೇ ತಾರೀಖು, ಸಂಜೆ. ಮಹಾರಾಜನೊಂದಿಗೆ ಹಲವಾರು ಗಣ್ಯ ವ್ಯಕ್ತಿಗಳಿದ್ದರು. ರಾಜಾ ಅಜಿತ್​ಸಿಂಗ್ ಸ್ವಾಮೀಜಿಯನ್ನು ಆದರದಿಂದ ಸ್ವಾಗತಿಸಿದ. ಸ್ವಾಗತಹ ಔಪಚಾರಿಕ ಮಾತುಕತೆಗಳು ಮುಗಿದುವು. ಈಗ ಮಹಾರಾಜ ಗಂಭೀರ ಸಂಭಾಷಣೆಯಲ್ಲಿ ತೊಡಗಿ ಒಂದು ಪ್ರಶ್ನೆಯನ್ನು ಮುಂದಿಟ್ಟ–</p>
<p>“ಸ್ವಾಮೀಜಿ, ಜೀವನ ಎಂದರೇನು ?”</p>
<p>ಇದೆಂಥ ಪ್ರಶ್ನೆ ? ಜೀವನವೆಂದರೇನು ಎಂಬುದನ್ನೂ ತಿಳಿಯದವನೆ ಈ ಮಹಾರಾಜ ! ಹುಟ್ಟು-ಸಾವುಗಳ ನಡುವಿನ ಅವಧಿಯೇ ಜೀವನ ಎನ್ನುವುದು ಪ್ರತಿಯೊಬ್ಬರೂ ತಿಳಿದಿರುವ ‘ಸತ್ಯ’. ಆದರೆ ನಿಜಕ್ಕೂ ಇದೊಂದು ಸ್ವಾರಸ್ಯಕರ ಪ್ರಶ್ನೆಯೇ ಸರಿ. ಸ್ವಲ್ಪ ತೊಡಕಿನ ಪ್ರಶ್ನೆ ಯೆಂದೂ ಹೇಳಬಹುದು. ಪ್ರಶ್ನೆಗೆ ಸ್ವಾಮೀಜಿಯ ಉತ್ತರ ಬಾಣದಂತೆ ಚಿಮ್ಮಿ ಬಂತು–</p>
<p>“ತನ್ನನ್ನು ಕೆಳಕ್ಕೊತ್ತುತ್ತಿರುವ ಪರಿಸರ-ಪರಿಸ್ಥಿತಿಗಳಲ್ಲಿ ಒಂದು ಜೀವಿಯ ವಿಕಸನ-ಮುನ್ನಡೆ ಗಳೇ ಜೀವನ.<span class="en">” (“Life is the unfoldment and development of a being under circumstances tending to press it down.”)</span></p>
<p>ಎಷ್ಟು ಅರ್ಥಪೂರ್ಣ ಈ ಉತ್ತರ ! ಜೀವನವೆಂದರೆ ಅದೊಂದು ಅವಿರತ ಹೋರಾಟ ಎನ್ನುತ್ತಿದ್ದಾರೆ ಸ್ವಾಮೀಜಿ. ಪರಿಸರ-ಪರಿಸ್ಥಿತಿಗಳು ಮನುಷ್ಯನನ್ನು ಕೆಳಕ್ಕೆ ಒತ್ತುತ್ತಲೇ ಇರುತ್ತವೆ –ಗುರುತ್ವಾಕರ್ಷಣೆಯು ವಸ್ತುಗಳನ್ನು ಕೆಳಕ್ಕೆಳೆಯುವಂತೆ. ಇವುಗಳನ್ನು ಎದುರಿಸಿ ನಿಂತು ಹೋರಾಡುವುದೇ ಜೀವನ. ಇವುಗಳಿಗೆ ಶರಣಾಗಿ ಸೋಲನ್ನೊಪ್ಪಿಕೊಳ್ಳುವುದು ಮರಣಕ್ಕೆ ಸಮಾನ. ಪ್ರತಿಯೊಬ್ಬ ‘ಜೀವಿ’ಯೂ ಅರಿತುಕೊಳ್ಳಬೇಕಾದ ಪ್ರಥಮ, ಪ್ರಮುಖ ಪಾಠ ಇದು. ಮುಂದೆ ಸ್ವಾಮೀಜಿ ಈ ಅಭಿಪ್ರಾಯವನ್ನೇ ಘಂಟಾಘೋಷವಾಗಿ ಸಾರುತ್ತಾರೆ. ಅಲ್ಲದೆ, ಈ ಉತ್ತರದ ಹಿಂದಿದ್ದ ಸ್ವತಃ ಅವರ ಜೀವನ ಹಾಗೂ ಧೀರ ಮನೋವೃತ್ತಿಗಳು ಅವರ ಮಾತಿಗೆ ಅಸಾಮಾನ್ಯ ಭಾವದೀಪ್ತಿಯನ್ನು ತಂದುಕೊಟ್ಟಿದ್ದುವು.</p>
<p>ಈ ಉತ್ತರದ ಮರ್ಮವನ್ನು ಗ್ರಹಿಸಿದ ಅಜಿತ್​ಸಿಂಗ್ ತುಂಬ ಪ್ರಭಾವಿತನಾದ. ಒಂದು ಕ್ಷಣ ಆಲೋಚಿಸಿ ಮತ್ತೆ ಕೇಳಿದ–</p>
<p>“ಹಾಗಾದರೆ, ಸ್ವಾಮೀಜಿ, ಶಿಕ್ಷಣ ಎಂದರೇನು ?”</p>
<p>ಈ ಪ್ರಶ್ನೆಗೂ ಅವರು ಕೊಟ್ಟ ಉತ್ತರ ವೈಶಿಷ್ಟ್ಯಪೂರ್ಣ, ವಿನೂತನ : “ಹೊಸ ಭಾವನೆಗಳನ್ನು ಸ್ವಭಾವ ಸಹಜವಾಗಿಸಿಕೊಳ್ಳುವುದನ್ನೇ ಶಿಕ್ಷಣ ಎನ್ನಬಹುದು.”</p>
<p>ಹೀಗೆ ಹೇಳಿ, ತಮ್ಮ ಈ ಮಾತಿನ ಅರ್ಥವನ್ನು ಸ್ವಾಮೀಜಿ ಮತ್ತೆ ವಿಶದಪಡಿಸಿದರು. ಶಿಕ್ಷಣ ಅಥವಾ ವಿದ್ಯಾಭ್ಯಾಸವೆಂದರೆ ಕೇವಲ ವಿಷಯ ಸಂಗ್ರಹಣೆಯಲ್ಲ ; ನಿಜವಾದ ಜ್ಞಾನಕ್ಕೂ ಪುಸ್ತಕ ಪಾಂಡಿತ್ಯಕ್ಕೂ ಅಜಗಜಾಂತರ ಎಂದು ವಿವರಿಸಿ ಹೇಳಿ, ಎಲ್ಲಿಯವರೆಗೆ ಕಲಿತ ವಿಷಯಗಳು ವ್ಯಕ್ತಿಗೆ ಹೃದ್ಗತವಾಗಿ ಅವನ ಪ್ರತಿಯೊಂದು ನಡೆನುಡಿಯಲ್ಲೂ ಕಂಡುಬರುವುದಿಲ್ಲವೋ ಅಲ್ಲಿಯವರೆಗೆ ಅವುಗಳನ್ನು ಆ ವ್ಯಕ್ತಿ ಸ್ವಾಧೀನಪಡಿಸಿಕೊಂಡಿದ್ದಾನೆ ಎನ್ನಲಾಗುವುದಿಲ್ಲ ಎಂದರು ಸ್ವಾಮೀಜಿ.</p>
<p>ಅನಂತರ ಅವರು ಮಹಾರಾಜನಿಗೆ ತಮ್ಮ ಗುರುದೇವನಾದ ಶ್ರೀರಾಮಕೃಷ್ಣ ಪರಮಹಂಸರ ಜೀವನವನ್ನು ವರ್ಣಿಸಿದರು. ಆ ಅದ್ಭುತ ಚರಿತ್ರೆಯನ್ನು ಕಣ್ಣಿಗೆ ಕಟ್ಟುವ ರೀತಿಯಲ್ಲಿ ಹೇಳುತ್ತಿ ದ್ದಂತೆ ಮಹಾರಾಜನ ಹೃದಯದಲ್ಲಿ ಸತ್ಯಸಾಕ್ಷಾತ್ಕಾರದ ಹಂಬಲ ಭುಗಿಲೆದ್ದಿತು.</p>
<p>ಹೀಗೆ ಸ್ವಾಮೀಜಿ ಹಾಗೂ ರಾಜಾ ಅಜಿತ್​ಸಿಂಗರು ಪ್ರಥಮ ಭೇಟಿಯಲ್ಲೇ ಪರಸ್ಪರರಿಂದ ತೀವ್ರವಾಗಿ ಆಕರ್ಷಿತರಾದರು. ಅಜಿತ್​ಸಿಂಗ್ ಸ್ವಾಮೀಜಿಯ ಪ್ರಬಲ ಅಲೌಕಿಕ ವ್ಯಕ್ತಿತ್ವದಿಂದ, ಅದ್ಭುತ ವಾಗ್ಧಾರೆಯಿಂದ, ಆಧ್ಯಾತ್ಮಿಕ ಶಕ್ತಿಯಿಂದ ಸೆಳೆಯಲ್ಪಟ್ಟರೆ, ಸ್ವಾಮೀಜಿ ಅಜಿತ್​ಸಿಂಗನ ಪ್ರಾಮಾಣಿಕತೆ, ಸರಳತೆ, ಜಿಜ್ಞಾಸೆಗಳನ್ನು ಮೆಚ್ಚಿಕೊಂಡರು. ಇಂತಹ ವ್ಯಕ್ತಿಗಳಿಂದ ರಾಷ್ಟ್ರೋನ್ನತಿಯ ಕಾರ್ಯ ಸಾಧ್ಯವಾಗುವುದೆಂದು ಅವರು ಆಶಿಸಿದ್ದರು. ಇಬ್ಬರ ನಡುವಣ ಸ್ನೇಹ ದಿನದಿನಕ್ಕೆ ವೃದ್ಧಿಯಾಯಿತು. ಕಡೆಯವರೆಗೂ ಮಹಾರಾಜ, ಸ್ವಾಮೀಜಿಯ ಅತ್ಯಂತ ಆತ್ಮೀಯ ಸ್ನೇಹಿತನೂ ನಿಷ್ಠಾವಂತ ಭಕ್ತನೂ ಆಗಿ ಉಳಿದುಕೊಂಡ.</p>
<p>ಸ್ವಾಮೀಜಿ ಖೇತ್ರಿಯ ಮಹಾರಾಜನೊಂದಿಗೆ ನಡೆಸಿದ ಸಂಭಾಷಣೆ, ಒಡನಾಟಗಳು ಹಾಗೂ ಇತರ ಚಟುವಟಿಕೆಗಳ ಕುರಿತ ಕೆಲವು ವಿವರಗಳು, ಆ ರಾಜ್ಯದ ಸರಕಾರೀ ದಿನಚರಿ ಪುಸ್ತಕದಿಂದ ತಿಳಿದುಬರುತ್ತದೆ. ಇದರಲ್ಲಿ ಮಹಾರಾಜನನ್ನು ಸ್ವಾಮೀಜಿ ಭೇಟಿಮಾಡಿದ ದಿನಗಳು, ಸಮಯ ಹಾಗೂ ಅವರು ಜೊತೆಯಾಗಿ ಕೈಗೊಂಡ ಪ್ರವಾಸಗಳು ಮೊದಲಾದ ಹಲವಾರು ವಿವರಗಳು ನಿಷ್ಕೃಷ್ಟವಾಗಿ ಬರೆದಿಡಲ್ಪಟ್ಟಿವೆ.</p>
<p>ಮೊದಲ ಭೇಟಿಯಲ್ಲೇ ಸ್ವಾಮೀಜಿಯಿಂದ ತೀವ್ರವಾಗಿ ಆಕರ್ಷಿತನಾದ ಮಹಾರಾಜ ಅವರನ್ನು ಮತ್ತೆ ಮತ್ತೆ ತನ್ನ ಅರಮನೆಗೆ ಆಹ್ವಾನಿಸಿದ. ಆಹ್ವಾನವನ್ನು ಮನ್ನಿಸಿ ಅವರು ಆ ತಿಂಗಳಲ್ಲೇ ಹತ್ತಾರು ಬಾರಿ ಅವನನ್ನು ಭೇಟಿಯಾದರು. ಮಹಾರಾಜ ಅವರೊಂದಿಗೆ ವಿದ್ಯಾಭ್ಯಾಸ, ಧರ್ಮ, ತತ್ತ್ವಶಾಸ್ತ್ರ ಮೊದಲಾದ ಹಲವಾರು ವಿಷಯಗಳ ಕುರಿತಾಗಿ ಸಂಭಾಷಿಸುತ್ತಿದ್ದ. ಸಂಭಾಷಣೆ ನಡೆಯುತ್ತಿದ್ದುದು ಸಾಮಾನ್ಯವಾಗಿ ಇಂಗ್ಲಿಷಿನಲ್ಲಿ, ಕೆಲವೊಮ್ಮೆ ಸಂಸ್ಕೃತದಲ್ಲಿ. ರಾಜನ ಕೋರಿಕೆಯ ಮೇರೆಗೆ ಒಮ್ಮೊಮ್ಮೆ ಸ್ವಾಮೀಜಿ ಹಾಡುತ್ತಿದ್ದರು. ಸ್ವತಃ ಸಂಗೀತ ಪರಿಣತನಾದ ರಾಜ, ಅವರೊಂದಿಗೆ ಹಾರ್ಮೋನಿಯಂ ನುಡಿಸುತ್ತಿದ್ದ. ಮತ್ತೆ ಕೆಲವು ಸಲ ಇವರೊಂದಿಗೆ ಸಂಭಾಷಣೆ ನಡೆಸುವ ವೇಳೆಗೆ ಹಲವಾರು ಗಣ್ಯವ್ಯಕ್ತಿಗಳನ್ನೂ ನೆರೆ ರಾಜ್ಯಗಳ ಅಧಿಕಾರಿಗಳನ್ನೂ ಆಹ್ವಾನಿಸುತ್ತಿದ್ದ.</p>
<p>ಹೀಗೆ ಸ್ವಾಮೀಜಯನ್ನು ಭೇಟಿ ಮಾಡಿದ ಗಣ್ಯರಲ್ಲಿ ಅಜ್ಮೀರದಲ್ಲಿನ ಆರ್ಯಸಮಾಜದ ಅಧ್ಯಕ್ಷನಾಗಿದ್ದ ಹರವಿಲಾಸ್ ಸಾರಾದಾ ಎಂಬವನೂ ಒಬ್ಬ. ಈತ ಮೌಂಟ್ ಅಬುವಿನಲ್ಲಿ ಹಾಗೂ ಮುಂದೆ ಅಜ್ಮೀರದಲ್ಲಿ ಅವರನ್ನು ಮೂರು-ನಾಲ್ಕು ಬಾರಿ ಭೇಟಿಯಾದ. ಇವನು ಮುಂದೆ ರಜಪುತಾನದ ಇತಿಹಾಸಕಾರನಾಗಿ ಪ್ರಸಿದ್ಧನಾದನಲ್ಲದೆ ಭಾರತದ ಕೇಂದ್ರ ಶಾಸನ ಸಭೆಯ ಸದಸ್ಯನಾಗಿ ‘ಸಾರದಾ ಕಾಯಿದೆ’ ಎಂದು ಹೆಸರಾದ ಬಾಲ್ಯವಿವಾಹ ನಿಷೇಧ ಕಾನೂನನ್ನು ಜಾರಿಗೆ ತರುವಲ್ಲಿ ಪ್ರಮುಖ ಪಾತ್ರವಹಿಸಿದ. ಈತ ಸ್ವಾಮೀಜಿಯನ್ನು ಭೇಟಿ ಮಾಡಿದ್ದು ಕೆಲವೇ ಸಲವಾದರೂ ಅವರಿಂದ ಎಷ್ಟು ತೀವ್ರವಾಗಿ ಪ್ರಭಾವಿತನಾಗಿದ್ದನೆಂಬುದು ಮುಂದೆ ಇವನು ಅವರ ಕುರಿತಾಗಿ ಬರೆದ ಲೇಖನದಿಂದ ತಿಳಿದುಬರುತ್ತದೆ–</p>
<p>“ನಾನು ಸ್ವಾಮಿ ವಿವೇಕಾನಂದರನ್ನು ನಾಲ್ಕು ಬಾರಿ ಭೇಟಿ ಮಾಡಿದೆ. ಅಬುಪರ್ವತದಲ್ಲಿ ನಾನವರನ್ನು ಮೊದಲಸಲ ಕಂಡೆ. ಆಗ ನನಗಿನ್ನೂ ಇಪ್ಪತ್ತೊಂದು ವರ್ಷ ವಯಸ್ಸಷ್ಟೆ. ಅವರು ನನ್ನ ಸ್ನೇಹಿತ ಠಾಕೂರ್ ಮುಕುಂದಸಿಂಗರ ಮನೆಯಲ್ಲಿದ್ದರು. ಆಗ ನಾನು ಸ್ವಾಮೀಜಿಯೊಂದಿಗೆ ಠಾಕೂರರ ಮನೆಯಲ್ಲಿ ಹತ್ತು ದಿನ ವಾಸವಾಗಿದ್ದೆ. ನಾವಿಬ್ಬರೂ ಹಲವಾರು ವಿಷಯಗಳ ಬಗ್ಗೆ ಚರ್ಚಿಸುತ್ತಿದ್ದೆವು. ನಾನು ಅವರ ವ್ಯಕ್ತಿತ್ವದಿಂದ ತೀವ್ರವಾಗಿ ಪ್ರಭಾವಿತನಾದೆ. ಅವರೊಬ್ಬ ದೊಡ್ಡ ಪಂಡಿತರಾಗಿದ್ದರಲ್ಲದೆ ಅತ್ಯಂತ ಆಕರ್ಷಕ ಮಾತುಗಾರರಾಗಿದ್ದರು. ಮೊದಲ ದಿನ ಊಟವಾದ ಮೇಲೆ ಠಾಕೂರ್ ಸಾಹೇಬರ ಪ್ರಾರ್ಥನೆಯನ್ನು ಮನ್ನಿಸಿ ಸ್ವಾಮೀಜಿ ಹಾಡಿದರು. ಅವರ ಕಂಠಸ್ವರ ಅತ್ಯಂತ ಮಧುರವಾಗಿದ್ದು, ನನಗೆ ಅತೀವ ಆನಂದವನ್ನುಂಟು ಮಾಡಿತು. ಅಂದಿನಿಂದ, ಒಂದೆರಡು ಹಾಡುಗಳನ್ನು ಹಾಡಬೇಕೆಂದು ಪ್ರತಿದಿನವೂ ನಾನವರನ್ನು ಕೇಳಿಕೊಳ್ಳುತ್ತಿದ್ದೆ. ಅವರ ಮಧುರ ದನಿ ಹಾಗೂ ನಡವಳಿಕೆಗಳು ನನ್ನ ಮೇಲೆ ಅಚ್ಚಳಿಯದ ಮುದ್ರೆಯನ್ನೊತ್ತಿವೆ. ನಾವು ಕೆಲವೊಮ್ಮೆ ವೇದಾಂತದ ಬಗೆಗೆ ಮಾತನಾಡುತ್ತಿದ್ದೆವು. ಸ್ವಾಮಿ ವಿವೇಕಾನಂದರು ವಿವರಿಸುತ್ತಿದ್ದ ವೇದಾಂತ ವಿಚಾರಗಳು ನನ್ನಲ್ಲಿ ತುಂಬ ಆಸಕ್ತಿಯನ್ನು ಹುಟ್ಟಿಸಿದುವು. ಅನೇಕ ವಿಚಾರಗಳ ಮೇಲಿನ ಅವರ ಅಭಿಪ್ರಾಯಗಳು ದೇಶಪ್ರೇಮದಿಂದ ಒಡಮೂಡಿದವುಗಳಾಗಿದ್ದು ನಾನು ಅವುಗಳನ್ನು ವಿಶೇಷವಾಗಿ ಮೆಚ್ಚಿಕೊಂಡೆ. ಹಿಂದೂ ಸಂಸ್ಕೃತಿ ಹಾಗೂ ಮಾತೃಭೂಮಿಯ ಬಗ್ಗೆ ಅವರಿಗಿದ್ದ ಆದರಾಭಿಮಾನಗಳು ಅವರ ಮಾತುಗಳಲ್ಲಿ ತುಂಬಿತುಳುಕುತ್ತಿದ್ದುವು. ಅವರೊಂದಿಗೆ ನಾನು ಕಳೆದ ದಿನಗಳು ನನ್ನ ಜೀವನದಲ್ಲೇ ಅತ್ಯಂತ ಸುಮಧುರವಾದವುಗಳು. ಅದಲ್ಲೂ ಅವರ ಸ್ವತಂತ್ರ ವ್ಯಕ್ತಿತ್ವದಿಂದ ನಾನು ಬಹಳವಾಗಿ ಪ್ರಭಾವಿತನಾಗಿದ್ದೇನೆ.”</p>
<p>ಅಜಿತ್​ಸಿಂಗನಿಗೆ ಸ್ವಾಮೀಜಿಯ ಮೇಲಿನ ಭಕ್ತಿಗೌರವಗಳು ದಿನದಿನಕ್ಕೆ ಹೆಚ್ಚುತ್ತ ಬಂದವು. ಜುಲೈ ತಿಂಗಳಲ್ಲಿ ಅವನು ಮೌಂಟ್ ಅಬುವಿನಿಂದ ತನ್ನ ರಾಜಧಾನಿಯಾದ ಖೇತ್ರಿಗೆ ಹೊರಟಾಗ ಸ್ವಾಮೀಜಿಯನ್ನು ತನ್ನೊಂದಿಗೆ ಬರುವಂತೆ ಬೇಡಿಕೊಂಡ. ಸ್ವಾಮೀಜಿ ಅದಕ್ಕೆ ಒಪ್ಪಿದರು. ಅದರಂತೆ ಜುಲೈ ೨೪ರಂದು ಮಹಾರಾಜನೊಂದಿಗೆ ಅವರು ಖೇತ್ರಿಗೆ ಹೊರಟರು.</p>
<p>ಮಹಾರಾಜನ ತಂಡ ಮರುದಿನ ಬೆಳಿಗ್ಗೆ ಜೈಪುರವನ್ನು ತಲುಪಿತು. ಇಲ್ಲಿ ಅವರೆಲ್ಲ ಹತ್ತು ದಿನಗಳ ಕಾಲ ‘ಖೇತ್ರಿ ಭವನ’ದಲ್ಲಿ ಉಳಿದುಕೊಂಡರು. ಆಗಸ್ಟ್ ಮೂರರಂದು ಎಲ್ಲರೂ ಜೈಪುರದಿಂದ ಹೊರಟು ಏಳನೇ ತಾರೀಕಿನಂದು ಖೇತ್ರಿಯನ್ನು ತಲುಪಿದರು. ಪ್ರಯಾಣ ಕಾಲ ದಲ್ಲಿ ಮಹಾರಾಜ ಸ್ವಾಮೀಜಿಯೊಂದಿಗೆ ನಿರಂತರವಾಗಿ ಮಾತುಕತೆಯಲ್ಲಿ ತೊಡಗಿರುತ್ತಿದ್ದ. ತನ್ನ ಹಲವಾರು ಸಂಶಯಗಳನ್ನು ಮುಂದಿಟ್ಟು ಅವುಗಳಿಗೆ ಸೂಕ್ತ ಉತ್ತರವನ್ನು ಪಡೆದುಕೊಂಡು ಸಂತೃಪ್ತನಾದ.</p>
<p>ಒಂದು ದಿನ ಆತ ಕೇಳಿದ–</p>
<p>“ಸ್ವಾಮೀಜಿ, ಸತ್ಯ ಎಂದರೇನು ?”</p>
<p>ಉತ್ತರ ಸಿದ್ಧವಾಗಿಯೇ ಇತ್ತು –</p>
<p>“ಮಹಾರಾಜ, ಸತ್ಯ ಎಂಬುದು ಏಕಮೇವಾದ್ವಿತೀಯವಾದುದು ; ಅದು ಅತ್ಯುಚ್ಚವಾದುದು. ಮನುಷ್ಯ ಸದಾ ಸಾಗುತ್ತಿರುವುದು ಅದರ ಕಡೆಗೇ–ಅವನು ಸತ್ಯದಿಂದ ಸತ್ಯದೆಡೆಗೆ ಸಾಗುತ್ತಾ ನಲ್ಲದೆ ಅಸತ್ಯದಿಂದ ಸತ್ಯದೆಡೆಗಲ್ಲ.”</p>
<p>‘ಸತ್ಯ’ವನ್ನು ಹೀಗೆ ಅರ್ಥೈಸಿದ ಸ್ವಾಮೀಜಿ, ಬಳಿಕ ತಮ್ಮ ಈ ಉತ್ತರವನ್ನು ವಿಶದಪಡಿಸಲು ಆ ಬಗ್ಗೆ ಸುದೀರ್ಘವಾದ ವಿವರಣೆಯನ್ನು ಕೊಟ್ಟರು. ಎಲ್ಲ ಬಗೆಯ ಜ್ಞಾನ ಮತ್ತು ಅನುಭವಗಳ ಪ್ರಕಾರಗಳು, ವಿವಿಧ ಪೂಜಾ ವಿಧಾನಗಳು, ಬಗೆಬಗೆಯ ಆಧ್ಯಾತ್ಮಿಕ ಚಿಂತನೆಗಳು–ಇವುಗಳೆಲ್ಲ ಒಂದೇ ಪರಮ ಸತ್ಯದೆಡೆಗೆ ಕರೆದೊಯ್ಯುವ ಬೇರೆ ಬೇರೆ ಪಥಗಳು ಎಂಬುದನ್ನು ವಿವರಿಸಿ ಹೇಳಿ ದರು. ಒಂದೇ ಗುರಿಯನ್ನು ಸಂನ್ಯಾಸಿಗಳೂ ಗೃಹಸ್ಥರೂ ಬೇರೆಬೇರೆ ವಿಧಾನಗಳಿಂದ ಹೊಂದ ಬಹುದು ಎಂಬುದನ್ನು ತೋರಿಸಿಕೊಟ್ಟರು.</p>
<p>ಖೇತ್ರಿಯಲ್ಲಿ ಸ್ವಾಮೀಜಿ ಅರಮನೆಯಲ್ಲಿ ವಾಸವಾಗಿರದಿದ್ದರೂ ರಾಜನೊಂದಿಗೆ ನಿಕಟ ಸಂಪರ್ಕವನ್ನಿಟ್ಟುಕೊಂಡಿದ್ದರು. ಕೆಲವು ದಿನಗಳ ಅನಂತರ ಅವರು ಅಜಿತ್​ಸಿಂಗನಿಗೆ ಮಂತ್ರ ದೀಕ್ಷೆ ನೀಡಿ ಅನುಗ್ರಹಿಸಿದರು. ಅಲ್ಲದೆ ತಮಗೆ ಆಪ್ತರಾಗಿದ್ದ ಮುನ್ಷಿ ಜಗಮೋಹನಲಾಲ್ ಹಾಗೂ ಇತರ ಆಸ್ಥಾನಿಕರಿಗೂ ಮಂತ್ರದೀಕ್ಷೆ ನೀಡಿದರು. ಸ್ವಾಮೀಜಿಯ ಸತ್ಸಂಗದಲ್ಲಿ ಮಹಾ ರಾಜ, ದಿನಗಳನ್ನು ಅತ್ಯಂತ ಆನಂದದಿಂದ ಕಳೆಯಲಾರಂಭಿಸಿದ. ಪ್ರತಿದಿನ ಇಬ್ಬರೂ ಕುಳಿತು ಆಧ್ಯಾತ್ಮಿಕ ವಿಷಯಗಳ ಬಗ್ಗೆ ಗಂಟೆಗಟ್ಟಲೆ ವಿಚಾರ ಮಾಡುತ್ತಿದ್ದರು ; ಹಾಡೂ ಹೇಳುತ್ತಿದ್ದರು. ಕೆಲವೊಮ್ಮೆ ಕುದುರೆಗಳನ್ನೇರಿ ಸಮೀಪದ ಪುಣ್ಯಕ್ಷೇತ್ರಗಳಿಗೆ ಹೋಗಿ ಬರುತ್ತಿದ್ದರು. ಮಹಾರಾಜ ತನ್ನ ಗುರುವಿನ ಬಗ್ಗೆ ಅತ್ಯಂತ ಪೂಜ್ಯಭಾವವನ್ನಿಟ್ಟುಕೊಂಡಿದ್ದ. ಸ್ವಾಮೀಜಿಯ ವೈಯಕ್ತಿಕ ಸೇವೆಯನ್ನು ಮಾಡುವುದೆಂದರೆ ಅವನಿಗೆ ಇನ್ನಿಲ್ಲದ ಆನಂದ. ಎಷ್ಟೋ ಸಲ ಸಭಿಕರೆದುರಿಗೇ ಅವರಿಗೆ ಗಾಳಿ ಬೀಸಲು, ಅಥವಾ ಇನ್ನಿತರ ಉಪಚಾರವನ್ನು ಮಾಡಲು ತೊಡಗುತ್ತಿದ್ದ. ಇಲ್ಲವೆ ಅವರು ಅರಮನೆಯಲ್ಲಿ ಮಲಗಿದ್ದಾಗ ಅವರ ಅರಿವಿಗೇ ಬಾರದಂತೆ ಅವರ ಪಾದಗಳನ್ನು ಒತ್ತುತ್ತಿದ್ದ. ಹಾಗೆಲ್ಲ ಮಾಡಬಾರದೆಂದು ಸ್ವಾಮೀಜಿ ಎಷ್ಟೇ ಹೇಳಿದರೂ, ತನ್ನ ಪಾಲಿನ ಈ ವಿಶೇಷ ಭಾಗ್ಯವನ್ನು ತನ್ನಿಂದ ಕಿತ್ತುಕೊಳ್ಳಬಾರದೆಂದು ಮಹಾರಾಜ ಬೇಡಿಕೊಂಡು ಅವರನ್ನು ಸುಮ್ಮನಾಗಿಸುತ್ತಿದ್ದ.</p>
<p>ಅಜಿತ್​ಸಿಂಗನ ಹೃದಯವಂತಿಕೆಯನ್ನು, ಪ್ರಾಮಾಣಿಕ ಪ್ರೇಮವನ್ನು ಮನಗಂಡ ಸ್ವಾಮೀಜಿ ಅವನತ್ತ ತಮ್ಮ ಪ್ರೀತಿಯ ಹೊನಲನ್ನೇ ಹರಿಸಿದರು. ಅವನನ್ನು ತಮ್ಮ ಅಂತರಂಗ ಶಿಷ್ಯರ ಲ್ಲೊಬ್ಬನನ್ನಾಗಿ ಸ್ವೀಕರಿಸಿದರು. ಅವನು ತಮ್ಮಲ್ಲಿ ಅಗಾಧ ಭಕ್ತಿ-ಪ್ರೇಮಗಳನ್ನಿರಿಸಿದ್ದಂತೆಯೇ ಸ್ವಾಮೀಜಿಯೂ ಅವನಲ್ಲಿ ಗಾಢ ವಿಶ್ವಾಸವನ್ನು ಹೊಂದಿದ್ದರು. ಮುಂದೆ ಅವರು ಅಮೆರಿಕೆಗೆ ಹೋದಾಗ ಅವರಿಂದ ಪತ್ರಗಳನ್ನು ಪಡೆಯುತ್ತಿದ್ದ ಕೆಲವೆ ಮಂದಿ ಭಾಗ್ಯಶಾಲಿ ಭಾರತೀಯರಲ್ಲಿ ರಾಜಾ ಅಜಿತ್​ಸಿಂಗನೂ ಒಬ್ಬನಾಗಿದ್ದ. ಅಲ್ಲದೆ ತಮ್ಮ ಅತಿ ಮುಖ್ಯವಾದ ‘ವೈಯಕ್ತಿಕ’ ಆವಶ್ಯಕತೆಗಳಿಗೆ ಸ್ವಾಮೀಜಿ ಈತನ ನೆರವನ್ನು ಪಡೆದುಕೊಂಡರು. ಸ್ವಾಮೀಜಿಯನ್ನು ಮಾತ್ರ ವಲ್ಲದೆ, ಅವರಿಗೆ ಸಂಬಂಧ ಪಟ್ಟ ಪ್ರತಿಯೊಬ್ಬ ವ್ಯಕ್ತಿಯನ್ನೂ ಮಹಾರಾಜ ಅತ್ಯಂತ ಗೌರವಾದರ ಗಳಿಂದ ನೋಡಿಕೊಂಡು ಧನ್ಯನಾದ.</p>
<p>ಅಜಿತ್​ಸಿಂಗ್ ಕ್ರಮಬದ್ಧ ಶಿಕ್ಷಣವನ್ನು ಪಡೆದವನಾಗಿರಲಿಲ್ಲ. ಸಂಸ್ಕೃತ-ಇಂಗ್ಲಿಷ್​ಗಳಲ್ಲಿ ಪರಿಣತಿಯನ್ನು ಹೊಂದಿದ್ದರೂ ಇತರ ಹಲವಾರು ವಿಷಯಗಳ ಪರಿಚಯವೇ ಅವನಿಗಿರಲಿಲ್ಲ. ಇದನ್ನು ಕಂಡು ಸ್ವಾಮೀಜಿ ಅವನ ಶಿಕ್ಷಣದ ಹೊಣೆಯನ್ನು ತಾವೇ ಹೊತ್ತರು. ಅವನಿಗೆ ಭೌತಶಾಸ್ತ್ರ, ರಸಾಯನಶಾಸ್ತ್ರ, ಜೀವಶಾಸ್ತ್ರ ಹಾಗೂ ಖಗೋಳವಿಜ್ಞಾನಗಳ ಮೂಲಭೂತ ತತ್ತ್ವ ಗಳನ್ನು ತಾವೇ ವಿವರಿಸಿದರು. ಸ್ವಾಮೀಜಿಯ ಸಲಹೆಯಂತೆ ಅರಮನೆಯ ಮಾಳಿಗೆಯ ಮೇಲೆ ಒಂದು ದೂರದರ್ಶಕವನ್ನು ಸ್ಥಾಪಿಸಲಾಯಿತು. ಅಲ್ಲದೆ ಒಂದು ಸೂಕ್ಷ್ಮದರ್ಶಕವನ್ನೂ ಖರೀದಿಸಿ, ಪ್ರಯೋಗಶಾಲೆಯೊಂದನ್ನು ನಿರ್ಮಿಸಲಾಯಿತು. ಗುರುಶಿಷ್ಯರಿಬ್ಬರೂ ಈ ಉಪಕರಣಗಳೊಂದಿಗೆ ಹಲವಾರು ಗಂಟೆಗಳ ಕಾಲ ಅಧ್ಯಯನದಲ್ಲಿ ತೊಡಗಿರುತ್ತಿದ್ದರು.</p>
<p>ಮಹಾರಾಜ ಅಜಿತ್​ಸಿಂಗನ ವಿಷಯದಲ್ಲಿ ಸ್ವಾಮೀಜಿ ಇಂತಹ ವಿಶೇಷ ಆಸಕ್ತಿ ವಹಿಸಿದುದಕ್ಕೆ ವಿಶೇಷ ಕಾರಣವೇ ಇತ್ತು. ಈತನ ಪ್ರಾಮಾಣಿಕತೆ, ಪವಿತ್ರತೆ, ಶ್ರದ್ಧೆಗಳನ್ನು ಅವರು ಮನ ಗಂಡಿದ್ದರು. ಇವನನ್ನು ಸರಿಯಾದ ರೀತಿಯಲ್ಲಿ ದಾರಿ ತೋರಿ ಮುನ್ನಡೆಸಿದರೆ ಈತ ತನ್ನ ರಾಜ್ಯ ವನ್ನೇ ಪ್ರಗತಿಯ ಹಾದಿಯಲ್ಲಿ ಕೊಂಡೊಯ್ಯಲು ಸಮರ್ಥನಾಗುತ್ತಾನೆ ; ಈತನಿಗೆ ಶಿಕ್ಷಣದ ಮೂಲಕ ಜ್ಞಾನದ ಹಲವಾರು ಮುಖಗಳ ಪರಿಚಯ ಮಾಡಿಸಿದರೆ ತನ್ನ ಪ್ರಜೆಗಳೆಲ್ಲರಿಗೂ ಯೋಗ್ಯ ಶಿಕ್ಷಣವನ್ನು ನೀಡುವವನಾಗುತ್ತಾನೆ ಎಂಬುದು ಅವರ ಮುಂದಾಲೋಚನೆಯಾಗಿತ್ತು. ಹೀಗೆ ಉನ್ನತ ಅಧಿಕಾರದಲ್ಲಿರುವ ಕೆಲವು ವ್ಯಕ್ತಿಗಳನ್ನು ಪರಿವರ್ತಿಸಿ ಸರಿದಾರಿಗೆ ತರುವುದರಿಂದ ಸಮಸ್ತ ರಾಷ್ಟ್ರದ ಏಳಿಗೆಯನ್ನೇ ಸಾಧಿಸುವ ಮಹೋದ್ದೇಶ ಅವರದಾಗಿತ್ತು.</p>
<p>ಅಜಿತ್​ಸಿಂಗನ ಬಗೆಗೆ ಅವರು ಎಂತಹ ವಿಶ್ವಾಸವನ್ನಿರಿಸಿದ್ದರೆಂಬುದನ್ನು ಅವರು ತಮ್ಮ ನೆಚ್ಚಿನ ಶಿಷ್ಯೆಯಾದ ಓಲೇಬುಲ್ ಎಂಬವಳಿಗೆ ೧೮೯೫ರಲ್ಲಿ ಬರೆದ ಪತ್ರವೊಂದರಲ್ಲಿ ಕಾಣ ಬಹುದು. ಸ್ವಾಮೀಜಿ ಬರೆಯುತ್ತಾರೆ–“ಭಾರತದಲ್ಲಿ ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್ ಮತ್ತು ಅಮೆರಿಕದಲ್ಲಿ ಶ್ರೀಮತಿ ಓಲೇಬುಲ್​–ಇವರಿಬ್ಬರು, ನಾನು ಸದಾ ನೆಚ್ಚಿಕೊಳ್ಳಬಹು ದಾದ ವ್ಯಕ್ತಿಗಳು. ಇಡೀ ಪ್ರಪಂಚದಲ್ಲೇ ನನಗಿರುವ ಸ್ನೇಹಿತರಲ್ಲೆಲ್ಲ ನೀವಿಬ್ಬರು ನಿಮ್ಮ ಕಾರ್ಯೋದ್ದೇಶದಲ್ಲಿ ತೋರುವ ಅವಿಚಲ ಶ್ರದ್ಧೆ ಹಾಗೂ ಶಾಂತ ಸ್ವಭಾವಗಳು ಅತ್ಯದ್ಭುತ ವಾದುವು. . . ”</p>
<p>ಹಲವಾರು ವರ್ಷಗಳ ನಂತರ, ರಾಜಾ ಅಜಿತ್​ಸಿಂಗ್ ನೀಡಿದ ನಿರಂತರ ಸಹಾಯವನ್ನು ಸ್ಮರಿಸುತ್ತ ಅವರೆನ್ನುತ್ತಾರೆ–</p>
<p>“ಕೆಲವೊಂದು ನಿರ್ದಿಷ್ಟ ಸನ್ನಿವೇಶಗಳಲ್ಲಿ ಕೆಲವು ನಿರ್ದಿಷ್ಟ ವ್ಯಕ್ತಿಗಳು, ನಿರ್ದಿಷ್ಟ ಕಾರ್ಯ ಗಳನ್ನು ಮಾಡಲು ಜನ್ಮವೆತ್ತುತ್ತಾರೆ. ಮಾನವತೆಯ ಒಳತಿಗಾಗಿ ಕೈಗೊಳ್ಳುವ ಮಹಾಕಾರ್ಯದಲ್ಲಿ ಪರಸ್ಪರ ಸಹಕರಿಸಲು ಹುಟ್ಟಿದವರು ನಾನು ಮತ್ತು ಅಜಿತ್​ಸಿಂಗ್. ನಾವಿಬ್ಬರು ಪರಸ್ಪರ ಪೂರಕ-ಪ್ರೇರಕ.”</p>
<p>ಮತ್ತೊಮ್ಮೆ ಹೇಳುತ್ತಾರೆ :</p>
<p>“ನಾನು ಅಜಿತ್​ಸಿಂಗನ್ನು ಸಂಧಿಸದೆ ಹೋಗಿದ್ದರೆ, ಭಾರತದ ಏಳಿಗೆಗಾಗಿ ನಾನು ಯಾವ ಕಿಂಚಿತ್ ಕಾರ್ಯವನ್ನು ಮಾಡಿದೆನೋ ಅದು ಸಾಧ್ಯವಾಗುತ್ತಿರಲಿಲ್ಲ.”</p>
<p>ಸ್ವಾಮೀಜಿಯ ಈ ಮಾತುಗಳು ಉತ್ಪ್ರೇಕ್ಷೆಯಿಂದ ಕೂಡಿದವುಗಳಲ್ಲ. ಇದನ್ನು ಅವರ ಜೀವನದಲ್ಲಿ ಮುಂದೆ ನಾವೇ ಕಾಣಬಹುದು.</p>
<p>ಖೇತ್ರಿಯಲ್ಲಿ ಅವರು, ಮಹಾರಾಜ ಹಾಗೂ ಅವನ ವಿಶೇಷ ಅತಿಥಿಗಳೊಂದಿಗೆ ಮತ್ತು ರಾಜ್ಯದ ಅಧಿಕಾರಿಗಳೊಂದಿಗೆ ವಿವಿಧ ವಿಷಯಗಳ ಬಗ್ಗೆ ಚರ್ಚಿಸುತ್ತಿದ್ದರು. ಕೆಲವೊಮ್ಮೆ ತಮ್ಮ ಸುಮಧುರ ಕಂಠದಿಂದ ಹಾಡಿ ಎಲ್ಲರನ್ನೂ ಆನಂದಿತರನ್ನಾಗಿಸುತ್ತಿದ್ದರು. ಇಲ್ಲವೆ ಅಧ್ಯಯನ- ಪ್ರವಚನಗಳಲ್ಲಿ ತೊಡಗಿರುತ್ತಿದ್ದರು.</p>
<p>ಅಜಿತ್​ಸಿಂಗನೊಂದಿಗೆ ಸ್ವಾಮೀಜಿ, ಸಿಖರ್ ಪ್ರಾಂತದಲ್ಲಿರುವ ರಜಪುತಾನದ ಪ್ರಸಿದ್ಧ ದೇವತೆ ಜಿನಮಾತಾ ದೇವಾಲಯವನ್ನು ಸಂದರ್ಶಿಸಿದರು. ವಿಜಯದಶಮಿಯ ದಿನದಂದು ಖೇತ್ರಿ ಯಲ್ಲಿ ವಿಶೇಷ ಪೂಜೆ, ಮೆರವಣಿಗೆಗಳನ್ನೂ ಔತಣಕೂಟವನ್ನೂ ಏರ್ಪಡಿಸಲಾಗಿತ್ತು. ಸ್ವಾಮೀಜಿಯ ಸಾನ್ನಿಧ್ಯದಿಂದಾಗಿ ಈ ಕಾರ್ಯಕ್ರಮಗಳಿಗೆಲ್ಲ ಒಂದು ದಿವ್ಯಕಳೆ ಬಂದಿತ್ತು.</p>
<p>ಖೇತ್ರಿಯಲ್ಲಿ ಸ್ವಾಮೀಜಿ ಯಾವಾಗಲೂ ಮಹಾರಾಜನ ಮತ್ತು ಅಧಿಕಾರಿಗಳ ಜೊತೆಯಲ್ಲೇ ಇರುತ್ತಿದ್ದರೆಂದಲ್ಲ. ಅವರ ಹೆಸರು ಆ ಸ್ಥಳದಲ್ಲೆಲ್ಲ ಮನೆಮಾತಾಗಿದ್ದು, ಅವರ್ನು ನೋಡಲು ಜನ ಧಾವಿಸಿ ಬರುತ್ತಿದ್ದರು. ಇವರಲ್ಲಿ ಅನೇಕರು ಅವರ ಅನುಯಾಯಿಗಳಾದರು. ಆಗಾಗ ಸ್ವಾಮೀಜಿ ತಮ್ಮ ಕೆಲವು ಸಾಧಾರಣ ವರ್ಗದ ಭಕ್ತರ ಮನೆಗಳಿಗೂ ಹೋಗುತ್ತಿದ್ದರು. ತಮ್ಮ ದರ್ಶನಾರ್ಥಿಗಳಾಗಿ ಬರುವ ಅತ್ಯಂತ ದೀನ-ದರಿದ್ರರನ್ನೂ ತಾವು ಅಜಿತ್​ಸಿಂಗನನ್ನು ಕಾಣು ತ್ತಿದ್ದಷ್ಟೇ ಪ್ರೀತಿ ವಿಶ್ವಾಸಗಳಿಂದ ಕಾಣುತ್ತಿದ್ದರು. ಪಂಡಿತ ಶಂಕರಲಾಲ್ ಎಂಬ ಬಡ ಬ್ರಾಹ್ಮಣ ನೊಬ್ಬನ ಮನೆಗೆ ಕೆಲವೊಮ್ಮೆ ಹೋಗಿ ಅತಿಥ್ಯ ಸ್ವೀಕರಿಸುತ್ತಿದ್ದರು.</p>
<p>ಖೇತ್ರಿಯ ಅರಮನೆಯಲ್ಲಿ ಸ್ವಾಮೀಜಿಗೆ ಪಂಡಿತ ನಾರಾಯಣದಾಸ್ ಎಂಬ ಪ್ರಸಿದ್ಧ ಸಂಸ್ಕೃತ ವ್ಯಾಕರಣ ಪಂಡಿತನ ಪರಿಚಯವಾಯಿತು. ಇದೊಂದು ಸುಯೋಗವೆಂದು ಭಾವಿಸಿದ ಸ್ವಾಮೀಜಿ, ಇವನಿಂದ ‘ಮಹಾಭಾಷ್ಯ’ವನ್ನು ಕಲಿಯುವುದರ ಮೂಲಕ, ತಾವು ಜೈಪುರದಲ್ಲಿ ಪ್ರಾರಂಭಿಸಿದ್ದ ವ್ಯಾಕರಣಭ್ಯಾಸವನ್ನು ಮುಂದುವರಿಸಲು ನಿಶ್ಚಯಿಸಿದರು. (‘ಮಹಾಭಾಷ್ಯ’ವು ಪಾಣಿನಿಯ ವ್ಯಾಕರಣ ಸೂತ್ರಗಳ ಮೇಲೆ ಪತಂಜಲಿ ಮಹರ್ಷಿಗಳು ರಚಿಸಿದ ಭಾಷ್ಯಗ್ರಂಥ.) ಸ್ವಾಮೀಜಿ ಯಂತಹ ಅಸಾಮಾನ್ಯ ವ್ಯಕ್ತಿ ತನ್ನಿಂದ ಕಲಿಯುವ ಇಚ್ಛೆ ವ್ಯಕ್ತಪಡಿಸಿದುದನ್ನು ಕಂಡು ಪಂಡಿತನಿಗೆ ಬಹಳ ಸಂತೋಷವಾಯಿತು ಅವನೂ ಉತ್ಸಾಹದಿಂದ ಪಾಠ ಹೇಳಿಕೊಡಲು ಪ್ರಾರಂಭಿಸಿದ. ಮೊದಲ ದಿನವೇ ಅವರ ಅದ್ಭುತ ಗ್ರಹಣಸಾಮರ್ಥ್ಯವನ್ನು ಕಂಡು ಬೆರಗಾಗಿ, ಆತ ಉದ್ಗರಿಸಿದ–“ಸ್ವಾಮೀಜಿ, ನಿಮ್ಮಂತಹ ವಿದ್ಯಾರ್ಥಿ ದೊರಕುವುದು ತುಂಬ ಅಪರೂಪವೇ ಸರಿ!” ಒಂದು ದಿನ ಪಂಡಿತ ನಾರಾಯಣದಾಸ್, ತಾನು ಹಿಂದಿನ ದಿನ ಮಾಡಿದ್ದ ಸುದೀರ್ಘ ಪಾಠ ವೊಂದರ ಕುರಿತಾಗಿ ಪ್ರಶ್ನಿಸಲಾಗಿ, ಸ್ವಾಮೀಜಿ ಅದನ್ನು ಒಂದಕ್ಷರವೂ ಬಿಡದಂತೆ ಒಪ್ಪಿಸಿ, ಜೊತೆಗೆ ವ್ಯಾಖ್ಯಾನವನ್ನೂ ಸೇರಿಸಿ ವಿವರಿಸಿದರು ! ಪಂಡಿತ ವಿಸ್ಮಯಮೂಕನಾದ. ಕೆಲವು ದಿನಗಳ ಮೇಲಂತೂ, ತಮ್ಮ ಕೆಲವು ಪ್ರಶ್ನೆಗಳಿಗೆ ಪಂಡಿತನಿಂದ ಸೂಕ್ತ ಉತ್ತರ ದೊರೆಯದಿದ್ದಾಗ ಅವುಗಳಿಗೆ ಸ್ವಾಮೀಜಿ ತಾವೇ ಉತ್ತರವನ್ನು ಕಂಡುಕೊಳ್ಳಬೇಕಾಗಿ ಬಂದಿತು. ಈ ಪಂಡಿತನೋ ಸಮಸ್ತ ರಜಪುತಾನದಲ್ಲೇ ಶ್ರೇಷ್ಠ ವೈಯಾಕರಣಿಯೆಂದು ಪ್ರಸಿದ್ಧನಾದವನು. ಅವನನ್ನೇ ಸ್ವಾಮೀಜಿ ಮೀರಿಸಿದರೆಂದ ಮೇಲೆ . . . ! ಕೊನೆಗೊಂದು ದಿನ ಅವನು, “ಸ್ವಾಮೀಜಿ, ಇನ್ನು ನಾನು ನಿಮಗೆ ಕಲಿಸಬೇಕಾದದ್ದೇನೂ ಇಲ್ಲ. ನನಗೆ ತಿಳಿದಿರುವುದನ್ನೆಲ್ಲ ನಿಮಗೆ ಕಲಿಸಿದ್ದೇನೆ, ಮತ್ತು ನೀವೂ ಅವುಗಳನ್ನೆಲ್ಲ ಅರಗಿಸಿಕೊಂಡಿದ್ದೀರಿ” ಎಂದುಬಿಟ್ಟ. ಪಂಡಿತನ ಉಪಕಾರಕ್ಕಾಗಿ ಕೃತಜ್ಞತೆಯನ್ನು ವ್ಯಕ್ತಪಡಿಸಿದ ಸ್ವಾಮೀಜಿ, ಗೌರವಪೂರ್ವಕ ನಮಸ್ಕಾರ ಸಲ್ಲಿಸಿದರು ;ಹಲವಾರು ವಿಷಯಗಳಲ್ಲಿ ತಾವೇ ಆತನ ಗುರುವಾದರು.</p>
<p>ಒಂದು ದಿನ ಸಂಭಾಷಣೆಯ ಸಂದರ್ಭದಲ್ಲಿ ಮಹಾರಾಜ ಕೇಳುತ್ತಾನೆ–</p>
<p>“ಸ್ವಾಮೀಜಿ, ನಿಯಮ <span class="en">(Law)</span> ಎಂದರೇನು ?”</p>
<p>ಇಲ್ಲಿ ಮಹಾರಾಜ ಪ್ರಸ್ತಾಪಿಸಿದ ‘ನಿಯಮ’ ಎಂಬುದು ರಾಜ್ಯಾಂಗದ ನೀತಿ-ನಿಯಮಾವಳಿಗಳ ಕುರಿತಾದದ್ದಲ್ಲ ; ಅಥವಾ ನಮ್ಮ ಆಚಾರ-ವ್ಯವಹಾರಗಳ ಸಂಬಂಧವಾಗಿ ನಾವೇ ಹಾಕಿಕೊಂಡ ಕಟ್ಟುಪಾಡುಗಳಿಗೆ ಸಂಬಂಧಿಸಿದುದಲ್ಲ. ‘ದೈವನಿಯಮ’ ಎಂದು ಕರೆಯಬಹುದಾದ ವಿಷಯಕ್ಕೆ ಸಂಬಂಧಿಸಿದಂತೆ ಅವನ ಆ ಪ್ರಶ್ನೆ. ಸಮಸ್ತ ವಿಶ್ವವನ್ನೂ ನಿಯಂತ್ರಿಸುತ್ತಿರುವ ಆ ‘ನಿಯಮ’ ಎಂಬುದು ಏನು ಎಂದು ಮಹಾರಾಜ ಪ್ರಶ್ನಿಸುತ್ತಿದ್ದಾನೆ. ಸ್ವಲ್ಪವೂ ಅನುಮಾನಿಸದೆ ಸ್ವಾಮೀಜಿ ಉತ್ತರಿಸಿದರು–</p>
<p>“ನಿಯಮ ಎನ್ನುವುದು ಸಂಪೂರ್ಣ ಆಂತರಿಕ. ಅದು ನಮ್ಮಿಂದ ಹೊರಗೆ, ನಮ್ಮಿಂದ ಹೊರತಾಗಿ ಇರುವಂತಹದಲ್ಲ. ಅದೊಂದು ಬುದ್ಧಿ-ಅನುಭವಗಳ ಪ್ರಕ್ರಿಯೆ. ಇಂದ್ರಿಯಾನುಭವ ಗಳನ್ನು ವರ್ಗೀಕರಿಸಿ ನಿಯಮಗಳನ್ನು ರೂಪಿಸುವುದು ಈ ಮನಸ್ಸೇ. ಅನುಭವದ ಕ್ರಮ ಯಾವಾಗಲೂ ಆಂತರಿಕ, ಎಂದರೆ ನಮ್ಮ ಅಂತರಂಗದಲ್ಲಿ ನಡೆಯುವ ವಿಚಾರ. ಇಂದ್ರಿಯಗಳ ಮೂಲಕ ನಿರಂತರವಾಗಿ ಪಡೆಯಲ್ಪಡುವ ಅನುಭವಗಳು ಹಾಗೂ ಅವುಗಳಿಗೆ ಕ್ರಮಾಗತವಾಗಿ ಬುದ್ಧಿಯು ತೋರುವ ಪ್ರತಿಕ್ರಿಯೆ–ಇದನ್ನೇ ‘ನಿಯಮ’ ಎನ್ನುವುದು. ಇದನ್ನುಳಿದಂತೆ ಇನ್ನಾ ವುದೇ ನಿಯಮ ಎನ್ನುವಂತಹದು ಇಲ್ಲ. ವಿಜ್ಞಾನಿಗಳು ಹೇಳುತ್ತಾರೆ–ಇವೆಲ್ಲ ಏಕರೂಪದ ಸಂಬಂಧ–ಸ್ಪಂದನಗಳನ್ನುಳ್ಳವು ಎಂದು. ಅನುಭವಗಳು ಮತ್ತು ಅವುಗಳ ವರ್ಗೀಕರಣವೆಲ್ಲ ಸಂಪೂರ್ಣವಾಗಿ ಆಂತರಿಕ ಪ್ರಕ್ರಿಯೆ. ಹೀಗೆ ನಿಯಮ ಎಂಬುದು ಬುದ್ಧಿಪೂರ್ವಕವಾಗಿದ್ದು, ಬುದ್ಧಿಯಿಂದ ಸಂಶೋಧಿತವಾದದ್ದಾಗಿರುತ್ತದೆ” ಬಳಿಕ ಸ್ವಾಮೀಜಿ ಸಾಂಖ್ಯತತ್ತ್ವದ ಕುರಿತಾಗಿ ಹೇಳಿ, ಅದರ ನಿರ್ಣಯಗಳು ಹೇಗೆ ಆಧುನಿಕ ವಿಜ್ಞಾನದೊಂದಿಗೆ ಹೊಂದಿಕೆಯಾಗುತ್ತವೆ ಎಂಬುದನ್ನು ವಿವರಿಸಿದರು.</p>
<p>ಖೇತ್ರಿಯಲ್ಲಿ ಸ್ವಾಮೀಜಿಯ ಕಣ್ಣು ತೆರೆಸಿದ ಹೃದಯಸ್ಪರ್ಶಿ ಘಟನೆಯೊಂದು ನಡೆಯಿತು. ಒಂದು ಸಂಜೆ ಮಹಾರಾಜನ ಆಸ್ಥಾನದಲ್ಲಿ ಗಾಯಕಿಯೊಬ್ಬಳ ಸಂಗೀತದ ಕಾರ್ಯಕ್ರಮ ನಡೆಯುತ್ತಿತ್ತು. ಆಕೆ ವೇಶ್ಯೆಯರ ವರ್ಗಕ್ಕೆ ಸೇರಿದವಳು. ಅವಳ ಕಂಠಸ್ವರವೂ ಸಂಗೀತವೂ ಅತ್ಯಂತ ಮಧುರವಾಗಿದ್ದು, ಮಹಾರಾಜನಿಗೆ ಆಕೆಯ ಸಂಗೀತದ ಮೇಲೆ ವಿಶೇಷ ಅಭಿಮಾನ ವಿತ್ತು. ಸಂಗೀತ ನಡೆಯುತ್ತಿದ್ದಂತೆ, ಈ ಕಾರ್ಯಕ್ರಮದಲ್ಲಿ ತಮ್ಮೊಂದಿಗೆ ಭಾಗವಹಿಸುವಂತೆ ಸ್ವಾಮೀಜಿಗೆ ಹೇಳಿ ಕಳಿಸಿದ. ಆಗ ಅವರು ಅಲ್ಲೇ ಸಮೀಪದಲ್ಲಿದ್ದ ತಮ್ಮ ಕೋಣೆಯಲ್ಲಿದ್ದರು. ದೂತ ಬಂದು ಕರೆದಾಗ ಸ್ವಾಮೀಜಿ, “ನೋಡು, ನಾನೊಬ್ಬ ಸಂನ್ಯಾಸಿಯಾಗಿ ಇಂತಹ ಕಾರ್ಯ ಕ್ರಮಗಳಿಗೆಲ್ಲ ಬರುವಂತಿಲ್ಲ” ಎಂದು ಹೇಳಿದರು. ಸ್ವಾಮೀಜಿ ಬರುವುದಿಲ್ಲವೆಂದು ತಿಳಿದು ಬಂದಾಗ ಗಾಯಕಿಗೆ ತೀವ್ರ ನಿರಾಶೆಯೂ ದುಃಖವೂ ಉಮ್ಮಳಿಸಿ ಬಂತು. ಅವರ ಉತ್ತರಕ್ಕೆ ಪ್ರತಿಕ್ರಿಯೆಯೋ ಎಂಬಂತೆ ತನ್ನ ಅಂತರಂಗದ ಭಾವಗಳನ್ನು ಹೊರಹೊಮ್ಮಿಸುವ, ಸೂರದಾಸನ ಹಾಡೊಂದನ್ನು ಹಾಡಲಾರಂಭಿಸಿದಳು :</p>
<div/>
<div>	ಪ್ರಭು ಮೇರೇ ಅವಗುಣ ಚಿತ ನ ಧರೋ ॥</div>
<div/>
<div>	ಸಮದರಶೀ ಹೈ ನಾಮ ತಿಹಾರೋ<br/>		ಚಾಹೇ ತೋ ಪಾರ ಕರೋ ॥</div>
<div/>
<div>	ಇಕ ಲೋಹ ಪೂಜಾ ಮೇ ರಾಖತ<br/>		ಇಕ ರಹತ ವ್ಯಾಧ ಘರ ಪರೋ ।<br/>	ಪಾರಸ ಕೇ ಮನ ದ್ವಿಧಾ ನಹೀ ಹೈ<br/>		ದುಹು ಏಕ ಕಾಂಚನ ಕರೋ ॥</div>
<div/>
<div>	ಇಕ ನದಿಯಾ ಇಕ ನಾರ ಕಹಾವತ<br/>		ಮೈಲೋ ನೀರ ಭರೋ ।<br/>	ಜಬ ಮಿಲಿ ದೋನೋ ಏಕ ವರಣ ಭಯೇ<br/>		ಸುರಸರೀ ನಾಮ ಪರೋ ॥</div>
<div/>
<div>	ಇಕ ಜೀವ ಇಕ ಬ್ರಹ್ಮ ಕಹಾವತ<br/>		ಸೂರದಾಸ ಝಗರೋ ।<br/>	ಅಜ್ಞಾನಸೇ ಭೇದ ಹೋವೇ<br/>		ಜ್ಞಾನಿ ಕಾಹೇ ಭೇದ ಕರೋ ॥*</div>
<div/>
<p>ಮರ್ಮಭೇದಕವಾದ ಈ ಹಾಡಿನ ಸಾಲುಗಳು ನರ್ತಕಿಯ ಮಧುರ ಕಂಠಧ್ವನಿಯ ಮೂಲಕ ಸಂಜೆಯ ಗಾಳಿಯಲ್ಲಿ ತೇಲಿಬಂದು ಸ್ವಾಮೀಜಿಯ ಕಿವಿಗಳನ್ನು ಸೋಂಕಿದುವು. ಸಿಡಿಲು ಬಡಿ ದಂತಾಗಿ ಸ್ವಾಮೀಜಿ ಧಿಗ್ಗನೆದ್ದು ನಿಂತರು. ‘ಸಮದರ್ಶೀ ಹೈ ನಾಮ ತಿಹಾರೋ’ ‘ಸಮದರ್ಶಿ ಯಂತೆ ನಿನ್ನ ಹೆಸರು !’ ‘ಇಕ ಜೀವ ಇಕ ಬ್ರಹ್ಮ ಕಹಾವತ್​’ ‘ಒಂದನ್ನು ಜೀವವೆಂದು, ಮತ್ತೊಂದನ್ನು ಬ್ರಹ್ಮವೆಂದು ಕರೆಯುತ್ತಾರೆ’ ‘ಅಜ್ಞಾನ ಸೇ ಭೇದ ಹೋವೇ’ ‘ಅಜ್ಞಾನದಿಂದ ಈ ಭೇದವುಂಟಾಗುತ್ತದೆ ’ . . .! ಹೌದು ; ಈ ಸಾಲುಗಳು ಅವರಿಗೆ ತತ್ಕಾಲಕ್ಕೆ ಮರೆತುಹೋಗಿದ್ದ ಸಂಗತಿಯೊಂದನ್ನು ನೆನಪಿಸಿಕೊಟ್ಟವು. ಏನದು ? ಸರ್ವಂ ಖಲ್ವಿದಂ ಬ್ರಹ್ಮ–ಸಕಲವೂ ಬ್ರಹ್ಮವೇ ಅಲ್ಲವೆ ? ಎಲ್ಲ ವ್ಯಕ್ತಿಗಳ ಹಿಂದೆಯೂ ಬೆಳಗುತ್ತಿರುವುದು ಅದೇ ಶಕ್ತಿಯೇ ಅಲ್ಲವೇ? ತಾನು ಸಂನ್ಯಾಸಿ, ಪವಿತ್ರ ; ಈಕೆ ವೇಶ್ಯೆ, ಅಪವಿತ್ರಳು–ಎಂಬ ಭಾವನೆಯಿಂದಲ್ಲವೆ ತಾನು ಅವಳ ಹಾಡನ್ನು ಕೇಳಲು ಹೋಗದಿದ್ದುದು ? ಈ ವೇಶ್ಯೆಯ ಹಿಂದೆಯೂ ಬೆಳಗುತ್ತಿರುವುದು ತನ್ನಲ್ಲಿ ರುವ ಆ ಪರಬ್ರಹ್ಮವೇ ಅಲ್ಲವೆ ? ಪಶ್ಚಾತ್ತಾಪದಿಂದ ಬೆಂದ ಸ್ವಾಮೀಜಿ ತಕ್ಷಣ ಸಭೆಗೆ ಬಂದು ಕುಳಿತರು. ಇದರಿಂದ ನರ್ತಕಿಗೆ ಬಹಳ ಆನಂದವಾಯಿತು. ಅಂದಿನಿಂದ ಅವರು ಆಕೆಯನ್ನು ‘ತಾಯಿ’ ಎಂದು ಕರೆಯುತ್ತಿದ್ದರು.</p>
<p>ಈ ಘಟನೆಯ ಕುರಿತಾಗಿ ಸ್ವತಃ ಸ್ವಾಮೀಜಿಯೇ ಮುಂದೊಮ್ಮೆ ಹೇಳುತ್ತಾರೆ– “ಆ ಹಾಡನ್ನು ಕೇಳಿದ ತಕ್ಷಣ ನನಗೆ ನಾನೇ ಹೇಳಿಕೊಂಡೆ, ‘ಇದೇಯೋ ನನ್ನ ಸಂನ್ಯಾಸ ? ಸಂನ್ಯಾಸಿಯಾಗಿದ್ದು ಕೊಂಡು, ನನ್ನ ಹಾಗೂ ಈ ಹೆಂಗಸಿನ ನಡುವೆ ನಾನು ಭೇದಭಾವ ಮಾಡುತ್ತಿದ್ದೇನಲ್ಲ. . . !’ ಎಂದು. ಈ ಘಟನೆ ನನ್ನ ಕಣ್ಣಿನ ಪೊರೆಯನ್ನು ಕಳಚಿತು. ಪ್ರತಿಯೊಬ್ಬರೂ ಪರಬ್ರಹ್ಮನ ಆವಿರ್ಭಾವವೆಂದು ಮನಗಂಡ ನಾನು ಯಾರನ್ನೂ ತಿರಸ್ಕರಿಸಲಾರದವನಾದೆ.”</p>
<p>ಮುಂದೆ ಸ್ವಾಮಿ ವಿವೇಕಾನಂದರು ಜಗತ್ತಿನ ವೇದಿಕೆಯ ಮೇಲೆ ನಿಂತು, ಕೂಗಿ ಕೂಗಿ ಹೇಳುತ್ತಾರೆ–“ಯಾರನ್ನೂ ಪಾಪಿಯೆನ್ನಬೇಡ. ಪ್ರತಿಯೊಬ್ಬನೂ ಆ ನಿತ್ಯ ಶುದ್ಧ-ಬುದ್ಧ-ಮುಕ್ತ ನಾದ ಆತ್ಮನೇ. ಓ ಅಮೃತಪುತ್ರನೆ ! ಈ ದಿವ್ಯ ಸತ್ಯವನ್ನು ಸಕಲರಿಗೂ ಸಾರಿ ಹೇಳು !” ಅಲ್ಲದೆ ತಾವು ಈ ಮಾತಿನಂತೆಯೇ ಅಕ್ಷರಶಃ ನಡೆದುಕೊಂಡು ಆಧ್ಯಾತ್ಮಿಕ ಇತಿಹಾಸದಲ್ಲೇ ಕ್ರಾಂತಿ ಯೊಂದನ್ನು ಉಂಟುಮಾಡಿದರು.</p>
<p>ಸ್ವಾಮೀಜಿ ಖೇತ್ರಿಗೆ ಬಂದು ಎರಡೂವರೆ ತಿಂಗಳಾಗಿತ್ತು. ಮತ್ತು ಈಗ ಸುಮಾರು ಐದು ತಿಂಗಳಿನಿಂದಲೂ ಮಹಾರಾಜ ಅಜಿತ್​ಸಿಂಗನ ಸಂಪರ್ಕ-ಸಹವಾಸದಲ್ಲೇ ಇದ್ದರು. ಅವರಿಗೆ ಈ ಅವಧಿಯಲ್ಲಿ ಹಲವಾರು ಅನುಭವಗಳಾಗಿದ್ದುವು ;ಹಲವಾರು ಪಾಠಗಳನ್ನು ಕಲಿತಿದ್ದರು ; ಮತ್ತು ಹಲವಾರು ಜನರ ಸ್ನೇಹ-ಪ್ರೇಮ-ಭಕ್ತಿ-ಆದರಗಳನ್ನು ಗಳಿಸಿದ್ದರು. ಇಡೀ ಖೇತ್ರಿಯೇ ಅವರಿಂದ ಆಕರ್ಷಿತವಾಗಿತ್ತು. ಎಲ್ಲಕ್ಕಿಂತ ಮುಖ್ಯವಾಗಿ ಅತ್ಯಂತ ಯೋಗ್ಯ ವ್ಯಕ್ತಿಯೊಬ್ಬನನ್ನು ಅವರು ತಮ್ಮವನನ್ನಾಗಿಸಿಕೊಂಡಿದ್ದರು. ಅವರ ಪರಿವ್ರಾಜಕ ಜೀವನದಲ್ಲಿ ಇದೊಂದು ಮುಖ್ಯವಾದ ಘಟ್ಟ. ಆದರೆ ತಮ್ಮ ಜೀವನೋದ್ದೇಶವನ್ನಿನ್ನೂ ಅವರು ಸ್ಫುಟವಾಗಿ ಕಂಡುಕೊಳ್ಳಬೇಕಾಗಿದೆ. ಸಾಧಿಸಬೇಕಾಗಿದೆ. ಆದ್ದರಿಂದ ಅವರಿನ್ನು ಅಲ್ಲಿ ಉಳಿದುಕೊಳ್ಳಲಾರರು. ಪರಿವ್ರಾಜಕ ಜೀವನ ವನ್ನು ಮುಂದುವರಿಸಿ ಸಾಗಬೇಕಾಗಿದೆ. . .<br/>ಸ್ವಾಮೀಜಿ ಹೊರಡುವ ಮೊದಲು, ತನಗೆ ಉತ್ತರಾಧಿಕಾರಿಯಾಗಿ ಒಂದು ಗಂಡುಮಗುವಾಗು ವಂತೆ ಅನುಗ್ರಹಿಸಬೇಕೆಂದು ಮಹಾರಾಜ ಅವರನ್ನು ಪ್ರಾರ್ಥಿಸಿಕೊಂಡ. ಆತನಿಗೆ ಇಬ್ಬರು ಹೆಣ್ಣುಮಕ್ಕಳಿದ್ದರಾದರೂ ಪುತ್ರಸಂತಾನವಿರಲಿಲ್ಲ. ಸ್ವಾಮೀಜಿ ಕೃಪೆದೋರಿದರೆ ತನ್ನ ಅಭೀಷ್ಟ ಖಂಡಿತ ಈಡೇರುವುದೆಂದು ಅವನಿಗೆ ದೃಢವಿಶ್ವಾಸ. ಆದರೆ ಸ್ವಾಮೀಜಿ ಏನೂ ಹೇಳದೆ ಮೌನವಾಗಿದ್ದುಬಿಟ್ಟರು. ಆದರೆ ಅಜಿತ್ ಸಿಂಗ್ ಬಿಡದೆ ಮತ್ತೆ ಮತ್ತೆ ಅವರನ್ನು ದೈನ್ಯದಿಂದ ಬೇಡಿಕೊಂಡ. ಕಡೆಗೆ ಅವರು ಮಹಾರಾಜನ ಪ್ರಾರ್ಥನೆಯನ್ನು ಮನ್ನಿಸಿ ಶ್ರೀರಾಮಕೃಷ್ಣರ ಹೆಸರಿನಲ್ಲಿ ಹರಿಸಿದರು. ಸ್ವಾಮೀಜಿಯ ಆಶೀರ್ವಾದಫಲದಿಂದ ಕೆಲಕಾಲದಲ್ಲೇ ಅವನು ಗಂಡು ಮಗುವೊಂದರ ತಂದೆಯಾದ.</p>

<h1>೨</h1>
<h1>ಲೋಕಾತೀತನ ಲೋಕಾನುಭವ</h1>
<p class="noindent">೧೮೯೧ರ ಅಕ್ಟೋಬರ್ ತಿಂಗಳ ಅಂತ್ಯಕ್ಕೆ ಸ್ವಾಮೀಜಿ ಖೇತ್ರಿಯಿಂದ ಹೊರಟರು. ಮಹಾ ರಾಜನೂ ಇತರ ಭಕ್ತ-ಶಿಷ್ಯವರ್ಗದವರೂ ಭಾರವಾದ ಹೃದಯದಿಂದ ಅವರನ್ನು ಬೀಳ್ಕೊಟ್ಟರು. ರಜಪುತಾನದ ಭೇಟಿಯನ್ನು ಮುಗಿಸಿಕೊಂಡು ಪಶ್ಚಿಮದತ್ತ ಹೊರಟಿದ್ದ ಸ್ವಾಮೀಜಿ ಮೊದಲು ವಿರಮಿಸಿದ್ದು ಅಜ್ಮೀರದಲ್ಲಿ. ಇಲ್ಲಿ ಅವರು ಸುಮಾರು ಮೂರು ವಾರಗಳ ಕಾಲ ಉಳಿದು ಕೊಂಡಿದ್ದರು. ಮೌಂಟ್ ಅಬುವಿನಲ್ಲಿ ತಾವು ಭೇಟಿ ಮಾಡಿದ್ದ ಹರವಿಲಾಸ್ ಸಾರದಾನ ಮನೆ ಯಲ್ಲಿ ಅವರು ಮೊದಲ ಮೂರು-ನಾಲ್ಕು ದಿನಗಳನ್ನು ಕಳೆದರು. ಅನಂತರ ಅವರು ಸಾರದಾನ ಸ್ನೇಹಿತನಾದ ಶ್ಯಾಮ್​ಜಿ ಕೃಷ್ಣವರ್ಮ ಎಂಬವನ ಮನೆಯಲ್ಲಿ ಇಳಿದುಕೊಂಡರು.</p>
<p>ಅಜ್ಮೀರದಲ್ಲಿ ಸುಮಾರು ಮೂರು ವಾರಗಳನ್ನು ಕಳೆದ ಸ್ವಾಮೀಜಿ, ಪಶ್ಚಿಮ ಭಾರತದತ್ತ ತಮ್ಮ ಪ್ರಯಾಣವನ್ನು ಮುಂದುವರಿಸಿ ಅಹಮದಾಬಾದಿಗೆ ಬಂದರು. ಇಲ್ಲಿ ಅವರು ಒಬ್ಬ ಸಾಮಾನ್ಯ ಸಾಧುವಿನಂತೆ ಮಧುಕರಿಯ ಮೇಲೆ ಜೀವಿಸುತ್ತ ಹಲವಾರು ಪ್ರೇಕ್ಷಣೀಯ ಸ್ಥಳಗಳನ್ನು ಸಂದರ್ಶಿಸುತ್ತ ಓಡಾಡಿಕೊಂಡಿದ್ದರು. ಕೆಲವು ದಿನಗಳ ಮೇಲೆ ಅಹಮದಾಬಾದಿನ ಉಪ ನ್ಯಾಯಾಧೀಶನಾದ ಲಾಲ್​ಶಂಕರ್ ಉಮಿಯಾ ಎಂಬವನ ಅತಿಥಿಯಾಗಿ ಇಳಿದುಕೊಂಡರು. ಇಲ್ಲಿನ ಜೈನ ದೇವಾಲಯಗಳು, ಮಸೀದಿ-ಗೋರಿಗಳು ಹಾಗೂ ಇತರ ಚಾರಿತ್ರಿಕ ಸ್ಥಳಗಳನ್ನು ಅವರು ಸಂದರ್ಶಿಸಿದರು ; ಅವುಗಳ ಅದ್ಭುತವನ್ನು ಕಂಡು ಬೆರಗಾದರು. ಅಲ್ಲದೆ ಇಲ್ಲಿನ ಹಲ ವಾರು ಜೈನ ಪಂಡಿತರೊಂದಿಗೆ ಸಂಭಾಷಿಸಿ, ಜೈನ ಧರ್ಮ-ಸಂಸ್ಕೃತಿಗಳ ಕುರಿತಾದ ತಮ್ಮ ಜ್ಞಾನ ವನ್ನು ವೃದ್ಧಿಗೊಳಿಸಿಕೊಳ್ಳುವ ಸುಯೋಗ ಅವರಿಗೆ ದೊರಕಿತು.</p>
<p>ಅಹಮದಾಬಾದಿನಲ್ಲಿ ಕೆಲದಿನವಿದ್ದು, ಕಾಥೇವಾಡದ ವಾಧ್ವಾನ್ ಎಂಬಲ್ಲಿಗೆ ಬಂದರು ಸ್ವಾಮೀಜಿ. ಸುತ್ತುಮುತ್ತಲ ಹಲವಾರು ಸ್ಥಳಗಳನ್ನು ವೀಕ್ಷಿಸುತ್ತ ಒಂದೆರಡು ದಿನಗಳನ್ನು ಕಳೆದು ಲಿಂಬ್ಡಿಯ ಕಡೆಗೆ ಹೊರಟರು. ಕಾಲುನಡಿಗೆಯಲ್ಲೇ ಮುಂದುವರಿಯುತ್ತ, ಭಿಕ್ಷಾನ್ನವನ್ನವಲಂಬಿಸಿ, ಆಶ್ರಯ ಸಿಕ್ಕಲ್ಲಿ ಮಲಗುತ್ತ ಸಾಗಿದರು. ಲಿಂಬ್ಡಿಯನ್ನು ತಲುಪಿದಾಗ, ಅಲ್ಲೊಂದು ಕಡೆ ಕೆಲವು ಸಾಧುಗಳು ವಾಸವಾಗಿರುವುದಾಗಿ ತಿಳಿಯಿತು. ಅದೊಂದು ಜನದಟ್ಟಣೆಯಿಂದ ದೂರವಾದ ಜಾಗ. ಸ್ವಾಮೀಜಿ ಅಲ್ಲಿಗೆ ಹೋದಾಗ ಆ ಸಾಧುಗಳು ಅವರನ್ನು ಆದರದಿಂದ ಸ್ವಾಗತಿಸಿ, ತಮಗಿಷ್ಟ ಬಂದಷ್ಟು ದಿನ ಅವರು ಅಲ್ಲಿರಬಹುದು ಎಂದು ಹೇಳಿದರು. ದೂರ ಪ್ರಯಾಣದಿಂದ ದಣಿದು ಹಸಿದಿದ್ದ ಸ್ವಾಮೀಜಿ, ಸಾಧುಗಳ ಆಹ್ವಾನವನ್ನು ಸಂತೋಷದಿಂದ ಸ್ವೀಕರಿಸಿದರು. ಅವರಿಗೆ ಒಂದು ಒಳ್ಳೆಯ ಕೋಣೆಯಲ್ಲಿ ಇಳಿದುಕೊಳ್ಳಲು ಅವಕಾಶ ಮಾಡಿಕೊಡಲಾಯಿತು.</p>
<p>ಆದರೆ ತಾವು ಬಂದಿರುವುದು ಎಂಥಾ ಅಪಾಯದ ಜಾಗಕ್ಕೆ ಎಂಬುದರ ಕಲ್ಪನೆಯೇ ಅವರಿಗಿರ ಲಿಲ್ಲ. ಆ ‘ಸಾಧು’ಗಳೆಲ್ಲ ಅತ್ಯಂತ ಕೀಳುಮಟ್ಟದ ವಾಮಾಚಾರಿಗಳು, ವಿಕಟ ಲೈಂಗಿಕತೆಯಲ್ಲಿ ಮುಳುಗಿದ್ದವರು, ಆದರೆ ಸರಳ ಸ್ವಭಾವದ ಸ್ವಾಮೀಜಿ ಇದನ್ನರಿಯದೆ ಆ ಮೃತ್ಯುಕೂಪದಲ್ಲಿ ಸಿಲುಕಿಕೊಂಡುಬಿಟ್ಟಿದ್ದರು ! ಅವರು ಅಲ್ಲಿಗೆ ಹೋದ ಒಂದೆರಡು ದಿನಗಳ ಬಳಿಕ, ಪಕ್ಕದ ಕೋಣೆ ಯಿಂದ ಹೆಂಗಸರೂ ಗಂಡಸರೂ ಕೂಡಿ ಉಚ್ಚರಿಸುತ್ತಿದ್ದ ಮಾಟ-ಮಂತ್ರದ ದನಿ ಕೇಳಿಬಂತು. ಅನುಮಾನಗೊಂಡ ಸ್ವಾಮೀಜಿ ತಕ್ಷಣ ಅಲ್ಲಿಂದ ಹೊರಟುಬಿಡಲು ನೋಡಿದಾಗ ಅನುಮಾನ ದೃಢವಾಯಿತು–ಅವರ ಕೋಣೆಯ ಬಾಗಿಲಿಗೆ ಹೊರಗಿನಿಂದ ಬೀಗ ಬಿದ್ದಿದೆ ! ಅಲ್ಲದೆ ಅವರು ತಪ್ಪಿಸಿಕೊಂಡು ಹೋಗದಂತೆ ಒಬ್ಬ ಕಾವಲುಗಾರನನ್ನು ಬೇರೆ ನಿಲ್ಲಿಸಲಾಗಿದೆ ! ಭಗವಂತ ತಮ್ಮನ್ನು ಇದೆಂತಹ ಜಾಗಕ್ಕೆ ತಂದುಬಿಟ್ಟನಪ್ಪ ಎಂದು ಸ್ವಾಮೀಜಿ ಭಯಾಶ್ಚರ್ಯದಿಂದ ತೊಳಲುತ್ತಿದ್ದಾಗ ಆ ಸಾಧುಗಳ ಮುಖಂಡ ಅವರನ್ನು ತನ್ನ ಬಳಿಗೆ ಕರೆಸಿಕೊಂಡು ಹೇಳಿದ– “ಏನಪ್ಪ, ನಿನ್ನ ಮುಖದ ಕಳೆಯನ್ನು ನೋಡಿದರೆ ಬಹಳ ಸಾಧನೆ ಮಾಡಿ ಒಳ್ಳೆಯ ಶಕ್ತಿಯನ್ನು ಪಡೆದುಕೊಂಡಿರುವಂತೆ ಕಾಣುತ್ತೀ ? ಎಷ್ಟೋ ವರ್ಷಗಳಿಂದ ಕಠೋರ ಬ್ರಹ್ಮಚರ್ಯವನ್ನು ಪಾಲಿಸಿಕೊಂಡು ಬಂದಿರಲೇ ಬೇಕು ! ಬಹಳ ಸಂತೋಷ ಬಹಳ ಸಂತೋಷ . . . ಆದರೆ ಈಗ ನೋಡು, ನಿನ್ನ ಆ ತಪಸ್ಸಿನ ಫಲವನ್ನೆಲ್ಲ ನಮಗೆ ಕೊಟ್ಟುಬಿಡಬೇಕು. ನಾವೊಂದು ವಿಶೇಷ ಸಾಧನೆ ಮಾಡಿ ಸಿದ್ಧಿಗಳನ್ನು ಪಡೆದುಕೊಳ್ಳಲು ನಿನ್ನ ಬ್ರಹ್ಮಚರ್ಯವನ್ನು ಭಂಗಮಾಡಲಿದ್ದೇವೆ.”</p>
<p>ಸ್ವಾಮೀಜಿ ನಡುಗಿದರು. ಹಿಂದೆ ಶ್ರೀಶಂಕರಾಚರ್ಯರಿಗೂ ಇಂಥದೇ ಒಂದು ಅಪಾಯ ಎದುರಾಗಿತ್ತು. ಆಗ ಕಾಪಾಲಿಕರು ಅವರನ್ನೇ ಬಲಿಕೊಟ್ಟು ಸಿದ್ಧಿ ಮಾಡಿಕೊಳ್ಳಲು ನೋಡಿದರೆ, ಇಲ್ಲಿ ಇವರು ಸ್ವಾಮೀಜಿಯ ಬ್ರಹ್ಮಚರ್ಯವನ್ನು ಬಲಿಕೊಡುವುದರ ಮೂಲಕ ತಮ್ಮ ಉದ್ದೇಶ ವನ್ನು ಸಾಧಿಸಿಕೊಳ್ಳಲು ಸಿದ್ಧರಾಗಿದ್ದಾರೆ ! ಆದರೆ ಸ್ವಾಮೀಜಿ ಪ್ರತ್ಯುತ್ಪನ್ನಮತಿಯುಳ್ಳವರು. ಆದ್ದರಿಂದ ಅಧೀರರಾಗಲಿಲ್ಲ. ಸಾಧುಗಳ ಮಾತನ್ನು ಹಗುರವಾಗಿ ತೆಗೆದುಕೊಂಡವರಂತೆ ಶಾಂತವಾಗಿದ್ದುಬಿಟ್ಟರು. ಆದರೆ ಅಲ್ಲಿಂದ ತಪ್ಪಿಸಿಕೊಳ್ಳುವ ಉಪಾಯವೊಂದನ್ನು ಮನದಲ್ಲೇ ಸಿದ್ಧಪಡಿಸಿಕೊಂಡರು.</p>
<p>ಈ ವೇಳೆಗೆ ಇಲ್ಲಿ ಅವರಿಗೆ ಒಬ್ಬ ಹುಡುಗನ ಪರಿಚಯವಾಗಿತ್ತು. ಈತ ಪ್ರತಿದಿನ ಬಂದು ಅವರನ್ನು ಮಾತನಾಡಿಸಿಕೊಂಡು ಹೋಗುತ್ತಿದ್ದ. ಮರುದಿನ ಈ ಹುಡುಗ ಬಂದಾಗ ಸ್ವಾಮೀಜಿ, ಕೈಗೆ ಸಿಕ್ಕಿದ ಒಂದು ಮಡಕೆಯ ಚೂರಿನ ಮೇಲೆ ಇದ್ದಿಲಿನಿಂದ ತಮ್ಮ ಪರಿಸ್ಥಿತಿಯನ್ನು ವಿವರಿಸಿ ಎರಡು ಸಾಲು ಬರೆದುಕೊಟ್ಟು, ಅದನ್ನು ಕೂಡಲೇ ಅಲ್ಲಿನ ರಾಜನಿಗೆ ತಲುಪಿಸುವಂತೆ ಹೇಳಿದರು. ಹುಡುಗ ಬುದ್ಧಿವಂತ ; ಯಾರಿಗೂ ತಿಳಿಯದಂತೆ ಅದನ್ನು ತೆಗೆದುಕೊಂಡುಹೋಗಿ ಲಿಂಬ್ಡಿಯ ರಾಜನಾದ ಠಾಕೂರ್ ಜಸವಂತಸಿಂಗನಿಗೆ ತಲುಪಿಸಿದ. ಸಂದೇಶವನ್ನು ಓದಿಕೊಂಡ ರಾಜ, ತಕ್ಷಣ ಸೈನಿಕರನ್ನು ಕಳಿಸಿ ಸ್ವಾಮೀಜಿಯನ್ನು ಬಿಡಿಸಿದ. ಅನಂತರ ಸ್ವಾಮೀಜಿ, ಜಸವಂತ ಸಿಂಗನ ಆಹ್ವಾನದಂತೆ ಅರಮನೆಯಲ್ಲೇ ಉಳಿದುಕೊಂಡರು. ಎಂದೂ ಮರೆಯಲಾಗದ ಪಾಠವೊಂದನ್ನು ಅವರು ಲಿಂಬ್ಡಿಯಲ್ಲಿ ಕಲಿತಿದ್ದರು.</p>
<p>ಈ ಘಟನೆಯನ್ನು ಓದಿದಾಗ ನಮ್ಮಲ್ಲೊಂದು ಅನುಮಾನವೇಳಬಹುದು. ‘ಸ್ವಾಮೀಜಿ ಯಂತಹ ಮಹಾತಪಸ್ವಿಗಳು, ಜ್ಞಾನಿಗಳು ಹೊಸದಾಗಿ ಪಾಠ ಕಲಿಯಬೇಕಾಯಿತೆ ! ಅತ್ಯುನ್ನತ ಆಧ್ಯಾತ್ಮಿಕ ಅನುಭವಗಳನ್ನು ಹೊಂದಿದವರಾದ ಸ್ವಾಮೀಜಿ ಮನುಷ್ಯರನ್ನು ನೋಡಿದ ಮಾತ್ರ ದಿಂದಲೇ ಅವರ ಯೋಗ್ಯತೆಯನ್ನು, ಗುಣಾವಗುಣಗಳನ್ನು ತಿಳಿಯಬಲ್ಲವರಾಗಿರಬೇಕಿತ್ತಲ್ಲವೆ ? ಹೀಗಿರುವಾಗ ಅವರು ಈ ದುರಾಚಾರಿಗಳ ಕೈಯಲ್ಲೇಕೆ ಸಿಕ್ಕಿಹಾಕಿಕೊಳ್ಳಬೇಕಾಗಿತ್ತು ?’ ಆದರೆ ಇಲ್ಲಿ ನಾವೊಂದು ವಿಷಯವನ್ನು ತಿಳಿದಿರಬೇಕಾಗುತ್ತದೆ. ಏನೆಂದರೆ, ಜ್ಞಾನಿಗಳಾದವರು ಸುಮ್ಮ ಸುಮ್ಮನೆ ಕಂಡ ಕಂಡ ವ್ಯಕ್ತಿಗಳ ಯೋಗ್ಯತೆಯನ್ನಾಗಲಿ, ಅಂತರಂಗವನ್ನಾಗಲಿ ಅಳೆದುನೋಡುವ ಗೋಜಿಗೆ ಹೋಗುವುದಿಲ್ಲ. ಅಲ್ಲದೆ ಎಂತಹ ಯೋಗಿಗಳೇ ಆದರೂ, ಅವರು ತಮ್ಮ ಮನಸ್ಸನ್ನು ಯೋಗದೃಷ್ಟಿಯಲ್ಲಿ ಏಕಾಗ್ರಗೊಳಿಸಿದಾಗ ಮಾತ್ರ ಮನುಷ್ಯರ ಅಂತರಂಗ ಹಾಗೂ ಭೂತ- ಭವಿಷ್ಯಗಳು ತಿಳಿದುಬರುತ್ತವೆ. ಆದರೆ ಅವರು ತಮ್ಮ ಮನಸ್ಸನ್ನು ವ್ಯಾವಹಾರಿಕ ಸ್ತರದಲ್ಲಿರಿಸಿ ದಾಗ ಅವರೂ ಸಾಮಾನ್ಯರಂತೆಯೇ ಇರುತ್ತಾರೆ. ಸಾಮಾನ್ಯ ಜನರಲ್ಲಾದರೆ ಕುಯುಕ್ತಿಯ ವ್ಯವಹಾರಗಳು ಕಂಡುಬರಬಹುದು ; ಆದರೆ ಈ ಮಹಾತ್ಮರು ಮುಗ್ಧ ಬಾಲಕರಂತಿರುತ್ತಾರೆ. ಆದ್ದರಿಂದ ಮಹಾತ್ಮರನ್ನು ಮೋಸಗೊಳಿಸುವುದು ಇನ್ನೂ ಸುಲಭ. ಆದರೆ ಒಮ್ಮೆ ಇಂತಹ ಭಯಾನಕ ಅನುಭವವಾದಮೇಲೆ ಸ್ವಾಮೀಜಿ, ಇನ್ನು ಮುಂದೆ ಸ್ವಲ್ಪ ಎಚ್ಚರದಿಂದಿರಬೇಕೆಂದು ನಿಶ್ಚಯಿಸಿದರು.</p>
<p>ರಾಜಾ ಜಸವಂತಸಿಂಗನ ಆಸ್ಥಾನದಲ್ಲಿ ಸ್ವಾಮೀಜಿ ಅನೇಕ ಪಂಡಿತರೊಂದಿಗೆ ಸಂಸ್ಕೃತದಲ್ಲಿ ಚರ್ಚೆಗಳನ್ನು ನಡೆಸಿದರು. ಈ ಸಂದರ್ಭದಲ್ಲಿ ಪುರೀಕ್ಷೇತ್ರದ ಗೋವರ್ಧನ ಮಠದ ಶ್ರೀಶಂಕರಾ ಚಾರ್ಯರೂ ಉಪಸ್ಥಿತರಿದ್ದರು. ಈ ಯುವಸಂನ್ಯಾಸಿಯ ಪ್ರಕಾಂಡ ಪಾಂಡಿತ್ಯ, ಆಗಾಧ ತಿಳಿವಳಿಕೆ ಹಾಗೂ ತೀವ್ರ ಅನುಕಂಪೆಯ ಹೃದಯ–ಇವುಗಳನ್ನು ಕಂಡು ಸ್ವಾಮಿಗಳು ವಿಸ್ಮಯಾನಂದಿತ ರಾದರು.</p>
<p>ಜಸವಂತಸಿಂಗ್ ಅತ್ಯಂತ ಪುರೋಗಾಮೀ ಮನೋವೃತ್ತಿಯುಳ್ಳವನಾಗಿದ್ದು, ಸನಾತನ ಧರ್ಮದ ನಿಷ್ಠಾವಂತ ಪ್ರತಿಪಾದಕನಾಗಿದ್ದ. ಜೊತೆಗೆ ಆಧುನಿಕ ವಿಚಾರಧಾರೆಯನ್ನೂ ಹೊಂದಿದ್ದ. ಈತ ಕೆಲ ವರ್ಷಗಳ ಹಿಂದೆ ಇಂಗ್ಲೆಂಡ್​-ಅಮೆರಿಕಗಳನ್ನು ಸಂದರ್ಶಿಸಿ ಅಲ್ಲಿನ ಪ್ರಗತಿಯನ್ನು ಕಂಡು ಪ್ರಭಾವಿತನಾಗಿದ್ದ. ಸ್ವಾಮೀಜಿಯ ಮಾತುಕತೆಗಳನ್ನೂ ಚರ್ಚೆಗಳನ್ನೂ ಕೇಳಿ, ಅವರ ಜ್ಞಾನದಾಳವನ್ನು ಮನಗಂಡು ಅವನು ರೋಮಾಂಚನಗೊಂಡ. ವೇದಾಂತ ಪ್ರಚಾರಕಾರ್ಯಕ್ಕಾಗಿ ಅವರು ಪಾಶ್ಚಾತ್ಯ ರಾಷ್ಟ್ರಗಳಿಗೆ ಹೋಗಬೇಕು ಎಂದು ಸಲಹೆ ನೀಡಿದ ಮೊದಲಿಗರಲ್ಲಿ ಇವನೂ ಒಬ್ಬ.</p>
<p>ಲಿಂಬ್ಡಿಯಲ್ಲಿ ಕೆಲಕಾಲದ ವಾಸ್ತವ್ಯದ ನಂತರ ಕೆಲವು ಪ್ರಮುಖ ವ್ಯಕ್ತಿಗಳಿಗೆ ಇಲ್ಲಿನ ಮಹಾರಾಜ ಬರೆದುಕೊಟ್ಟಿದ್ದ ಪರಿಚಯ ಪತ್ರಗಳನ್ನು ಪಡೆದುಕೊಂಡು, ಜುನಾಗಢದ ಕಡೆಗೆ ಹೊರಟರು ಸ್ವಾಮೀಜಿ. ದಾರಿಯಲ್ಲಿ ಅವರು ಭಾವನಗರ ಹಾಗೂ ಸಿಹೋರ್​ಗಳನ್ನೂ ಸಂದರ್ಶಿಸಿ ದರು. ಜುನಾಗಢದಲ್ಲಿ ಅವರು ಆ ರಾಜ್ಯದ ದಿವಾನರಾದ ಹರಿದಾಸ್ ವಿಹಾರಿದಾಸ್ ದೇಸಾಯಿ ಎಂಬವರ ಅತಿಥಿಯಾಗಿ ಇಳಿದುಕೊಂಡರು. ಇವರು ಅತ್ಯಂತ ಸಮರ್ಥ, ಪ್ರಾಮಾಣಿಕ ಆಡಳಿತ ಗಾರನಾಗಿ ಹಾಗೂ ತಮ್ಮ ಸಚ್ಚಾರಿತ್ರ್ಯಕ್ಕಾಗಿ ಹೆಸರುವಾಸಿಯಾಗಿದ್ದವರು. ಹರಿದಾಸ್ ದೇಸಾಯಿ ಸ್ವಾಮೀಜಿಯ ಪ್ರಬಲ ಆಕರ್ಷಣೆಯಲ್ಲಿ ಸಿಲುಕಿಕೊಂಡು ಮಂತ್ರಮುಗ್ಧರಾದರು. ಪ್ರತಿ ಸಂಜೆಯೂ ರಾಜ್ಯದ ಹಲವಾರು ಅಧಿಕಾರಿಗಳನ್ನು ಆಹ್ವಾನಿಸಿ ಸ್ವಾಮೀಜಿಯೊಂದಿಗೆ ಸುದೀರ್ಘ ಸಂಭಾಷಣೆಗಳಲ್ಲಿ ತೊಡಗುತ್ತಿದ್ದರು. ಇವರು ಸ್ವಾಮೀಜಿಯ ಆಪ್ತ ಸ್ನೇಹಿತರಲ್ಲೊಬ್ಬರಾಗಿ, ಮುಂದೆ ಅವರೊಂದಿಗೆ ಪತ್ರ ಸಂಬಂಧವನ್ನೂ ಇಟ್ಟುಕೊಂಡಿದ್ದರು. ಇವರನ್ನು ಸ್ವಾಮೀಜಿ, ‘ದಿವಾನ್​ಜಿ ಸಾಹೇಬ್​’ ಎಂದು ಸಂಬೋಧಿಸುತ್ತಿದ್ದರು.</p>
<p>ಇಲ್ಲಿ ಅವರು ಭೇಟಿಯಾದವರಲ್ಲಿ ದಿವಾನರ ಕಛೇರಿಯ ಮೇಲ್ವಿಚಾರಕನಾದ ಸಿ. ಹೆಚ್. ಪಾಂಡ್ಯ ಎಂಬುವನೊಬ್ಬ. ಅವನ ಆಮಂತ್ರಣವನ್ನು ಮನ್ನಿಸಿ ಸ್ವಾಮೀಜಿ ಅವನ ಮನೆಯಲ್ಲೂ ಕೆಲವು ದಿನಗಳನ್ನು ಕಳೆದರು. ಈತ, ಸ್ವಾಮೀಜಿ ತನ್ನ ಮನೆಯಲ್ಲಿ ಕಳೆದ ಆ ದಿನಗಳ ಒಂದು ಸೊಗಸಾದ ವರ್ಣನೆಯನ್ನು ನೀಡಿದ್ದಾನೆ. ಸ್ವಾಮೀಜಿಯ ಸರಳ ಜೀವನ, ಮುಕ್ತ ಮನಸ್ಸು, ಕಲೆ-ವಿಜ್ಞಾನಗಳಲ್ಲಿ ಅವರಿಗಿದ್ದ ಅಪಾರ ಪಾಂಡಿತ್ಯ, ಧರ್ಮನಿಷ್ಠೆ, ಅವರ ವಿಶಾಲ ದೃಷ್ಟಿಕೋನ, ಆಕರ್ಷಕ ಹಾಗೂ ಅಸಾಧಾರಣ ವ್ಯಕ್ತಿತ್ವ, ಪ್ರಚಂಡ ವಾಕ್ಪಟುತ್ವ–ಇವು ಅವರೆಲ್ಲರ ಮನಸೂರೆ ಗೊಂಡವು. ಅಲ್ಲದೆ ಸ್ವಾಮೀಜಿಯ ಅಲೌಕಿಕ ಕಂಠಸ್ವರದಿಂದ ಕೂಡಿದ ಭಾವಪೂರ್ಣ ಹಾಡು ಗಾರಿಕೆ ಅಲ್ಲಿನ ಜನರನ್ನು ಅಯಸ್ಕಾಂತದಂತೆ ಸೆಳೆದ ಮತ್ತೊಂದು ಅಂಶ. ಇದೆಲ್ಲ ಸಾಲ ದೆಂಬಂತೆ, ಅವರು ತಮ್ಮ ಆಪ್ತರ ಬುದ್ಧಿ-ಹೃದಯಗಳೊಂದಿಗೆ ನಾಲಿಗೆಗೂ ಸವಿಯನ್ನುಣಿಸಿದರು! ನಿಷ್ಣಾತ ಪಾಕಶಾಸ್ತ್ರಜ್ಞರಾಗಿದ್ದ ಸ್ವಾಮೀಜಿ, ತಮಗಾಗಿ ಬಾಯಲ್ಲಿ ನೀರೂರಿಸುವಂತಹ ರಸಗುಲ್ಲಾ ಗಳನ್ನು ತಯಾರಿಸಿ ಬಡಿಸಿ ಉಪಚರಿಸಿದರು ಎಂದೂ ಪಾಂಡ್ಯ ಬರೆಯುತ್ತಾನೆ.</p>
<p>ಜುನಾಗಢದಲ್ಲಿ ಸ್ವಾಮೀಜಿ, ಸಂಭಾಷಣೆಗಳ ಸಂದರ್ಭದಲ್ಲಿ ಏಸುಕ್ರಿಸ್ತನ ಬಗ್ಗೆ ಬಹಳವಾಗಿ ಹೇಳುತ್ತಿದ್ದರು. ಪಾಶ್ಚಾತ್ಯ ನಾಗರಿಕತೆಯ ನೈತಿಕ ಮೌಲ್ಯಗಳನ್ನು ಪುನಃ ಸಂಸ್ಥಾಪಿಸುವಲ್ಲಿ ಕ್ರಿಸ್ತನ ಪ್ರಭಾವವನ್ನು ತಾವು ಬಹಳ ಹಿಂದಿನಿಂದಲೂ ಮನಗಂಡಿರುವುದಾಗಿ ನುಡಿದರು. ಮಧ್ಯಕಾಲೀನ ಐರೋಪ್ಯ ಸಂಸ್ಕೃತಿಯ ಹಿರಿಮೆಯ ಅಂಶಗಳಾದ ಅದ್ಭುತ ಕಲಾಕೃತಿಗಳು, ಅನರ್ಘ್ಯ ವಾಸ್ತು ಶಿಲ್ಪಗಳು, ರಾಜಕೀಯ ಬೆಳವಣಿಗೆ ಮುಂತಾದವುಗಳೆಲ್ಲವೂ ‘ಸಂನ್ಯಾಸಿ ಕ್ರಿಸ್ತ’ನ ಬೋಧನೆ ಗಳೊಂದಿಗೆ ಹೇಗೆ ಹಾಸುಹೊಕ್ಕಾಗಿವೆ ಎಂಬುದನ್ನು ಸುದೀರ್ಘವಾಗಿ ವಿವರಿಸಿದರು ಸ್ವಾಮೀಜಿ. ಬಳಿಕ ಸನಾತನ ಧರ್ಮದ ಉತ್ಕೃಷ್ಟತೆಯನ್ನು ಕೇಳುಗರ ಮನಮುಟ್ಟುವಂತೆ ಬಣ್ಣಿಸಿದರು. ಭಾರತೀಯ ಸಂಸ್ಕೃತಿಯು ಪ್ರತಿನಿಧಿಸುವ ಮೌಲ್ಯಗಳು, ಮತ್ತು ಸಮಸ್ತ ವಿಶ್ವದ ಆಧ್ಯಾತ್ಮಿಕ ಭಾವನೆಗಳ ವಿಕಾಸದಲ್ಲಿ ಹಿಂದೂಗಳ ಅನುಭವಗಳ ಮಹತ್ವ–ಇವುಗಳನ್ನು ವಿಶ್ಲೇಷಿಸಿದರು. ಕಡೆಯಲ್ಲಿ ದಕ್ಷಿಣೇಶ್ವರದ ದೇವಮಾನವನ ಜೀವನ-ಬೋಧನೆಗಳ ಬಗ್ಗೆ ತಿಳಿಸಿ, ತಮ್ಮ ಗುರು ದೇವನನ್ನು ಭಾರತದ ಪಶ್ಚಿಮ ಮೂಲೆಯ ಈ ಪ್ರಾಂತ್ಯದಲ್ಲೂ ಪರಿಚಯಿಸಿಕೊಟ್ಟರು. ಅಲ್ಲದೆ, ಅನೇಕ ಸಂಪ್ರದಾಯಸ್ಥ ಪಂಡಿತರೊಂದಿಗೆ ಶಾಸ್ತ್ರಗ್ರಂಥಗಳ ಕುರಿತಾಗಿ ದೀರ್ಘವಾಗಿ ಚರ್ಚಿಸಿ ದರು.</p>
<p>ಜುನಾಗಢದಲ್ಲಿ ಭಾರತದ ಪುರಾತನ ಕಾಲದ ದಿನಗಳನ್ನು ನೆನಪಿಸಿಕೊಡುವ ಹಲವಾರು ಶಿಥಿಲ ಸ್ಮಾರಕಗಳಿವೆ. ಬುದ್ಧನ ಕಾಲದ ಕೆಲವು ಗುಹೆಗಳೂ ಅಶೋಕನ ಹೆಸರಿನ ಒಂದು ಬೃಹತ್ ಶಿಲೆಯೂ ಇಲ್ಲಿವೆ. ಭಾರತದ ಇತಿಹಾಸದ ಬಗ್ಗೆ ಅಸಾಮಾನ್ಯ ಪರಿಜ್ಞಾನವನ್ನೂ ಆಸಕ್ತಿಯನ್ನೂ ಹೊಂದಿದ್ದ ಸ್ವಾಮೀಜಿ, ಇವುಗಳನ್ನೆಲ್ಲ ಕೂಲಂಕಷವಾಗಿ ವೀಕ್ಷಿಸಿದರು. ಇಲ್ಲಿಂದ ಎರಡು ಮೈಲಿ ದೂರದಲ್ಲಿರುವ ಗಿರಿನಾರ್ ಬೆಟ್ಟಗಳಿಗೂ ಅವರು ಭೇಟಿನೀಡಿದರು. ಹಿಂದೂ, ಬೌದ್ಧ ಹಾಗೂ ಜೈನ ಮತಸ್ಥರಿಗೆ ಸಮಾನವಾಗಿ ಪವಿತ್ರವಾದ ಯಾತ್ರಾಸ್ಥಳ–ಈ ಗಿರಿಶಿಖರಗಳು. ಇಲ್ಲಿ ಬೇರೆ ಬೇರೆ ಬೆಟ್ಟಗಳ ಮೇಲಿರುವ ಹಲವಾರು ಹಿಂದೂ ಹಾಗೂ ಜೈನ ದೇವಾಲಯಗಳನ್ನು ಮುಟ್ಟಲು, ಅತ್ಯಂತ ಕಿರಿದಾದ ಹಾಗೂ ಕಡಿದಾದ ನೂರಾರು ಮೆಟ್ಟಲುಗಳನ್ನೇರಿ ಹೋಗಬೇಕಾಗುತ್ತದೆ. ಪರ್ವತಗಳ ಹಾದಿಯಲ್ಲಿ ನಡೆದು ಅಭ್ಯಾಸವಿದ್ದ ಸ್ವಾಮೀಜಿ ಇವುಗಳನ್ನೆಲ್ಲ ಸುಲಭವಾಗಿಯೇ ಕ್ರಮಿಸಿದರು. ಆದರೆ ಇಲ್ಲಿಗೆ ಯಾತ್ರಾರ್ಥಿಯಾಗಿ ಬಂದಿದ್ದ ಅವರಿಗೆ, ಇಲ್ಲಿನ ಪ್ರಶಾಂತ-ಏಕಾಂತ ವಾತಾವರಣವನ್ನು ಕಂಡಾಗ, ಧ್ಯಾನಾನಂದದಲ್ಲಿ ಮುಳುಗಿಬಿಡುವ ಉತ್ಕಟೇಚ್ಛೆಯಾಯಿತು. ಅಲ್ಲಿಯೇ ಒಂದು ನಿರ್ಜನ ಗುಹೆಯನ್ನು ಆಶ್ರಯಿಸಿಕೊಂಡು ಅನೇಕ ದಿನಗಳವರೆಗೆ ಧ್ಯಾನ ನಿರತರಾದರು. ಈ ದಿನಗಳಲ್ಲಿ ಜುನಾಗಢದ ದಿವಾನರಾದ ಹರಿದಾಸ್ ದೇಸಾಯಿ ಅವರ ಕಡೆಗೆ ವಿಶೇಷ ಎಚ್ಚರಿಕೆ ವಹಿಸಿ ಅವರ ಆವಶ್ಯಕತೆಗಳನ್ನೆಲ್ಲ ಪೂರೈಸುತ್ತಿದ್ದರು.</p>
<p>ಗಿರಿನಾರ್​ನಲ್ಲಿ ಕೆಲವು ಆನಂದದ ದಿನಗಳನ್ನು ಕಳೆದು, ಸ್ವಾಮೀಜಿ ನವೋತ್ಸಾಹ ಭರಿತರಾಗಿ ಜುನಾಗಢಕ್ಕೆ ಮರಳಿದರು. ಇದೇ ವೇಳೆಗೆ ಗುಜರಾತಿನಲ್ಲಿ ಪರಿವ್ರಾಜಕರಾಗಿ ಸಂಚರಿಸುತ್ತಿದ್ದ ಸ್ವಾಮಿ ಅಭೇದಾನಂದರೂ ಜುನಾಗಢಕ್ಕೆ ಬಂದರು. ಇಲ್ಲಿ ‘ಸಚ್ಛಿದಾನಂದ’ ಎಂಬ ಹೆಸರಿನ, ಉನ್ನತ ಇಂಗ್ಲಿಷ್ ವಿದ್ಯಾಭ್ಯಾಸ ಪಡೆದ ಬಂಗಾಳೀ ಸಾಧುಗಳೊಬ್ಬರು ಬಂದಿರುವುದು ತಿಳಿಯಿತು. ವಿಚಾರಿಸಿ ನೋಡಿದಾಗ, ಆ ಸಾಧುಗಳು ಅಲ್ಲಿನ ನವಾಬನ ಆಪ್ತಕಾರ್ಯದರ್ಶಿಯಾದ ಮನ್​ಸುಖ ರಾಮ್ ತ್ರಿಪಾಠಿ ಎಂಬವನ ಮನೆಯಲ್ಲಿರುವುದಾಗಿ ಗೊತ್ತಾಯಿತು. ಅಭೇದಾನಂದರು ಕಾತರ ವನ್ನು ತಾಳಲಾರದೆ ತಕ್ಷಣ ತ್ರಿಪಾಠಿಯ ಮನೆಗೆ ಧಾವಿಸಿದರು. ನೋಡಿದರೆ . . . ಅವರ ಊಹೆ ನಿಜವಾಗಿತ್ತು ! ‘ಸಚ್ಚಿದಾನಂದ’ರು ಬೇರಾರೂ ಅಲ್ಲ. ಅವರ ಪ್ರಿಯ ನರೇಂದ್ರನೇ ! ಅನಿರೀಕ್ಷಿತ ವಾಗಿ ನಮ್ಮ ಗುರುಭಾಯಿಯನ್ನು ಕಂಡು ಸ್ವಾಮೀಜಿಯ ಮುಖ ಬೆಳಗಿತು. ಅಭೇದಾನಂದರಿ ಗಂತೂ ಆನಂದದ ಕಣ್ಣೀರನ್ನು ತಡೆಹಿಡಿಯಲೇ ಆಗಲಿಲ್ಲ. ಅಭೇದಾನಂದರು ಅಲ್ಲಿಗೆ ಬಂದಾಗ ಸ್ವಾಮೀಜಿ, ಪಂಡಿತ ತ್ರಿಪಾಠಿಯೊಂದಿಗೆ ಅದ್ವೈತ ವೇದಾಂತದ ಬಗ್ಗೆ ಚರ್ಚಿಸುತ್ತಿದ್ದರು. ತಮ್ಮ ಗುರುಭಾಯಿಯನ್ನು ತ್ರಿಪಾಠಿಗೆ ಪರಿಚಯಿಸಿಕೊಡುತ್ತ ಸ್ವಾಮೀಜಿ ಹೇಳಿದರು, “ಇವರು ನನ್ನ ಗುರುಭಾಯಿ ; ಅದ್ವೈತ ವೇದಾಂತದ ನಿಷ್ಠಾವಂತ ಪ್ರತಿಪಾದಕರು. ಈಗ ನಾವು ಚರ್ಚಿಸುತ್ತಿದ್ದ ವಿಷಯವನ್ನು ಇವರು ವಿವರಿಸುತ್ತಾರೆ.” ಅಭೇದಾನಂದರಿಗೆ ಒಂದು ಕ್ಷಣ ದಿಗ್ಭ್ರಮೆಯಾಯಿತು! ಪಾಪ, ಅವರು ಮೊದಲೇ ದಣಿದಿದ್ದಾರೆ ; ಅಲ್ಲದೆ ದೀರ್ಘಕಾಲದ ಬಳಿಕ ತಮ್ಮ ಸೋದರನನ್ನು ಕಂಡು ಆನಂದಿತರಾಗಿದ್ದಾರೆ. ಇನ್ನೂ ಅವನೊಡನೆ ಒಂದು ಮಾತನ್ನೂ ಆಡಿಲ್ಲ. ಅಷ್ಟರಲ್ಲೇ ಅವರಿಗೆ ಅದ್ವೈತದ ಬಗ್ಗೆ ಚರ್ಚೆ ನಡೆಸುವಂತೆ ಹೇಳುತ್ತಿದ್ದಾರೆ ಸ್ವಾಮೀಜಿ ! ಆದರೂ ತಮ್ಮ ನಾಯಕನ ಮಾತನ್ನು ಮನ್ನಿಸಿ ಚರ್ಚೆ ಪ್ರಾರಂಭಿಸಿದರು. ಪಂಡಿತ ತ್ರಿಪಾಠಿ ಪ್ರಶ್ನೆಗಳನ್ನು ಕೇಳ ಲಾರಂಭಿಸಿದ. ಅಭೇದಾನಂದರು ಎಲ್ಲಕ್ಕೂ ಸಮರ್ಪಕವಾಗಿ ಉತ್ತರಿಸಿದರು. ಕೊನೆಗೆ ಪಂಡಿತ ತ್ರಿಪಾಠಿ ಸಂತುಷ್ಟನಾಗಿ ಅವರಿಗೆ ಕೈಮುಗಿದು ನಮಸ್ಕರಿಸಿದ. ಸಂಭಾಷಣೆಯನ್ನು ಆಲಿಸುತ್ತ ಕುಳಿತಿದ್ದ ಸ್ವಾಮೀಜಿಗಂತೂ ಹಿಡಿಸಲಾರದಷ್ಟು ಸಂತೋಷ, ಹೆಮ್ಮೆ.</p>
<p>ಪಂಡಿತ ತ್ರಿಪಾಠಿಯ ಕೋರಿಕೆಯಂತೆ ಅಭೇದಾನಂದರು ಅವನ ಮನೆಯಲ್ಲೇ ಉಳಿದು ಕೊಂಡರು. ಗುರುಭಾಯಿಗಳಿಬ್ಬರೂ ಮೂರು-ನಾಲ್ಕು ದಿನ ಒಟ್ಟಾಗಿ ಆನಂದದಿಂದ ಕಳೆದರು. ಅಭೇದಾನಂದರು ಸ್ವಾಮೀಜಿಗೆ ಬಾರಾನಾಗೋರ್ ಮಠದ ಪರಿಸ್ಥಿತಿಯ ಬಗ್ಗೆ ತಿಳಿಸಿದರು. ಮಠದ ಆರ್ಥಿಕ ಸ್ಥಿತಿ ಹಿಂದಿನಂತೆಯೇ–ಶೋಚನೀಯವಾಗಿಯೇ–ಇತ್ತು. ಕಡೆಗೆ ಅಭೇದಾನಂದರು ದ್ವಾರಕೆಯ ಕಡೆಗೆ ಹೊರಟುನಿಂತರು. ಅವರನ್ನು ಬೀಳ್ಕೊಳ್ಳುವಾಗ ಸ್ವಾಮೀಜಿಯ ಕಣ್ಣು ಮಂಜಾ ಗಿತ್ತು. ಅಭೇದಾನಂದರಿಗೆ ಕಾಶೀಪುರದಲ್ಲಿ ತಮ್ಮ ಗುರುದೇವರು ಹಾಗೂ ಸೋದರರೊಂದಿಗೆ ಕಳೆದ ಆನಂದದ ದಿನಗಳ ನೆನಪಾಗಿ ಅವರ ಕಂಗಳಿಂದಲೂ ಅಶ್ರುಧಾರೆ ಹರಿಯಿತು. ಮನದಲ್ಲೇ ಶ್ರೀರಾಮಕೃಷ್ಣರಿಗೆ ನಮಿಸಿ, ಅಭೇದಾನಂದರು ದ್ವಾರಕೆಯ ಕಡೆಗೆ ಹೊರಟರು.</p>
<p>ಕಾಥೇವಾಡ ಪ್ರದೇಶದಲ್ಲಿ ಸ್ವಾಮೀಜಿ ಒಟ್ಟು ಸುಮಾರು ಒಂದು ವರ್ಷದಷ್ಟು ದೀರ್ಘಕಾಲ ವನ್ನು ಕಳೆದರು. ಜುನಾಗಢವನ್ನು ಕೇಂದ್ರವಾಗಿಟ್ಟುಕೊಂಡು, ಸುತ್ತಮುತ್ತಲಿನ ಹಲವಾರು ಸ್ಥಳಗಳನ್ನು ಅವರು ಸಂದರ್ಶಿಸಿದರು. ಪೋರ್​ಬಂದರ್ ಮೊದಲಾದ ಸ್ಥಳಗಳಲ್ಲಿ ಅವರು ಬಹಳಷ್ಟು ಕಾಲ ಉಳಿದುಕೊಂಡಿದ್ದು, ಮತ್ತೆ ಮತ್ತೆ ಜುನಾಗಢಕ್ಕೆ ಹಿಂದಿರುಗುತ್ತಿದ್ದರು. ಆದರೆ ಈ ದಿನಗಳ ಅವರ ಪರಿವ್ರಜನದ ವಿವರಗಳನ್ನು ನಿಖರವಾಗಿ ಗುರುತಿಸುವುದು ಸಾಧ್ಯವಾಗಿಲ್ಲ.</p>
<p>ಈಗ ಸ್ವಾಮಿ ವಿವೇಕಾನಂದರ ಪ್ರಯಾಣ ಕಥನವನ್ನು ಮುಂದುವರಿಸುವ ಮೊದಲು ಸ್ವಲ್ಪ ನಿಂತು, ಒಂದೆರಡು ಪ್ರಮುಖ ಅಂಶಗಳ ಬಗ್ಗೆ ಚಿಂತನೆ ನಡೆಸಿ ಮುನ್ನಡೆಯೋಣ.</p>
<p>ನಾವು ಈಗಾಗಲೇ ನೋಡಿದಂತೆ, ಮತ್ತು ಇನ್ನು ಮುಂದೆಯೂ ನೋಡಲಿರುವಂತೆ, ಸ್ವಾಮೀಜಿ ರಾಜರು-ದಿವಾನರೊಂದಿಗೆ ಆತ್ಮೀಯ ಸಂಪರ್ಕ ಸ್ನೇಹಗಳನ್ನು ಬೆಳೆಸಿಕೊಳ್ಳುತ್ತಿದ್ದರು. ಅವರೊಂದಿಗೆ ಮಾತುಕತೆಯಲ್ಲಿ ಬಹಳಷ್ಟು ಸಮಯವನ್ನು ಕಳೆಯುತ್ತಿದ್ದರು. ಅಲ್ಲದೆ, ಅವರ ಅತಿಥಿಯಾಗಿದ್ದುಕೊಂಡು ರಾಜೋಪಚಾರವನ್ನು ಸ್ವೀಕರಿಸುತ್ತಿದ್ದರು. ಇದನ್ನೆಲ್ಲ ಕಂಡು-ಅಥವಾ, ಇದನ್ನು ಮಾತ್ರ ಕಂಡು–ಅನೇಕರಿಗೆ ಸ್ವಾಮೀಜಿಯ ಈ ವರ್ತನೆ ಅರ್ಥವಾಗದಿರಬಹುದು ; ಅವರ ಪ್ರಾಮಾಣಿಕತೆಯ ಬಗ್ಗೆ ಶಂಕೆಯುಂಟಾಗಬಹುದು. ಎಷ್ಟೋ ಜನ ಇದಕ್ಕಾಗಿ ಅವರನ್ನು ಕಟುವಾಗಿ ಟೀಕಿಸಿದ್ದೂ ಉಂಟು. ಇನ್ನು ಕೆಲವರು ಅವರನ್ನೇ ಈ ಬಗ್ಗೆ ಪ್ರಶ್ನಿಸಿದ್ದರು. ಸರ್ವಸಂಗ ಪರಿತ್ಯಾಗಿಗಳೆನಿಸಿಕೊಂಡ ಸಂನ್ಯಾಸಿಯಾಗಿ ರಾಜಮಹಾರಾಜರ ಸಹವಾಸದಲ್ಲಿರುವುದು, ಅವರ ಆತಿಥ್ಯವನ್ನು ಸ್ವೀಕರಿಸುವುದು ಸರಿಯೆ ?</p>
<p>ಈ ಪ್ರಶ್ನೆಗೆ ಉತ್ತರ ಬಹುಮುಖವಾದುದು. ಸ್ವಾಮೀಜಿಯೇ ಈ ಪ್ರಶ್ನೆಗೆ ಹೀಗೆ ಉತ್ತರಿಸು ತ್ತಾರೆ–“ರಾಜರ ಮೇಲೆ ಪ್ರಭಾವ ಬೀರಿ, ಅವರ ಗಮನವನ್ನು ಧಾರ್ಮಿಕ ಜೀವನದತ್ತ ತಿರುಗಿಸಿ, ಅವರು ತಮ್ಮ ಸ್ವಧರ್ಮದಲ್ಲಿ ನಿಷ್ಠರಾಗಿರುವಂತೆ–ಎಂದರೆ ತಮ್ಮ ಪ್ರಜೆಗಳ ಒಳಿತಿಗಾಗಿ ಪ್ರಾಮಾಣಿಕವಾಗಿ ದುಡಿಯುವಂತೆ ಪ್ರೇರೇಪಿಸುವುದೇ ನನ್ನ ಉದ್ದೇಶ. ಪ್ರಜೆಗಳ ತತ್ಕಾಲದ ಒಳಿತಷ್ಟೇ ಅಲ್ಲದೆ ಅವರ ಭವಿಷ್ಯತ್ತಿನ ಕ್ಷೇಮಾಭ್ಯುದಯವೂ ಈ ರಾಜರನ್ನೇ ಅವಲಂಬಿಸಿದೆ. ಸುಧಾರಣಾ ಕ್ರಮಗಳನ್ನು ಕೈಗೊಳ್ಳಲು, ಶಿಕ್ಷಣ ಕ್ರಮವನ್ನು ಅಭಿವೃದ್ಧಿಪಡಿಸಲು ಹಾಗೂ ಜನರ ಮೂಲಭೂತ ಆವಶ್ಯಕತೆಗಳನ್ನು ಪೂರೈಸಲು ಅವರಿಂದ ಮಾತ್ರ ಸಾಧ್ಯ . . . ಯಾರ ಕೈಯಲ್ಲಿ ಅಧಿಕಾರ-ಹಣ ಇದೆಯೋ ಅವರ ಹೃದಯವನ್ನು ಗೆಲ್ಲಲು ಸಾಧ್ಯವಾದರೆ ನನ್ನ ಉದ್ದೇಶ ಶೀಘ್ರ ವಾಗಿ ಕೈಗೂಡುತ್ತದೆ. ಹೀಗೆ, ಒಬ್ಬ ಮಹಾರಾಜನ ಮೇಲೆ ಪ್ರಭಾವ ಬೀರುವುದರ ಮೂಲಕ ನಾನು ಪರೋಕ್ಷವಾಗಿ ಸಾವಿರಾರು ಜನರಿಗೆ ನೆರವಾಗಬಹುದು.”</p>
<p>ಮೊಟ್ಟಮೊದಲನೆಯದಾಗಿ, ಸ್ವಾಮೀಜಿ ಸಂನ್ಯಾಸವ್ರತವನ್ನು ಕೈಗೊಂಡು ಪರಿವ್ರಾಜಕರಾಗಿ ಭಾರತದಾದ್ಯಂತ ಸುತ್ತಾಡಿದುದರ ಹಿನ್ನೆಲೆಯನ್ನು ಗಮನಿಸಬೇಕು ನಾವು. ಜೀವನದ ಯಾವುದೇ ರಂಗವನ್ನು ಪ್ರವೇಶಿಸಿದ್ದರೂ ಅದ್ವಿತೀಯನಾಗಿ ರಾರಾಜಿಸಬಹುದಾಗಿದ್ದ, ಸಮಸ್ತ ಸದ್ಗುಣ ಸಂಪನ್ನನೂ ಅಪ್ರತಿಮ ಪ್ರತಿಭಾವಂತನೂ ಆಗಿದ್ದ ನರೇಂದ್ರ, ಸಕಲ ಲೌಕಿಕ ಭೋಗವನ್ನೂ ತಿರಸ್ಕರಿಸಿ ಸಂನ್ಯಾಸಿಯಾದದ್ದೇ ನಿರ್ವಿಕಲ್ಪಸಮಾಧಿಯ ಆನಂದವನ್ನು ಹೊಂದಬೇಕೆಂಬ ಅತ್ಯುನ್ನತ ಆಕಾಂಕ್ಷೆಯಿಂದ. ಆದರೆ ಸ್ವಂತ ಮುಕ್ತಿಯನ್ನರಸುವುದೂ ಸ್ವಾರ್ಥತೆಯೇ ಎಂಬುದ ನ್ನರಿತು, ಮಹಾ ವಟವೃಕ್ಷದಂತೆ ಸಹಸ್ರಾರು ದೀನಾರ್ತರಿಗೆ ಆಶ್ರಯವನ್ನಿತ್ತು ಸಂತೈಸುವುದೇ ತಮ್ಮ ಗುರಿಯೆಂಬುದನ್ನು ಕಂಡುಕೊಂಡ ಸ್ವಾಮೀಜಿ. ಅದನ್ನು ಸಾಧಿಸುವ ಮಾರ್ಗವನ್ನರಿಸಿಯೇ ಪರಿವ್ರಾಜಕ ಜೀವನವನ್ನು ಕೈಗೊಂಡದ್ದು, ಆದರೆ ಈ ಪರಿವ್ರಾಜಕ ಜೀವನದ ಉಪವಾಸ-ವನ ವಾಸಗಳ ನಡುವೆಯೂ, ತನ್ನ ಜೀವನೋದ್ದೇಶವನ್ನಿನ್ನೂ ಸಾಧಿಸಲಾಗಿಲ್ಲವೆಂಬ ಮಹಾಚಿಂತೆಯ ನಡುವೆಯೂ, ಅವರ ಮನಸ್ಸು ಯೋಗ್ಯ ಪರಿಸರವೊಂದನ್ನು ಕಂಡೊಡನೆಯೇ ಧ್ಯಾನಾನಂದದಲ್ಲಿ ಮಗ್ನವಾಗಿ ತನ್ನ ಸಹಜ ನೆಲೆಗೇರಲು ತವಕಿಸುತ್ತಿತ್ತು ! ಇಂತಹ ಜೀವನ್ಮುಕ್ತರಾದ ವಿವೇಕಾನಂದ ರಲ್ಲಿ ಸ್ವಾರ್ಥದ ಲವಲೇಶವಾದರೂ ಇದ್ದಿರಲು ಸಾಧ್ಯವೆ ?</p>
<p>ಸ್ವಾಮೀಜಿ ರಾಜಮಹಾರಾಜರ ಅತಿಥಿಯಾಗಿ ಉಳಿದುಕೊಳ್ಳುತ್ತಿದ್ದುದು ಸತ್ಯವೇ. ಆದರೆ ಅವರು ಪಾಳುಬಿದ್ದ ದೇವಾಲಯದಲ್ಲೋ ಊರಾಚೆಯ ಆಲದಮರದ ನೆರಳಿನಲ್ಲೋ ಉರುಳಿ ಕೊಳ್ಳುತ್ತಿದ್ದುದು ಇನ್ನೂ ಹೆಚ್ಚು ಸತ್ಯ. ಇಂದು ಅವರಿಗೆ ಷಡ್ರಸೋಪೇತ ಭೋಜನದ ಆತಿಥ್ಯ ವಾದರೆ, ನಾಳೆ ಅಂತ್ಯಜನೊಬ್ಬನ ಗುಡಿಸಲಿನಲ್ಲಿ ಒಣರೊಟ್ಟಿಯ ಔತಣ ! ತಮ್ಮ ಅತಿಥಿಯಾಗಿ ಇದ್ದುಕೊಂಡು ಜೀವನಪರ್ಯಂತ ನೆಲಸಬೇಕೆಂದು ಅವರನ್ನು ಪ್ರಾರ್ಥಿಸಿಕೊಂಡವರು ಅದೆಷ್ಟು ಜನರೋ ! ಅವರಿಗೆ ಪರಿಪರಿಯಾದ ಉಡುಗೊರೆಗಳನ್ನೂ ಹಣವನ್ನೂ ನೀಡಲು ಮುಂದಾದವ ರೆಷ್ಟು ಜನರೋ ! ಆದರೆ ಯಾವುದರಿಂದಲೂ ವಿಚಲಿತರಾಗದೆ, ಒಬ್ಬ ಭಿಕಾರಿ ಸಂನ್ಯಾಸಿ ಯಂತೆಯೇ ಸಾಗಿದರು ಸ್ವಾಮೀಜಿ.</p>
<p>ಗಿರಿನಾರ್​ನಿಂದ ಜುನಾಗಢಕ್ಕೆ ಹಿಂದಿರುಗಿದ ಸ್ವಾಮೀಜಿ, ಮತ್ತೊಮ್ಮೆ ಏಕಾಂಗಿಯಾಗಿ ಸಂಚರಿಸುತ್ತ ಮುನ್ನಡೆಯಲು ನಿರ್ಧರಿಸಿದರು. ದಿವಾನ ಹರಿದಾಸ್ ದೇಸಾಯಿ ನೆರೆರಾಜ್ಯಗಳ ಅಧಿಕಾರಿಗಳಿಗೆ ಬರೆದುಕೊಟ್ಟ ಪರಿಚಯ ಪತ್ರಗಳನ್ನು ಪಡೆದುಕೊಂಡು, ತಮ್ಮ ಮಿತ್ರರಿಂದ ಬೀಳ್ಕೊಂಡು ಕಚ್ ಪ್ರಾಂತ್ಯದ ರಾಜಧಾನಿಯಾದ ಭೂಜ್​ಗೆ ಬಂದರು. ಇಲ್ಲಿಯೂ ಅವರು ರಾಜ್ಯದ ದಿವಾನನ ಅತಿಥಿಯಾಗಿ ಉಳಿದುಕೊಂಡರು. ಕೈಗಾರಿಕೆಗಳು, ಕೃಷಿ, ದೇಶದ ಆರ್ಥಿಕ ಸಮಸ್ಯೆಗಳು ಹಾಗೂ ಜನಸಾಮಾನ್ಯರ ಶಿಕ್ಷಣ ಮೊದಲಾದ ವಿಚಾರಗಳ ಬಗ್ಗೆ ದಿವಾನನೊಂದಿಗೆ ದೀರ್ಘ ಸಂಭಾಷಣೆ ನಡೆಸಿದರು. (ಸ್ವಾಮೀಜಿಯ ಶಿಷ್ಯನೊಬ್ಬ ಹಲವಾರು ವರ್ಷಗಳ ಬಳಿಕ ಈ ದಿವಾನನನ್ನು ಸಂಪರ್ಕಿಸಿದಾಗ ಈತ ಸ್ವಾಮೀಜಿಯ ಅತಿಮಾನುಷ ಬುದ್ಧಿಮತ್ತೆ, ಶೋಭನೀಯ ವ್ಯಕ್ತಿತ್ವ ಹಾಗೂ ಕ್ಲಿಷ್ಟ ವಿಚಾರಗಳನ್ನು ಸುಲಲಿತವಾಗಿ ಮುಂದಿಡುವ ಅವರ ಶಕ್ತಿಯನ್ನು ಸ್ಮರಿಸುತ್ತಾನೆ.) ಸ್ವಾಮೀಜಿಯನ್ನು ಅವನು ಕಚ್​ನ ಮಹಾರಾಜನಿಗೆ ಪರಿಚಯಿಸಿದ. ಮಹಾ ರಾಜನೂ ಸ್ವಾಮೀಜಿಯಿಂದ ಬಹಳವಾಗಿ ಪ್ರಭಾವಿತನಾದ.</p>
<p>ಭೂಜ್​ನಲ್ಲೂ ಸ್ವಾಮೀಜಿ, ಎಂದಿನಂತೆ, ಸುತ್ತಮುತ್ತಲಿನ ಪ್ರೇಕ್ಷಣೀಯ ಸ್ಥಳಗಳನ್ನೆಲ್ಲ ಸಂದರ್ಶಿಸಿದರು. ಯಾತ್ರಾರ್ಥಿಗಳು ಹಾಗೂ ಸಾಧುಸಂನ್ಯಾಸಿಗಳೊಂದಿಗೆ ಬೆರೆತು ತಮ್ಮ ಜ್ಞಾನ- ಅನುಭವಗಳನ್ನು ಮತ್ತಷ್ಟು ವಿಸ್ತರಿಸಿಕೊಳ್ಳುವ ಪ್ರಯತ್ನ ಮಾಡಿದರು. ಹೀಗೆ ಕೆಲವು ದಿನಗಳಾದ ಮೇಲೆ ಭೂಜ್​ನಿಂದ ಜುನಾಗಢಕ್ಕೆ ಹಿಂದಿರುಗಿ, ಕೆಲ ಕಾಲ ವಿಶ್ರಾಂತಿ ಪಡೆದು ಅರಬ್ಬೀ ಸಮುದ್ರ ತೀರದಲ್ಲಿರುವ ವೆರಾವಲ್ ಹಾಗೂ ಸೋಮನಾಥ ಕ್ಷೇತ್ರಗಳ ಸಂದರ್ಶನಕ್ಕೆ ಹೊರಟರು. ವೆರಾ ವಲ್ ಪುರಾತನ ಅವಶೇಷಗಳಿಗಾಗಿ ಪ್ರಸಿದ್ಧವಾಗಿದೆ. ಸೋಮನಾಥ ಕ್ಷೇತ್ರದ ಸುಪ್ರಸಿದ್ಧ ದೇವಾಲಯವನ್ನು ಮುಸಲ್ಮಾನ ಆಕ್ರಮಣಕಾರರು ಮೂರು ಸಲ ನೆಲಸಮ ಮಾಡಿದ್ದರು ; ಮೂರು ಸಲವೂ ಅದು ಸ್ವಾಭಿಮಾನೀ ಭಕ್ತರಿಂದ ತಲೆಯೆತ್ತಿ ನಿಂತಿತು. ಈ ಮಹಾದೇವಾಲಯದ ಮುಂದೆ ನಿಂತು ಭಾರತದ ಗತವೈಭವವನ್ನು ಮೆಲುಕುಹಾಕುತ್ತ ಮೈಮರೆತರು ಸ್ವಾಮೀಜಿ.</p>
<p>ಸೋಮನಾಥ ಕ್ಷೇತ್ರದಲ್ಲಿ ಸ್ವಾಮೀಜಿ ಮತ್ತೆ ಕಚ್​ನ ಮಹಾರಾಜನನ್ನು ಭೇಟಿಯಾದರು. ಸ್ವಾಮೀಜಿಯ ಆಯಸ್ಕಾಂತೀಯ ವ್ಯಕ್ತಿತ್ವದ ಸೆಳೆತಕ್ಕೆ ಸಿಲುಕಿದ ಮಹಾರಾಜ, ಅವರ ಪ್ರಕಾಂಡ ಪಾಂಡಿತ್ಯವನ್ನು ಕಂಡು ಒಮ್ಮೆ ನಿಬ್ಬೆರಗಾಗಿ ಉದ್ಗರಿಸಿದ, “ಒಮ್ಮೆಗೇ ಹಲವಾರು ಗ್ರಂಥಗಳನ್ನು ಓದಿಬಿಟ್ಟರೆ ಕಣ್ಣಿಗೆ ಕತ್ತಲು ಕವಿಯುವಂತೆ, ನಿಮ್ಮ ವಾಕ್ಪ್ರವಾಹವನ್ನು ಕೇಳಿದಾಗಲೂ ತಲೆ ಸುತ್ತು ವಂತೆ ಭಾಸವಾಗುತ್ತದೆ ! ಸ್ವಾಮೀಜಿ, ನೀವು ಇಷ್ಟೆಲ್ಲ ಪ್ರತಿಭೆಯನ್ನು ಹೇಗೆ ಉಪಯೋಗಿಸಿ ಕೊಳ್ಳುತ್ತೀರೊ ! ಖಂಡಿತವಾಗಿ ನೀವು ಅದ್ಭುತ ಕಾರ್ಯಗಳನ್ನು ಸಾಧಿಸುವವರೆಗೂ ವಿರಮಿಸ ಲಾರಿರಿ.”</p>
<p>ವೆರಾವೆಲ್ ಹಾಗೂ ಸೋಮನಾಥವನ್ನು ಸಂದರ್ಶಿಸಿ ಸ್ವಾಮೀಜಿ ಜುನಾಗಢಕ್ಕೆ ಹಿಂದಿರುಗಿ ದರು. ಇಲ್ಲಿ ಕೆಲದಿನಗಳನ್ನು ಕಳೆದು ದಿವಾನನು ಕೊಟ್ಟ ಪರಿಚಯ ಪತ್ರದೊಂದಿಗೆ ಪೋರ್ ಬಂದರ್​ಗೆ ಹೊರಟರು. ಸುದಾಮಪುರಿ ಎಂದು ಭಾಗವತ ಪುರಾಣದಲ್ಲಿ ಉಲ್ಲೇಖಿಸಲ್ಪಟ್ಟಿರುವ ಈ ನಗರದಲ್ಲಿರುವ ಪುರಾತನ ಸುದಾಮ ದೇವಾಲಯಕ್ಕೆ ಭೇಟಿ ನೀಡಿದರು. ಅವರನ್ನು ಇಲ್ಲಿನ ದಿವಾನನಾದ ಪಂಡಿತ ಶಂಕರ ಪಾಂಡುರಂಗ ಹಾರ್ದಿಕವಾಗಿ ಸ್ವಾಗತಿಸಿದ. ಈತ ಸಮರ್ಥ ಆಡಳಿತಗಾರನೆಂದೂ ಮಹಾ ವೈದಿಕವಿದ್ವಾಂಸನೆಂದೂ ಸುಪ್ರಸಿದ್ಧನಾಗಿದ್ದು, ಆ ಸಮಯದಲ್ಲಿ ಅಥರ್ವಣ ವೇದವನ್ನು ಭಾಷಾಂತರಿಸಿ ಪ್ರಕಟಿಸುವ ಕಾರ್ಯದಲ್ಲಿ ತೊಡಗಿದ್ದ. ಇವನು ಐರೋಪ್ಯ ರಾಷ್ಟ್ರಗಳಿಗೂ ಭೇಟಿ ನೀಡಿ ಅಪಾರಜ್ಞಾನವನ್ನು ಸಂಪಾದಿಸಿದ್ದ. ಈತ ಸ್ವಾಮೀಜಿಯೊಂದಿಗೆ ಒಂದೆರಡು ಮಾತನಾಡುತ್ತಿದ್ದಂತೆ ಅವರ ವಿದ್ವತ್ತನ್ನು ಮನಗಂಡು ಬೆರಗಾದ. ವೇದಗಳ ಭಾಷಾಂತರ ಕಾರ್ಯದಲ್ಲಿ ತನಗೆ ಎದುರಾಗಿದ್ದ ಹಲವಾರು ಕ್ಲಿಷ್ಟ ಭಾಗಗಳ ಬಗ್ಗೆ ಅವರನ್ನು ಪ್ರಶ್ನಿಸಿದ. ಸ್ವಾಮೀಜಿ ಆ ಪ್ರಶ್ನೆಗಳಿಗೆ ತಮ್ಮ ಸಹಜ-ಸರಳ ಶೈಲಿಯಲ್ಲಿ ನಿರರ್ಗಳವಾಗಿ ಉತ್ತರಿಸಿ ದರು. ದಿವಾನನ ಕೋರಿಕೆಯಂತೆ ಅವನ ಈ ಕಾರ್ಯದಲ್ಲಿ ನೆರವಾಗಲು ಸ್ವಾಮೀಜಿ ಕೆಲವು ತಿಂಗಳು ಪೋರ್​ಬಂದರ್​ನಲ್ಲೇ ಉಳಿದುಕೊಂಡರು. ಇದರಿಂದ ಅವರಿಗೂ ವೈಯಕ್ತಿಕವಾಗಿ ಲಾಭವಾಯಿತು. ಇಬ್ಬರೂ ಕೂಡಿ ಕೆಲಸ ಮಾಡುವಾಗ ಸ್ವಾಮೀಜಿಯ ಮನಸ್ಸು ವೇದಗಳಲ್ಲಿನ ಉನ್ನತ ಆಧ್ಯಾತ್ಮಿಕ ಭಾವನೆಗಳಲ್ಲಿ ಹೆಚ್ಚು ಹೆಚ್ಚು ಆಳವಾಗಿ ಮುಳುಗತೊಡಗಿತು. ಇದರಿಂದಾಗಿ ವೈದಿಕ ತತ್ತ್ವಗಳ ಘನತೆ-ಮಹತ್ವಗಳನ್ನು ಅವರು ಇನ್ನೂ ಸ್ಪಷ್ಟವಾಗಿ ಮನಗಾಣುವಂತಾಯಿತು.</p>
<p>ಇದೇ ಅವಧಿಯಲ್ಲಿ ಅವರು ಪಂಡಿತ ಪಾಂಡುರಂಗನ ನೆರವಿನಿಂದ ಪತಂಜಲಿಯ ಮಹಾ ಭಾಷ್ಯದ ಅಧ್ಯಯನವನ್ನು ಪೂರೈಸಿದರು. ಆತನ ಬಳಿ ಹಲವಾರು ಉತ್ತಮ ಗ್ರಂಥಗಳ ಸಂಗ್ರಹವೇ ಇದ್ದು, ಅದನ್ನು ಯಥೇಚ್ಛವಾಗಿ ಬಳಸಿಕೊಳ್ಳುವಂತೆ ಅವನು ಪ್ರಾರ್ಥಿಸಿಕೊಂಡಿದ್ದ. ಅದರಂತೆ ಸ್ವಾಮೀಜಿ ಅನೇಕ ಗ್ರಂಥಗಳನ್ನು ಓದಿ ಮುಗಿಸಿದರು.</p>
<p>ಸ್ವಾಮೀಜಿಯ ವಿಚಾರಧಾರೆಯ ವೈಶಾಲ್ಯ ಹಾಗೂ ಸ್ವಂತಿಕೆಯನ್ನು ಅರಿತುಕೊಂಡ ಪಂಡಿತ ಪಾಂಡುರಂಗ ಹೇಳುತ್ತಾನೆ, “ಸ್ವಾಮೀಜಿ, ನನಗನ್ನಿಸುತ್ತದೆ, ನೀವು ಈ ದೇಶದಲ್ಲಿ ಹೆಚ್ಚಿನದೇ ನನ್ನೂ ಸಾಧಿಸಲಾರಿರಿ ಎಂದು. ಏಕೆಂದರೆ, ಇಲ್ಲಿ ನಿಮ್ಮನ್ನು ಅರ್ಥಮಾಡಿಕೊಳ್ಳಬಲ್ಲವರು ಬಹಳ ಕಡಿಮೆ. ನೀವು ಪಾಶ್ಯಾತ್ಯ ರಾಷ್ಟ್ರಗಳಿಗೆ ಹೋಗಬೇಕು. ಅಲ್ಲಿನ ಜನ ನಿಮ್ಮ ಘನತೆಯನ್ನು ಅರ್ಥಮಾಡಿಕೊಳ್ಳುತ್ತಾರೆ. ಅಲ್ಲಿ ನೀವು ಸನಾತನ ಧರ್ಮವನ್ನು ಪ್ರಚಾರ ಮಾಡುವುದರಿಂದ ಖಂಡಿತವಾಗಿ ಪಾಶ್ಚಾತ್ಯರಿಗೂ ಹೊಸ ಬೆಳಕನ್ನು ನೀಡಬಲ್ಲಿರಿ.” ಈ ಅಭಿಪ್ರಾಯ ಸ್ವಾಮೀಜಿಗೆ ಒಪ್ಪಿಗೆಯಾಗುವಂತಿತ್ತು. ಅವರು ಇದೇ ರೀತಿಯ ಭಾವನೆಯನ್ನು, ಆದರೆ ಅಸ್ಪಷ್ಟವಾಗಿ, ಈ ಹಿಂದೆ ಜುನಾಗಢದಲ್ಲಿ ಸಿ. ಹೆಚ್. ಪಾಂಡ್ಯನ ಮುಂದೆ ವ್ಯಕ್ತಪಡಿಸಿದ್ದರು. ಈಗ ಸ್ವಾಮೀಜಿ ಪಂಡಿತನಿಗೆ ಹೇಳಿದರು, “ಆಗಲಿ ; ನಾನೊಬ್ಬ ಸಂನ್ಯಾಸಿ. ನಾನು ಪಾಶ್ಚಾತ್ಯ ರಾಷ್ಟ್ರಗಳಿಗೆ ಹೋಗ ಬೇಕಾಗಿ ಬಂದಲ್ಲಿ ಖಂಡಿತವಾಗಿಯೂ ಹೋಗುತ್ತೇನೆ.” ಆ ದಿನಗಳಲ್ಲಿ ಸಮುದ್ರಯಾನವು ಸಂಪ್ರದಾಯಸ್ಥ ಹಿಂದೂಗಳಿಗೆ, ಅದರಲ್ಲೂ ಸಂನ್ಯಾಸಿಗಳಿಗೆ, ವರ್ಜಿತವಾಗಿತ್ತೆಂಬುದನ್ನು ನಾವು ನೆನಪಿಸಿಕೊಳ್ಳಬೇಕು.</p>
<p>ಜುನಾಗಢ ಅಥವಾ ಪೋರ್​ಬಂದರಿನಲ್ಲೇ ಸ್ವಾಮೀಜಿ, ಅಮೆರಿಕದಲ್ಲಿ ಮರುವರ್ಷ ನಡೆಯ ಲ್ಲಿದ್ದ ‘ಧರ್ಮ ಸಮ್ಮೇಳನ’ವೊಂದರ ಬಗ್ಗೆ ಮೊತ್ತಮೊದಲು ಕೇಳಿದ್ದು. ಅದರಲ್ಲಿ ಅವರು ಭಾಗವಹಿಸಬೇಕೆಂದು ಕೆಲವರು ಸಲಹೆ ಮಾಡಿದರು. ಸ್ವಾಮೀಜಿ ಕೂಡ ಸಮ್ಮೇಳನದ ಬಗ್ಗೆ ವಿವರ ಗಳನ್ನು ತಿಳಿದುಕೊಳ್ಳಲು ಉತ್ಸುಕರಾಗಿದ್ದರು.</p>
<p>ಈ ಸಂದರ್ಭದಲ್ಲಿ ದಿವಾನನು ಸ್ವಾಮೀಜಿಗೆ ಫ್ರೆಂಚ್ ಭಾಷೆಯನ್ನು ಕಲಿಯುವಂತೆ ಸಲಹೆ ಮಾಡಿದ. ಐರೋಪ್ಯ ರಾಷ್ಟ್ರಗಳಲ್ಲಿ, ಮುಖ್ಯವಾಗಿ ಫ್ರಾನ್ಸ್​ನಲ್ಲಿ ಸನಾತನಧರ್ಮದ ಪ್ರಸಾರ ಕಾರ್ಯವನ್ನು ಕೈಗೊಳ್ಳುವ ಸಂದರ್ಭವೊದಗಿದಾಗ ಅದರಿಂದ ಬಹಳ ಸಹಾಯವಾಗುತ್ತದೆ ಎಂದು ಅವನು ಅಭಿಪ್ರಾಯಪಟ್ಟ. ಸ್ವತಃ ಆತನಿಗೂ ಫ್ರೆಂಚ್, ಜರ್ಮನ್ ಹಾಗೂ ಇನ್ನೂ ಕೆಲವು ಭಾಷೆಗಳ ಪರಿಚಯವಿತ್ತು. ಸ್ವಾಮೀಜಿ ಈ ಸಲಹೆಯನ್ನು ಒಪ್ಪಿ ಅವನಿಂದ ಫ್ರೆಂಚ್ ಭಾಷೆಯನ್ನು ಅಭ್ಯಾಸ ಮಾಡಿದರು.</p>
<p>ಆಲಂಬಜಾರ್ ಮಠ*ದಲ್ಲಿದ್ದ ರಾಮಕೃಷ್ಣ ಸಂಘದ ಸಂನ್ಯಾಸಿಗಳಿಗೆ ಒಂದು ದಿನ ಪೋರ್ ಬಂದರ್​ನಿಂದ ನಾಲ್ಕು ಪುಟಗಳ ಪತ್ರವೊಂದು ತಲುಪಿತು. ಪತ್ರವನ್ನು ತೆರೆದು ನೋಡಿದ ಗುರುಭಾಯಿಗಳಿಗೆ, ಅದರ ಭಾಷೆಯೂ ಅರ್ಥವಾಗಲಿಲ್ಲ, ಅದನ್ನು ಬರೆದವರಾರೆಂಬುದೂ ತಿಳಿಯಲಿಲ್ಲ ! ಆದರೆ ಅದನ್ನು ಸೂಕ್ಷ್ಮವಾಗಿ ಗಮನಿಸಿದ ಮೇಲೆ, ಅಲ್ಪಸ್ವಲ್ಪ ಫ್ರೆಂಚ್ ತಿಳಿದಿದ್ದ ರಾಮಕೃಷ್ಣಾನಂದರೂ ಶಾರದಾನಂದರೂ ಪತ್ರದ ಭಾಷೆ ಫ್ರೆಂಚ್ ಎಂದೂ, ಅದನ್ನು ಬರೆದವರು ತಮ್ಮ ನರೇನ್​ಭಾಯಿ ಎಂದೂ ಘೋಷಿಸಿದರು. ಬಳಿಕ ಅದನ್ನು, ಫ್ರೆಂಚ್ ಭಾಷೆಯನ್ನು ಬಲ್ಲವ ರಾಗಿದ್ದ ಶ್ರೀ ಅಘೋರನಾಥ ಚಟರ್ಜಿ(ಶ್ರೀಮತಿ ಸರೋಜಿನಿ ನಾಯ್ಡುರವರ ತಂದೆ)ಯವರ ಬಳಿಗೆ ತಂದರು. ಅವರು ಪತ್ರವನ್ನು ಓದಿ ಅರ್ಥವನ್ನು ವಿವರಿಸಿದರು.</p>
<p>ಸ್ವಾಮೀಜಿ ಕಾಥೇವಾಡ ಪ್ರದೇಶದಲ್ಲಿ ಸುತ್ತಾಡುತ್ತಿದ್ದ ಈ ಸಮಯದಲ್ಲಿ ಅವರ ಮನಸ್ಸು ಅತ್ಯಂತ ಪ್ರಕ್ಷುಬ್ಧಗೊಂಡು, ಪಂಜರದ ಸಿಂಹದಂತೆ ಚಡಪಡಿಸುತ್ತಿತ್ತು. ‘ನರೇಂದ್ರ ಜಗತ್ತನ್ನೇ ಅಲುಗಾಡಿಸಬಲ್ಲ’ ಎಂಬ ಶ್ರೀರಾಮಕೃಷ್ಣನ ಮಾತಿನ ಸತ್ಯ ಅವರಿಗೆ ನಿಧಾನವಾಗಿ ಅರಿವಾಗತೊಡ ಗಿತ್ತು. ಅವರು ಎಲ್ಲೆಲ್ಲಿ ಹೋದರೂ ಅವರನ್ನು ಸಂಧಿಸಿದ ರಾಜರು-ಪಂಡಿರೆಲ್ಲ ಅವರಲ್ಲಿ ‘ದೇಶ ಕ್ಕಾಗಿ ನಾನೇನು ಮಾಡಲಿ ?’ ಎಂಬ ತೀವ್ರ ಚಡಪಡಿಕೆಯನ್ನು ಕಾಣುತ್ತಿದ್ದರು. ಈಗ ಅವರ ಮನ ವನ್ನು ಆಕ್ರಮಿಸಿದ್ದ ಒಂದೇ ಒಂದು ಆಲೋಚನೆಯೆಂದರೆ “ಭಾರತದ ಪುನರುದ್ಧಾರ.” ಸಂಪ್ರ ದಾಯಗಳ ಹೆಸರಿನ ದುರಾಚಾರಗಳಿಂದಾದ ಹಾನಿಯನ್ನು ಅವರು ಮನಗಾಣುತ್ತಿದ್ದಾರೆ ; ಜೊತೆಗೆ ಸಮಾಜ ಸುಧಾರಕರೆನ್ನಿಸಿಕೊಂಡವರ ಇತಿಮಿತಿಯನ್ನೂ ಕಾಣುತ್ತಿದ್ದಾರೆ. ಎಲ್ಲೆಲ್ಲಿಯೂ ಕೇವಲ ಕ್ಷುದ್ರ ದ್ವೇಷಾಸೂಯೆಗಳನ್ನು, ಸಾಮರಸ್ಯದ ಅಭಾವವನ್ನು ನೋಡುತ್ತಿದ್ದಾರೆ. ತಾವು ಬೋಧಿಸುವ ತತ್ತ್ವಗಳನ್ನು ತಮ್ಮ ಜೀವನದಲ್ಲೇ ಅನುಷ್ಠಾನಕ್ಕೆ ತರುವ ಯೋಗ್ಯತೆಯಿಲ್ಲದೆ, ಕೇವಲ ವೇದಿಕೆಯ ಮೇಲೆ ನಿಂತು ಭಾಷಣ ಮಾಡಿ ಗಲಭೆಯೆಬ್ಬಿಸುವ ನಾಯಕರೆನ್ನಿಸಿಕೊಂಡವರ ಮೂರ್ಖವರ್ತನೆಯನ್ನು, ಪಾಶ್ಚಾತ್ಯ ನಾಗರಿಕತೆಯ ಥಳುಕಿಗೆ ಮರುಳಾಗಿ ಸನಾತನ ಹಿಂದೂ ಸಂಸ್ಕೃತಿಯನ್ನೇ ಅನಾಗರಿಕವೆಂದು ತುಚ್ಛೀಕರಿಸುತ್ತಿರುವ ಇವರ ದುರ್ವರ್ತನೆಯನ್ನು, ಇವರ ಕೈಗೆ ಸಿಲುಕಿದ ಭವ್ಯ ಭಾರತವು ಸರ್ವನಾಶದೆಡೆಗೆ ವೇಗವಾಗಿ ಧಾವಿಸುತ್ತಿರುವುದನ್ನು ಕಂಡು ಮಮ್ಮಲ ಮರುಗಿದರು ಸ್ವಾಮೀಜಿ. ಇದೀಗ ನವನಿರ್ಮಾಣದ ಕಾಲವೊಂದು ಸನ್ನಿಹಿತವಾಗಿದೆ ಎಂಬುದನ್ನು ಹೋದಹೋದಲ್ಲೆಲ್ಲ ತಮ್ಮ ಭಕ್ತರಿಗೆ, ವಿಶ್ವಾಸಿಗಳಿಗೆ ಮನಗಾಣಿಸಿದರು. ಅದ ರಲ್ಲೂ ವಿಶೇಷವಾಗಿ ಭಾರತದ ರಾಜಮಹಾರಾಜರಿಗೆ, ಮಂತ್ರಿಗಳಿಗೆ, ಅಧಿಕಾರಿಗಳಿಗೆ ತಮ್ಮ ಈ ಸಂದೇಶವನ್ನು ಮನಮುಟ್ಟುವಂತೆ ಬೋಧಿಸಲು ಯತ್ನಿಸಿದರು. ಆತ್ಮಸಾಕ್ಷಾತ್ಕಾರದ ಕುಲುಮೆ ಯಿಂದ ಒಡಮೂಡಿ ನಿಂತ ಆ ದಿವ್ಯಮಾನುಷಮೂರ್ತಿಯ ಅಪ್ರತಿಹತ ಆಕರ್ಷಣೆಗೆ ಸಿಲುಕಿ, ಅವರ ವ್ಯಕ್ತಿತ್ವದ ಹಿರಿಮೆಯನ್ನು ಮನಗಂಡ ಈ ಜನರೆಲ್ಲರೂ ಅವರ ಮಾತುಗಳನ್ನು ನಿಬ್ಬೆರಗಾಗಿ ಆಲಿಸಿದರು. ಸಮಸ್ತ ನಾಗರಿಕ ಜಗತ್ತಿಗೆ ಭಾರತದ ನಿಜ ಅಂತಸ್ಸತ್ವ ಎಂತಹದೆನ್ನುವುದು ಗೊತ್ತಾಗಬೇಕಾದರೆ, ಸನಾತನ ಧರ್ಮದ ಘನತೆ-ವೈಭವಗಳನ್ನು ಮೊಟ್ಟಮೊದಲಿಗೆ ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಮೊಳಗಬೇಕು ಎಂದು ಸ್ವಾಮೀಜಿ ತೀವ್ರವಾಗಿ ಭಾವಿಸತೊಡಗಿದ್ದರು. ವೇದಗಳನ್ನು ಹೆಚ್ಚೆಚ್ಚು ಅಧ್ಯಯನ ಮಾಡಿದಂತೆ, ಆರ್ಯ ಮಹರ್ಷಿಗಳಿಂದ ಸಾರಲ್ಪಟ್ಟ ಮಹಾತತ್ತ್ವಗಳ ಬಗ್ಗೆ ಹೆಚ್ಚೆಚ್ಚು ಆಲೋಚಿಸಿದಂತೆ ಅವರಿಗೆ ಸ್ಪಷ್ಟವಾಯಿತು–ಭಾರತವು ನಿಜಕ್ಕೂ ಸಕಲ ಧರ್ಮಗಳ ತವರೂರು, ಆಧ್ಯಾತ್ಮಿಕತೆಯ ಉಗಮಸ್ಥಾನ, ನಾಗರಿಕತೆಯ ತೊಟ್ಟಿಲು–ಎಂದು.</p>
<p>ಸ್ವಾಮೀಜಿಯ ಮನಸ್ಥಿತಿಯನ್ನು ನಿರೂಪಿಸುವ ಘಟನೆಯೊಂದು ಪೋರ್ ಬಂದರಿನಲ್ಲಿ ನಡೆ ಯಿತು. ಕಾಥೇವಾಡ ಪ್ರದೇಶದ ಯಾತ್ರಾಸ್ಥಳಗಳನ್ನು ಸಂದರ್ಶಿಸುತ್ತ ಸ್ವಾಮಿ ತ್ರಿಗುಣಾತೀತಾ ನಂದರು ಕೆಲವು ಪರಿವ್ರಾಜಕ ಸಂನ್ಯಾಸಿಗಳೊಂದಿಗೆ ಪೋರ್​ಬಂದರಿಗೆ ಬಂದಿದ್ದರು. ಈಗ ಪಾಕಿಸ್ತಾನದಲ್ಲಿರುವ ಹಿಂಗಲಾಜ್ ಎಂಬಲ್ಲಿಗೆ ಯಾತ್ರೆ ಹೋಗಬೇಕೆಂದು ಅವರು ನಿರ್ಧರಿಸಿ ದ್ದರು. ಆದರೆ ಅದು ಹಲವು ನೂರು ಮೈಲಿಗಳ ದುರ್ಭರ ಪ್ರಯಾಣ. ಈಗಾಗಲೇ ನಡೆದು ನಡೆದು ಅವರೆಲ್ಲ ಹಣ್ಣಾಗಿ ಬಿಟ್ಟಿದ್ದರು. ಆದ್ದರಿಂದ ಸ್ಟೀಮರಿನಲ್ಲಿ ಕರಾಚಿಯವರೆಗೆ ಪ್ರಯಾಣ ಮಾಡಿ, ಅಲ್ಲಿಂದ ಮುಂದೆ ಒಂಟೆಯ ಮೇಲೆ ಹಿಂಗಲಾಜಿಗೆ ಹೋಗವುದೆಂದು ಈ ಪರಿವ್ರಾಜಕ ಸಂನ್ಯಾಸಿಗಳೆಲ್ಲ ತೀರ್ಮಾನಿಸಿದರು. ಆದರೆ ದಾರಿಖರ್ಚಿಗೆ ಅವರ ಬಳಿ ದುಡ್ಡಿರಲಿಲ್ಲ. ಈಗೇನು ಮಾಡುವುದೆಂದು ತಿಳಿಯದೆ ಚಿಂತಿಸುತ್ತ ಕುಳಿತರು. ಆಗ ಅವರಲ್ಲೊಬ್ಬರು “ಈ ಪೋರ್ ಬಂದರಿನ ದಿವಾನರೊಂದಿಗೆ ಮಹಾಜ್ಞಾನಿಗಳಾದ ಪರಮಹಂಸರೊಬ್ಬರು ಉಳಿದುಕೊಂಡಿದ್ದಾ ರಂತೆ. ಅಲ್ಲದೆ ನಿರರ್ಗಳವಾಗಿ ಇಂಗ್ಲಿಷ್ ಮಾತನಾಡುತ್ತಾರಂತೆ ! ಈಗ ನಾವೆಲ್ಲ ಹೋಗಿ ಅವರನ್ನು ಭೇಟಿ ಮಾಡೋಣ. ಆ ಮಹಾತ್ಮರು ದಿವಾನರಿಗೆ ಹೇಳಿ ನಮ್ಮ ದಾರಿ ಖರ್ಚನ್ನು ಹೊಂದಿಸಿಕೊಡಬಹುದು” ಎಂದರು. ಈ ಸೂಚನೆಗೆ ಎಲ್ಲರೂ ಒಪ್ಪಿ ಇಂಗ್ಲಿಷ್ ಬಲ್ಲ ತ್ರಿಗುಣಾತೀತಾನಂದರನ್ನು ತಮ್ಮ ಮುಂದಾಳಾಗಿರಿಸಿಕೊಂಡು ಅರಮನೆಯ ಕಡೆಗೆ ಹೊರಟರು.</p>
<p>ಆ ಸಮಯಕ್ಕೆ ಸರಿಯಾಗಿ ಅರಮನೆಯ ತಾರಸಿಯ ಮೇಲೆ ಅಡ್ಡಾಡುತ್ತಿದ್ದ ಸ್ವಾಮೀಜಿ ದೂರದಿಂದಲೇ ಈ ಗುಂಪನ್ನು ನೋಡಿದರು. ಆ ಸಾಧುಗಳ ಗುಂಪಿನಲ್ಲಿ ಸ್ವಾಮಿ ತ್ರಿಗುಣಾತೀತಾ ನಂದರು ! ಸ್ವಾಮೀಜಿಗೆ ಆಶ್ಚರ್ಯವಾಯಿತು. ಆದರೆ ತಕ್ಷಣ ಒಂದು ರೀತಿಯ ತಟಸ್ಥ ಮುಖಭಾವವನ್ನು ಧರಿಸಿ, ಕೆಳಗೆ ಹೋಗಿ ಎಲ್ಲರನ್ನೂ ಬರಮಾಡಿಕೊಂಡರು. ತಾವು ಕಾಣ ಬಂದ ಪರಮಹಂಸರು ತಮ್ಮ ಪ್ರೀತಿಯ ನಾಯಕ ನರೇಂದ್ರನೇ ಆಗಿರುವುದನ್ನು ಕಂಡು ತ್ರಿಗುಣಾತೀತಾ ನಂದರಿಗೆ ಹಿಡಿಸಲಾರದಷ್ಟು ಸಂತೋಷ. ಆದರೆ ಸ್ವಾಮೀಜಿ ಗಂಭೀರಭಾವವನ್ನು ಬದಲಿಸದೆ, “ನಾನು ಅಷ್ಟು ಹೇಳಿದ್ದರೂ ನನ್ನನ್ನು ಹಿಂಬಾಲಿಸುತ್ತಿದ್ದೀಯಲ್ಲ, ಏಕೆ ?” ಎಂದು ಗದರಿಸಿದರು. ತ್ರಿಗುಣಾತೀತಾನಂದರು ತಬ್ಬಿಬ್ಬಾಗಿ, “ಇಲ್ಲ ಇಲ್ಲ ; ನಾನು ನಿನ್ನನ್ನು ಹಿಂಬಾಲಿಸುತ್ತಿಲ್ಲ ! ನೀನು ಪೋರ್​ಬಂದರಿನಲ್ಲಿದ್ದೀಯೆ ಎಂಬುದರ ಕಲ್ಪನೆಯೇ ನನಗಿರಲಿಲ್ಲ. ಹಿಂಗಲಾಜಿಗೆ ಹೋಗಲು ದಾರಿಖರ್ಚಿಗೆ ಹಣ ಕೇಳುವುದಕ್ಕಾಗಿ ನಾವೆಲ್ಲ ಇಲ್ಲಿಗೆ ಬಂದೆವು ಅಷ್ಟೆ.” ಎಂದರು. ಮೊದಲು ಸ್ವಾಮೀಜಿ ಇದಕ್ಕೊಪ್ಪದೆ, “ಸಂನ್ಯಾಸಿಗಳು ಹಣವನ್ನು ಬೇಡಬಾರದು ; ತಾನಾಗಿ ಬಂದುದನ್ನು ಸ್ವೀಕರಿಸಬೇಕು” ಎಂದು ಹೇಳಿಬಿಟ್ಟರು. ತ್ರಿಗುಣಾತೀತಾನಂದರು ಸಪ್ಪೆ ಮುಖ ಹಾಕಿಕೊಂಡು ಅಲ್ಲಿಂದ ಹೊರಟರು. ಆದರೆ ತಮ್ಮ ಪ್ರಿಯ ಗುರುಭಾಯಿಗೆ ನಿರಾಶೆಯುಂಟುಮಾಡಲಾರದೆ ಅವರನ್ನು ಮತ್ತೆ ಕರೆದರು ಸ್ವಾಮೀಜಿ. ಬಳಿಕ ಅವರೊಂದಿಗೆ ಕೆಲಕಾಲ ಆನಂದದಿಂದ ಸಂಭಾಷಿ ಸುತ್ತ ಕುಳಿತರು. ಮಾತುಕತೆಯ ಮಧ್ಯದಲ್ಲಿ ಸ್ವಾಮೀಜಿ ಹೇಳುತ್ತಾರೆ, “ನೋಡು ಪ್ರಸನ್ನ, ಈಗ ನನಗೆ ಶ್ರೀಗುರುಮಹಾರಾಜರು ನನ್ನ ಬಗ್ಗೆ ಹೇಳಿದ ಮಾತಿನ ಸತ್ಯ ಅರಿವಾಗುತ್ತಿದೆ. ನಿಜಕ್ಕೂ ಈಗ ನನ್ನಲ್ಲಿ ಎಷ್ಟು ಶಕ್ತಿ ತುಂಬಿದೆಯೆಂದರೆ, ನಾನೀಗ ಇಡೀ ಜಗತ್ತಿನಲ್ಲೇ ಕ್ರಾಂತಿಯುಂಟು ಮಾಡಿಬಿಡಬಲ್ಲೆ ಎನ್ನಿಸುತ್ತಿದೆ !”</p>
<p>ಹೀಗೆ ಸ್ವಲ್ಪ ಹೊತ್ತು ಸಂತೋಷದಿಂದ ಕಳೆದಮೇಲೆ, ಸ್ವಾಮೀಜಿ ದಿವಾನರೊಂದಿಗೆ ಮಾತ ನಾಡಿ ತಮ್ಮ ಗುರುಭಾಯಿ ಹಾಗೂ ಅವರ ಸಂಗಡಿಗರಿಗೆ ದಾರಿ ಖರ್ಚಿನ ಹಣವನ್ನು ಒದಗಿಸಿ ಕೊಟ್ಟು ಅವರನ್ನು ಬೀಳ್ಕೊಂಡರು.</p>
<p>ಪೋರ್​ಬಂದರಿನಲ್ಲಿ ಅಧ್ಯಯನಾದಿಗಳಲ್ಲಿ ಹಲವಾರು ತಿಂಗಳುಗಳನ್ನು ಕಳೆದ ಸ್ವಾಮೀಜಿ, ಅಲ್ಲಿಂದ ಹೊರಟು ದ್ವಾರಕಾ ಕ್ಷೇತ್ರದತ್ತ ಮುನ್ನಡೆದರು. ಭಾರತದ ‘ಚತುರ್ಧಾಮ’ಗಳಲ್ಲಿ ಒಂದಾದ ಬದರೀ ಕ್ಷೇತ್ರವನ್ನು ಮುಟ್ಟುವಲ್ಲಿ ವಿಫಲರಾಗಿದ್ದ ಅವರು, ಅಲ್ಲಿಂದ ಪಶ್ಚಿಮದ ಧಾಮವಾದ ದ್ವಾರಕೆಯತ್ತ ಹೊರಟಿದ್ದರು. ಶ್ರೀಕೃಷ್ಣನ ದಿವ್ಯ ಲೀಲೆಗಳ ಪವಿತ್ರ ಸ್ಮೃತಿಗಳನ್ನು ಹೊತ್ತು ನಿಂತಿರುವ ಪಟ್ಟಣ ದ್ವಾರಕೆ. ಆದರೆ ಶ್ರೀಕೃಷ್ಣನ ಭವ್ಯ ನಗರವಾಗಿದ್ದ ಈ ದ್ವಾರಕೆಯ ಬಹುಪಾಲನ್ನು ಈಗ ಸಮುದ್ರ ಕಬಳಿಸಿದೆ. ಅಂದಿನ ವೈಭವವನ್ನು ಪ್ರತಿಬಿಂಬಿಸುವಂಥದೇನೂ ಇಂದು ಉಳಿದಿಲ್ಲ. ಇಲ್ಲಿನ ಸಮುದ್ರತೀರದಲ್ಲಿ ಕುಳಿತು ಭೋರ್ಗರೆಯುವ ಸಮುದ್ರವನ್ನು ವೀಕ್ಷಿಸುತ್ತಿದ್ದಂತೆ ಸ್ವಾಮೀಜಿಯ ಮನದಲ್ಲೂ ಆಲೋಚನೆಗಳ ಅಲೆಗಳೆದ್ದುವು. ‘ದ್ವಾರಕೆಗೆ ಇಂದು ಬಂದೊದಗಿರುವ ದುಃಸ್ಥಿತಿಯೇ ಭಾರತದ ಸ್ಥಿತಿಯೂ ಆಗಿರುವುದಲ್ಲ ! ಪಾಳುಬಿದ್ದ ಅವಶೇಷಗಳ ಹೊರತಾಗಿ ಪುರಾತನ ಭವ್ಯ ಭಾರತದ ಸಂಪತ್ತು ಇಂದೇನೂ ಉಳಿದಿಲ್ಲವಲ್ಲ !’ ಎಂದು ಮರುಗಿದರು. ಭಾರತದ ಭವಿಷ್ಯದಾಳವನ್ನು ಇಣಿಕಿ ನೋಡುವ ಪ್ರಯತ್ನದಲ್ಲಿ ತೊಡಗಿ ಕುಳಿತಲ್ಲೇ ಕುಳಿತುಬಿಟ್ಟರು. ಹೀಗೆ ಎಷ್ಟು ಹೊತ್ತು ಕುಳಿತಿದ್ದರೊ ! ಬಳಿಕ ಕನಸಿನಿಂದೆಚ್ಚರ ಗೊಂಡವರಂತೆ ಮೇಲೆದ್ದು ನಡೆದರು.</p>
<p>ದ್ವಾರಕೆಯಲ್ಲಿ ಸ್ವಾಮೀಜಿ ಶ್ರೀಶಂಕರಾಚಾರ್ಯರಿಂದ ಸ್ಥಾಪಿಸಲ್ಪಟ್ಟ ಶಾರದಾಮಠವನ್ನು ಸಂದರ್ಶಿಸಿದರು. ಮಠದ ಮಹಂತರು ಅವರನ್ನು ಬರಮಾಡಿಕೊಂಡು ಉಳಿದುಕೊಳ್ಳಲು ಅವರಿ ಗೊಂದು ಕೋಣೆಯನ್ನು ಬಿಟ್ಟುಕೊಟ್ಟರು. ಕೋಣೆಯಲ್ಲಿ ವಿರಮಿಸಲು ಒರಗಿಕೊಳ್ಳುತ್ತಾರೆ ಸ್ವಾಮೀಜಿ, ಮತ್ತೆ ಮನದಲ್ಲಿ ಅದೇ ಚಿಂತೆ ! ತಮ್ಮ ಕೋಣೆಯ ಮೌನದಾಳದಲ್ಲಿ ಅವರೊಂದು ಮಹಾಜ್ಯೋತಿಯನ್ನು ಕಾಣುತ್ತಾರೆ–ಅದೇ ಭವ್ಯಭಾರತ !</p>
<p>ಈ ಪ್ರದೇಶದ ಉಳಿದ ತೀರ್ಥಸ್ಥಳಗಳನ್ನೆಲ್ಲ ಬೇಗ ನೋಡಿ ಮುಂದೆ ಸಾಗುವ ಉದ್ದೇಶದಿಂದ ಸ್ವಾಮೀಜಿ, ಇಲ್ಲಿಂದ ಭೆಟ್​ದ್ವಾರಕೆಗೆ (ಭೆಟ್ ಎಂದರೆ ದ್ವೀಪ) ಹೋದರು. ಬಳಿಕ ಕಚ್​ನ ಮಹಾರಾಜನ ಆಹ್ವಾನದಂತೆ ಸುತ್ತುಮುತ್ತಲಿನ ನಾರಾಯಣ ಸರೋವರ, ಆಶಾಪುರಿ, ಮಾಂಡವಿ ಗಳಿಗೆ ಭೇಟಿನೀಡಿದರು.</p>

<h1>೩</h1>
<h1>“ಪಾತಾಳಕ್ಕೆ ಹೋದರೂ ಬಿಡೆ”</h1>
<p class="noindent">ದೆಹಲಿಯಲ್ಲಿ ಸ್ವಾಮೀಜಿ ತಮ್ಮ ಗುರುಭಾಯಿಗಳಿಂದ ಬೇರ್ಪಟ್ಟು ಮುನ್ನಡೆದಾಗ ಅಖಂಡಾ ನಂದರು ತಾವೂ ಬರುವುದಾಗಿ ಕಾಡಿದ್ದರು. ಅದರಂತೆ, ಅಲ್ಲಿಂದಲೂ ಅವರು ಸ್ವಾಮೀಜಿಯ ಬೆನ್ನಟ್ಟಿ ಬರುತ್ತಲೇ ಇದ್ದರು. ಅವರ ಪಾಲಿಗೆ ಇದೊಂದು ಪತ್ತೇದಾರಿಯೇ ಆಗಿ ಪರಿಣಮಿಸಿತ್ತು. ಏಕೆಂದರೆ ಸ್ವಾಮೀಜಿ ತಮ್ಮ ಹೆಸರನ್ನು ಆಗಾಗ ಬದಲಿಸಿಕೊಳ್ಳುತ್ತಿದ್ದರು. ಅಲ್ಲವೆ, ಸಾಧ್ಯ ವಾದಷ್ಟೂ ಅಜ್ಞಾತರಾಗಿರಲು, ಅನಾಮಧೇಯರಾಗಿರಲು ಪ್ರಯತ್ನಿಸುತ್ತಿದ್ದರು. ಜೊತೆಗೆ ಯಾರಿಗೂ ತಮ್ಮ ಪೂರ್ವಾಪರಗಳ ಬಗ್ಗೆ ಹೆಚ್ಚಾಗಿ ಹೇಳುತ್ತಿರಲಿಲ್ಲ. ಆದರೆ ‘ಇಂಗ್ಲಿಷ್ ಮಾತ ನಾಡುವ ಅದ್ಭುತ ಸಂನ್ಯಾಸಿ’ಯ ವರ್ಣನೆಯನ್ನು ಕೇಳುತ್ತಿದ್ದ ಅಖಂಡಾನಂದರಿಗೆ, ಅದು ತಮ್ಮ ಪ್ರಿಯ ಗುರುಭಾಯಿಯೇ ಎಂಬುದರಲ್ಲಿ ಸಂದೇಹವಿರಲಿಲ್ಲ. ಆದ್ದರಿಂದ ಅವರು ಸ್ವಾಮೀಜಿ ಯನ್ನು ಹಿಂಬಾಲಿಸುವ ಕೆಲಸವನ್ನು ಬಿಡಲಿಲ್ಲ. ಈ ಅಲೆದಾಟಗಳ ವಿವರಗಳನ್ನೆಲ್ಲ ಅವರು ತಮ್ಮ ಆತ್ಮಕಥೆಯಲ್ಲಿ ಬರೆದಿಟ್ಟಿದ್ದು, ವಿವೇಕಾನಂದರ ಪರಿವ್ರಾಜಕ ಜೀವನದ ಪರಿಚಯ ಮಾಡಿ ಕೊಳ್ಳಲು ಇವು ಸಹಾಯಕವಾಗಿವೆ.</p>
<p>ಹಿಂದೆ ಜೈಪುರದಲ್ಲಿ ಸ್ವಾಮೀಜಿಯನ್ನು ಕೂಡಿಕೊಳ್ಳಲು ಸಮರ್ಥರಾಗಿದ್ದ ಅಖಂಡಾನಂದರು, ಅವರ ಛೀಮಾರಿಯನ್ನೂ ಗಣಿಸದೆ ಪುನಃ ಅವರ ಬೆನ್ನುಹತ್ತಿದ್ದರು. ಆದರೆ ಸ್ವಾಮೀಜಿಗೆ ಇದು ತಿಳಿದಿರಲಿಲ್ಲ. ಜೈಪುರವನ್ನು ಬಿಟ್ಟಮೇಲೆ ಅವರು, ಕೆಲವು ತಿಂಗಳ ಕಾಲ ಖೇತ್ರಿಯಲ್ಲಿದ್ದು ಅಜ್ಮೀರಕ್ಕೆ ಹೋದರೆಂಬುದನ್ನು ತಿಳಿದು, ಅಖಂಡಾನಂದರು ಅಜ್ಮೀರಕ್ಕೆ ಧಾವಿಸಿದರು. ಆದರೆ ಸ್ವಾಮೀಜಿ ಅಹಮದಾಬಾದಿಗೆ ಹೊರಟರೆಂದು ಗೊತ್ತಾದಾಗ ತಾವೂ ಅಲ್ಲಿಗೆ ಹೊರಟರು. ದಾರಿಯಲ್ಲಿರುವ ಬಿಯಾವರ್​ನಲ್ಲಿ ಅವರಿಗೆ ತಿಳಿದುಬಂತು–ಕೆಲದಿನಗಳ ಹಿಂದೆತಾನೆ ಸ್ವಾಮೀಜಿ ಅಜ್ಮೀರಿಗೆ ಹಿಂದಿರುಗಿದರು ಎಂದು. ಆದರೆ ಈ ವೇಳೆಗೆ ಅವರು ಮತ್ತೆ ಅಹಮದಾಬಾದಿಗೆ ಹೋಗಿರಬಹುದು ಎಂದು ಆಲೋಚಿಸಿ, ಅಖಂಡಾನಂದರು ಅಹಮದಾಬಾದಿಗೇ ಹೋದರು. (ಅಜ್ಮೀರದಿಂದ ಅಹಮದಾಬಾದಿಗೆ ೩ಂ೫ ಮೈಲಿ !) ಅಹಮದಾಬಾದಿಗೆ ಹೋಗಿ ನೋಡುತ್ತಾರೆ –ಸ್ವಾಮೀಜಿ ಅಲ್ಲಿಂದ ವಾಧ್ವಾನ್ ಹೊರಟುಬಿಟ್ಟಿದ್ದಾರೆ ! ಇದರಿಂದ ನಿರಾಶರಾಗದೆ ಅಖಂಡಾ ನಂದರು ತಾವೂ ವಾಧ್ವಾನ್​ಗೆ ಓಡಿದರು. ಇಲ್ಲಿಗೆ ಬಂದಾಗ, ಸ್ವಾಮೀಜಿ ಜುನಾಗಢದಲ್ಲಿ ದಿವಾನರ ಅತಿಥಿಯಾಗಿ ಉಳಿದುಕೊಂಡಿದ್ದಾರೆ ಎಂದು ಗೊತ್ತಾಯಿತು. ಸರಿ ತಕ್ಷಣ ಜುನಾಗಢಕ್ಕೆ ಹೋದರು. ಇಲ್ಲಾದರೂ ಸಿಕ್ಕರೆ ಸ್ವಾಮೀಜಿ ? ಇಲ್ಲ ! ನಾಲ್ಕು ದಿನಗಳ ಹಿಂದೆ ತಾನೆ ಅವರು ಪೋರ್​ಬಂದರ್ ಮಾರ್ಗವಾಗಿ ದ್ವಾರಕೆಗೆ ಹೊರಟರೆಂಬ ಸುದ್ದಿ ತಿಳಿಯಿತು. ಛಲಬಿಡದ ತ್ರಿವಿಕ್ರಮನಂತೆ ದ್ವಾರಕೆಗೆ ಹೋದ ಅಖಂಡಾನಂದರಿಗೆ ತಿಳಿದುಬಂದದ್ದೇನೆಂದರೆ, ಸ್ವಾಮಿ ಗಳೊಬ್ಬರು ಭೆಟ್​ದ್ವಾರಕೆಗೆ ಹೋದರು ಎಂದು. ಆದರೆ ಈ ವೇಳೆಗೆ ಸ್ವಾಮೀಜಿ ಬೇಗಬೇಗನೆ ಸುತ್ತುಮುತ್ತಲ ಕ್ಷೇತ್ರಗಳ ಸಂದರ್ಶನವನ್ನು ಮುಗಿಸಿ ಮುನ್ನಡೆವ ಆತುರದಲ್ಲಿದ್ದರು. ಅಖಂಡಾ ನಂದರು ಭೆಟ್​ದ್ವಾರಕೆಗೆ ಹೋದರೆ, ಸ್ವಾಮೀಜಿ ಕಚ್​ನ ಮಹಾರಾಜನ ಆಹ್ವಾನದ ಮೇರೆಗೆ ಮಾಂಡವಿಗೆ ತೆರಳಿದರೆಂದು ತಿಳಿದುಬಂತು.</p>
<p>ನೋಡಿದರೆ ಅಖಂಡಾನಂದರಿಂದ ತಪ್ಪಿಸಿಕೊಳ್ಳುವುದಕ್ಕಾಗಿಯೇ ಸ್ವಾಮೀಜಿ ಹೀಗೆ ಓಡು ತ್ತಿದ್ದಾರೆಯೋ ಎಂಬಂತಿದೆ. ಅಖಂಡಾನಂದರಿಗಂತೂ ಇದು ಮರುಮರೀಚಿಕೆಯ ಬೆನ್ನಟ್ಟಿದ ಅನುಭವ. ಆದರೇನು ? ಅವರು ತಮ್ಮ ನಿರ್ಧಾರವನ್ನು ಬಿಡಲೊಲ್ಲರು. ಸರಿ, ಮಾಂಡವಿಗೆ ಹೊರಟರು. ಅವರು ಇಲ್ಲಿಗೆ ಬರುವಷ್ಟರಲ್ಲಿ ಮಹಾರಾಜನು ಒದಗಿಸಿದ್ದ ಕೆಲವು ಅಂಗರಕ್ಷಕ ರೊಂದಿಗೆ ಸ್ವಾಮೀಜಿ ನಾರಾಯಣ ಸರೋವರದ ದಾರಿಹಿಡಿದಾಗಿತ್ತು. ಅಖಂಡಾನಂದರು ಬೆನ್ನಟ್ಟಿ ಹೋಗಲು ಸಿದ್ಧರಾದರು. ಅಲ್ಲಿಂದ ನಾರಾಯಣ ಸರೋವರಕ್ಕೆ ಎಂಬತ್ತು ಮೈಲಿಯ ಅಂತರ. ಹಾದಿಯೂ ಚೆನ್ನಾಗಿರಲಿಲ್ಲ. ಸಾಲದಕ್ಕೆ ಉದ್ದಕ್ಕೂ ಡಕಾಯಿತರ ಹಾವಳಿ. ‘ಬಂದದ್ದೆಲ್ಲಾ ಬರಲಿ ...’ ಎಂದು ಅಖಂಡಾನಂದರು ಹಳ್ಳಿಯ ಒಬ್ಬ ಹುಡುಗನನ್ನು ಮಾರ್ಗದರ್ಶಿಯಾಗಿ ಕರೆದು ಕೊಂಡು ಹೊರಟೇಬಿಟ್ಟರು ! ಅವರು ಹುಡುಕಿಕೊಂಡು ಹೊರಟಿರುವುದು ಸ್ವಾಮೀಜಿಯನ್ನ ಲ್ಲವೆ? ಈ ಡಕಾಯಿತರಿಗೆಲ್ಲ ಹೆದರಿ ಕುಳಿತಿರಲು ಸಾಧ್ಯವೆ !</p>
<p>ಆದರೆ ಅಖಂಡಾನಂದರು ಒಂದು ಮುನ್ನೆಚ್ಚರಿಕೆಯನ್ನು ತೆಗೆದುಕೊಂಡಿದ್ದರು. ಏನದು ? ಆ ಹುಡುಗನನ್ನು ಅವರು ಮೊದಲೇ ಕೇಳಿದ್ದರು–“ನನ್ನ ಹತ್ತಿರ ಇರುವುದನ್ನೆಲ್ಲ ತೆಗೆದುಕೊ. ಆದರೆ ನನ್ನನ್ನು ಕೊಲ್ಲಬೇಡ” ಎನ್ನಬೇಕಾದರೆ ಆ ಪ್ರದೇಶದ ಕಚ್ಚೀ ಭಾಷೆಯಲ್ಲಿ ಏನು ಹೇಳಬೇಕು, ಎಂದು. ಆ ಹುಡುಗ ಹೇಳಿಕೊಟ್ಟಿದ್ದ–“ಮೇರೆ ಗನೊ, ಮೇರೆ ಗನೊ, ಮುಕೇ ಮರ್ಯೋ ಮ್ಯು” ಎಂದು. ಅಖಂಡಾನಂದರು ಈ ತಾರಕಮಂತ್ರವನ್ನು ಜಪಿಸುತ್ತ ನಡೆದರು.</p>
<p>ಸ್ವಲ್ಪ ದೂರ ನಡೆದ ಮೇಲೆ, ಅಖಂಡಾನಂದರು ಆ ಹುಡುಗನನ್ನು ವಾಪಸ್ಸು ಕಳಿಸಿಕೊಟ್ಟು ತಾವೊಬ್ಬರೇ ಮುನ್ನಡೆದರು. ಹೀಗೆ ಒಂದೇ ಸಮನೆ ಸುಮಾರು ಐವತ್ತು ಮೈಲಿ ನಡೆದರು. ನಾರಾ ಯಣ ಸರೋವರಕ್ಕೆ ಇನ್ನೂ ಮೂವತ್ತು ಮೈಲಿ ಇತ್ತು. ಇಲ್ಲಿಯವರೆಗೂ ಯಾವ ಡಕಾಯಿತರೂ ಎದುರಾಗಿರಲಿಲ್ಲ. ಇನ್ನು ಮುಂದಿನ ದಾರಿ ಹಳ್ಳಿಗಳ ಮೂಲಕ ಹಾದುಹೋಗುವಂಥದಾದ್ದರಿಂದ ಅಷ್ಟಾಗಿ ಭಯವಿರಲಿಲ್ಲ. ಹೀಗೇ ನಡೆದು ರಾತ್ರಿಯ ವೇಳೆಗೆ ಒಂದು ಹಳ್ಳಿಯನ್ನು ಮುಟ್ಟಿದರು. ಇಲ್ಲಿ ಆ ರಾತ್ರಿಯನ್ನು ಕಳೆದು ಮರುದಿನ ಪ್ರಯಾಣವನ್ನು ಮುಂದುವರಿಸಿದರು.</p>
<p>ಇಲ್ಲಿಂದ ನಾರಾಯಣ ಸರೋವರಕ್ಕೆ ೧೪ ಮೈಲಿ. ಕಾಲುದಾರಿಯಲ್ಲಾದರೆ ಇನ್ನೂ ಎರಡು ಮೈಲಿ ಕಡಮೆ ; ಅಲ್ಲದೆ ಅದು ಹೆಚ್ಚು ಸುರಕ್ಷಿತವೂ ಆಗಿತ್ತು. ಎತ್ತಿನ ಗಾಡಿಯ ದಾರಿ ನಿರ್ಜನ ವಾಗಿತ್ತು. ಆದರೆ, ಎತ್ತಿನಗಾಡಿಯಲ್ಲಿ ಪ್ರಯಾಣ ಮಾಡಿದ್ದ ಸ್ವಾಮೀಜಿ, ಹಿಂದಿರುಗುವಾಗಲೂ ಎತ್ತಿನಗಾಡಿಯಲ್ಲೇ ಪ್ರಯಾಣ ಮಾಡುವುದು ನಿಶ್ಚಯವಾಗಿತ್ತು. ಆದ್ದರಿಂದ ತಾವು ಅಲ್ಲಿಗೆ ಹೋಗುವಷ್ಟರಲ್ಲಿ ಸ್ವಾಮೀಜಿ ಹೊರಟು ಬಿಟ್ಟರೇನು ಮಾಡುವುದು ಎಂದು ಅಖಂಡಾನಂದರು ಗಾಡಿಯ ರಸ್ತೆಯಲ್ಲೇ ನಡೆದರು. ಅವರ ಪವಿತ್ರ ಸತ್ಸಂಗವನ್ನು ಬಯಸಿ, ಯಾತ್ರಿಕನೊಬ್ಬ ಅವರ ಜೊತೆಯಲ್ಲೇ ನಡೆದ.ಅವನ ಕೈಯಲ್ಲಿ ಪಾತ್ರೆ-ಪಡಗ ತುಂಬಿದ್ದ ಕೊಳಕಾದ ಚೀಲವೊಂದಿತ್ತು. ಅಖಂಡಾನಂದರು ತಮ್ಮ ಈ ಸಂಗಾತಿಯೊಂದಿಗೆ ಆನಂದದಿಂದ ಸಾಗಿದರು. ಆದರೆ ದಾರಿಯಲ್ಲಿ ಏಕೋ ಈತ ಸ್ವಲ್ಪ ಹಿಂದುಳಿದ. ಅಷ್ಟರಲ್ಲಿ ಡಕಾಯಿತರು ಎದುರಾಗಿಯೇ ಬಿಟ್ಟರು. ತಕ್ಷಣ ಸ್ವಾಮಿಗಳು “ಮೇರೆ ಗನೊ. . . ” ಮಂತ್ರ ಪಠಿಸಿದರು. ಅಷ್ಟರಲ್ಲೇ ಎರಡು ದೊಣ್ಣೆಯ ಪೆಟ್ಟು ಗಳು ಬೆನ್ನಮೇಲೆ ಬಿದ್ದುವು. ಅದೃಷ್ಟಕ್ಕೆ, ದಪ್ಪನೆಯ ಕೋಟು ಧರಿಸಿದ್ದರಿಂದ ಪೆಟ್ಟಾಗಲಿಲ್ಲ. ಆಗ ಡಕಾಯಿತರು ಹೊಳೆಯುವ ಚೂರಿಗಳನ್ನು ಝಳಪಿಸುತ್ತ ಆ ಕೋಟನ್ನು ಬಿಚ್ಚಿಕೊಡುವಂತೆ ಹೇಳಿ ದರು. ಆದರೆ ಎಷ್ಟು ಹುಡುಕಿದರೂ ಅವರಿಗೆ ಸಿಕ್ಕಿದ್ದೆಂದರೆ ಒಂದೆರಡು ಪುಸ್ತಕಗಳು, ಹುಲಿಯ ಚರ್ಮ ಇಂತಹ ‘ಕೆಲಸಕ್ಕೆ ಬಾರದ’ ವಸ್ತುಗಳಷ್ಟೇ. ಡಕಾಯಿತರು ಅಖಂಡಾನಂದರನ್ನು ತಪಾಸಣೆ ಮಾಡುತ್ತಿರುವಾಗ, ಹಿಂದಿನಿಂದ ಬರುತ್ತಿದ್ದ ಅವರ ಸಂಗಡಿಗ ಹತ್ತಿರ ಬಂದ. ಡಕಾಯಿತರನ್ನು ಕಂಡು ಅವನ ಪ್ರಾಣಪಕ್ಷಿ ಚಡಪಡಿಸಲಾರಂಭಿಸಿತು. ಕೈಯಲ್ಲಿದ್ದ ಪಾತ್ರೆಗಳ ಗಂಟು ಢಣಾರ್ ಎಂದು ಬಿದ್ದುಹೋಯಿತು. ಆತ ಅಲ್ಲಿಂದಲೇ “ಅಯ್ಯೋ, ನನ್ನ ಪಾತ್ರೆಗಳನ್ನು ತೆಗೆದುಕೊಳ್ಳ ಬೇಡ್ರಪ್ಪೋ ! ನಿಮ್ಮ ದಮ್ಮಯ್ಯಾ ! ಬಿಟ್​ಬಿಡ್ರಪ್ಪೋ. ಅಯ್ಯಯ್ಯೋ !” ಎಂದು ಕಿರಿಚಿಕೊಳ್ಳ ಲಾರಂಭಿಸಿದ. ಅಖಂಡಾನಂದರಿಗೆ ಒಂದೆಡೆ ಗಾಬರಿ, ಇನ್ನೊಂದೆಡೆ ನಗು. ಅವರು ತಮ್ಮ ಸ್ನೇಹಿತ ನಿಗೆ ಕೂಗಿ ಹೇಳಿದರು, “ಏಯ್, ಸುಮ್ಮನೆ ಅದನ್ನೆಲ್ಲ ಅವರಿಗೆ ಕೊಟ್ಟುಬಿಡು. ನಾನು ನಿನಗೆ ಎಲ್ಲಿಂದಲಾದರೂ ಹೊಸ ಪಾತ್ರೆಗಳನ್ನು ಕೊಡಿಸುತ್ತೇನೆ. ಯಾಕೆ ಅನ್ಯಾಯವಾಗಿ ಒದೆ ತಿನ್ನು ತ್ತೀಯೆ ?” ಆದರೆ ಅವನು ಸುಮ್ಮನಾಗಲಿಲ್ಲ. ಇನ್ನಷ್ಟು ಬೊಬ್ಬೆ ಹೊಡೆದ. ಅಷ್ಟರಲ್ಲಿ ಡಕಾಯಿ ತರು ಬಂದು ಅವನಿಗೊಂದೆರಡು ಕೊಟ್ಟರು. ಆದರೆ ಅವನ ಚೀಲವನ್ನು ನೋಡಿ ಅವರಿಗೆ ಎಷ್ಟು ಅಸಹ್ಯವಾಯಿತೆಂದರೆ, ಅದರಲ್ಲಿ ಚಿನ್ನವೇ ಇದ್ದರೂ ತಮಗದು ಬೇಕಿಲ್ಲ ಎಂದು ತೀರ್ಮಾನಿಸಿ ದರು. ಆದರೆ ಇದರಿಂದಾಗಿ ತಮಗೆ ವೃಥಾ ಶ್ರಮ, ಸಮಯ ನಷ್ಟವಾಯಿತಲ್ಲ ಎಂಬ ಸಿಟ್ಟಿನಿಂದ ಇಬ್ಬರನ್ನೂ ಅವರ ಬಟ್ಟೆಗಳಿಂದಲೇ ಕಟ್ಟಿಹಾಕಿ ಹೊರಟರು. ಆಗ ಅಖಂಡಾನಂದರು ಅವರನ್ನು ಕೂಗಿ ಕರೆದರು–“ನೋಡಿ ಇಲ್ಲಿ, ಈ ಉಣ್ಣೆಯ ಬಟ್ಟೆಯನ್ನೆಲ್ಲ ತೆಗೆದುಕೊಂಡು ಹೋಗಿ. ಪಾಪ, ನಿಮಗೆ ಚಳಿಗಾಲಕ್ಕೆ ಆಗುತ್ತದೆ.” ಆಗ ಆ ಡಕಾಯಿತರ ನಾಯಕ ಹಿಂದಿರುಗಿ ಬಂದು ಅವರ ಕಟ್ಟುಗಳನ್ನೆಲ್ಲ ಬಿಚ್ಚಿ, “ಮಹಾರಾಜ್, ನೀವು ಹೋಗಬಹುದು” ಎಂದು ಹೇಳಿ, ನಮಸ್ಕರಿಸಿ ಓಡಿ ಹೋದ.</p>
<p>ಅಂತೂ ಅಖಂಡಾನಂದರು ‘ಕ್ಷೇಮವಾಗಿ’ ಬಂದು ನಾರಾಯಣ ಸರೋವರವನ್ನು ತಲುಪಿ ದರು. ಪಾಪ, ಇಷ್ಟೆಲ್ಲ ಕಷ್ಟಪಟ್ಟು ಬಂದರೆ, ಹಿಂದಿನ ರಾತ್ರಿ ತಾನೆ ಸ್ವಾಮೀಜಿ ಬೇರೊಂದು ಮಾರ್ಗವಾಗಿ ಆಶಾಪುರಿ ಎಂಬ ಕ್ಷೇತ್ರಕ್ಕೆ ಹೊರಟರೆಂದು ಗೊತ್ತಾಯಿತು. ವಿಪರೀತ ದಣಿವಿನಿಂ ದಾಗಿ ಅಖಂಡಾನಂದರಿಗೆ ಜ್ವರ ಬಂದಂತಾಗಿತ್ತು. ಇಲ್ಲಿನ ಒಂದು ಮಠದ ಮಹಂತರು ಅವ ರನ್ನು ಉಪಚರಿಸಿದರು. ಆದರೆ ಸ್ವಾಮಿಗಳು ಅಲ್ಲಿ ನಿಲ್ಲದೆ ಆಶಾಪುರಿಗೆ ಹೊರಟರು. ಆಗ ಮಹಂ ತರು ಅವರಿಗೊಂದು ಕುದುರೆಯನ್ನೂ ಒಬ್ಬ ಅಂಗರಕ್ಷಕನನ್ನೂ ಒದಗಿಸಿಕೊಟ್ಟು ಬೀಳ್ಕೊಂಡರು.</p>
<p>ಆದರೆ ಆಶಾಪುರಿಗೆ ಬಂದ ಅಖಂಡಾನಂದರಿಗೆ ಎದುರಾದದ್ದು ನಿರಾಶೆಯೇ ! ಸ್ವಾಮೀಜಿ ಮಾಂಡವಿಗೆ ತೆರಳಿದ್ದರು. ಆದರೇನು ? ಅಖಂಡಾನಂದರು ಬಿಡಬೇಕಲ್ಲ ! ಹೊರಟೇಬಿಟ್ಟರು. ದಾರಿಯುದ್ದಕ್ಕೂ ಹಳ್ಳಿಗಳ ಜನ ಅವರಿಗೆ ಮುಂದಿನ ಹಳ್ಳಿಯವರೆಗೂ ಹೋಗಲು ಕುದುರೆ ಯನ್ನೂ ಒಬ್ಬ ಅಂಗರಕ್ಷಕನನ್ನೂ ಒದಗಿಸಿಕೊಡುತ್ತಿದ್ದರು. ಹೀಗೆ ಒಂದು ಹಳ್ಳಿಗೆ ಬಂದಾಗ, ಅಲ್ಲಿನ ಜಮೀನ್ದಾರ, “ಸ್ವಾಮೀಜಿ, ರಾತ್ರಿಯ ಹೊತ್ತು ಬಹಳ ತಂಪಾಗಿರುವುದರಿಂದ ಪ್ರಯಾಣ ಸುಖಕರವಾಗಿರುತ್ತದೆ” ಎಂದು ಹೇಳಿ ರಾತ್ರಿಯಲ್ಲೇ ಅವರನ್ನು ಕಳಿಸಿಕೊಟ್ಟ.</p>
<p>ಕುದುರೆಯನ್ನೇರಿ ಅಖಂಡಾನಂದರು ಸಿಪಾಯಿಯೊಂದಿಗೆ ಹೋಗುತ್ತಿದ್ದಾರೆ. ಮಧ್ಯರಾತ್ರಿಯ ವೇಳೆ. ಇದ್ದಕ್ಕಿದ್ದಂತೆ ಸಿಪಾಯಿ ನಿಂತುಬಿಟ್ಟ. ಏಕೆಂದು ಕೇಳಿದರು ಅಖಂಡಾನಂದರು. ಆಗ ಅವನು ಹೇಳಿದ, “ಏನಿಲ್ಲ. . . ಆ ಮರದ ಹಿಂದೆ ಯಾರೋ ಒಬ್ಬ ದುಷ್ಟ ನಿಂತಿದ್ದಾನೆ . . .” ಸ್ವಾಮಿಗಳಿಗೆ ಸ್ವಲ್ಪ ಭಯವಾಯಿತು. ಸಿಪಾಯಿ ಧೈರ್ಯ ಹೇಳಿದ, “ಹೆದರಬೇಡಿ ಮಹಾರಾಜ್ . . . ನಾನೂ ಅವನ ಗುಂಪಿನವನೇ. ನಾನಿರುವವರೆಗೆ ನಿಮಗೇನೂ ಭಯವಿಲ್ಲ.”</p>
<p>ಅಖಂಡಾನಂದರಿಗೆ ಎದೆ ಧಸಕ್ಕೆಂದಿತು. ತಮ್ಮನ್ನು ರಕ್ಷಿಸಲು ಒಬ್ಬ ಡಕಾಯಿತ! ಭಗವನ್ನಾಮವನ್ನುಚ್ಚರಿಸಲಾರಂಭಿಸಿದರು. ಆಗ ಆ ಸಿಪಾಯಿ ಹೇಳಿದ :</p>
<p>“ಏನು ಮಾಡುವುದು ಮಹಾರಾಜ್ ? ನನಗೆ ಜಮೀನ್ದಾರ ಕೊಡುವ ಸಂಬಳ ಏನೇನೂ ಸಾಕಾಗುವುದಿಲ್ಲ. ಆದ್ದರಿಂದ ಬಿಡುವು ಸಿಕ್ಕಾಗ ಈ ಕೆಲಸ ಮಾಡುತ್ತೇನೆ.”</p>
<p>ಬೆಳಗಿನ ಹೊತ್ತಿಗೆ ಅಖಂಡಾನಂದರು ತಮ್ಮ ಸಂಗಡಿಗನೊಂದಿಗೆ ಒಂದು ಹಳ್ಳಿಗೆ ಬಂದು, ಧರ್ಮಶಾಲೆಯೊಂದರಲ್ಲಿ ಉಳಿದುಕೊಂಡರು. ಆಗ ಆ ಸಂಗಡಿಗ ಬೇಸರದಿಂದ ಹೇಳಿದ : “ನೋಡಿ, ಈ ಸಾಧುಗಳ ಸಹವಾಸ ಸ್ವಲ್ಪವೂ ಒಳ್ಳೆಯದಲ್ಲ. ಈಗ ನನ್ನ ಕುದುರೆಗೆ ಹಾಕಲು ಹುಲ್ಲಿಲ್ಲ ; ಆ ಪಕ್ಕದ ಮನೆಯಲ್ಲಿ ಸಾಕಷ್ಟು ಮೇವು ತುಂಬಿದೆ, ನೀವು ಜೊತೆಯಲ್ಲಿಲ್ಲದಿದ್ದರೆ ಈಗ ಗೋಡೆ ಹಾರಿ ಹುಲ್ಲು ತರುತ್ತಿದ್ದೆ . . . ಏನು ಮಾಡುವುದು ?”</p>
<p>ಅಂತೂ ಈ ಮಹಾರಾಯನ ರಕ್ಷಣೆಯಲ್ಲಿ ಅಖಂಡಾನಂದರು ಮಾಂಡವಿಯನ್ನು ಮುಟ್ಟಿ ದರು. ಇಲ್ಲಿಂದ ಸ್ವಾಮೀಜಿ ಇನ್ನೆಲ್ಲಿಗೆ ಹೋದರೋ ಎಂದು ವಿಚಾರಿಸುವಾಗ ತಿಳಿದುಬಂತು– ಅವರು ಇಲ್ಲೇ ಇದ್ದಾರೆ ಎಂದು ! ಹೌದು, ಸ್ವಾಮೀಜಿ ಮಾಂಡವಿಯಲ್ಲೇ ಇದ್ದಾರೆ !! ಅಖಂಡಾ ನಂದರಿಗೆ ತಮ್ಮ ಬೆನ್ನು ತಾವೇ ತಟ್ಟಿಕೊಳ್ಳುವಷ್ಟು ಸಂತೋಷವಾಯಿತು. ಸ್ವಾಮೀಜಿ ಒಬ್ಬ ಭಟಿ ಯಾನ ಮನೆಯಲ್ಲಿದ್ದರು. ಅಖಂಡಾನಂದರು ಒಂದು ನಿಮಿಷವೂ ತಡಮಾಡದೆ ಅಲ್ಲಿಗೆ ಓಡಿ ದರು. ಅಲ್ಲಿ ಸ್ವಾಮೀಜಿಯ ದರ್ಶನ ಮಾಡಿದಾಗ ಅವರಿಗಾದ ಆನಂದಕ್ಕೆ ಪಾರವೇ ಇಲ್ಲ. ಅಲ್ಲದೆ ಅವರು ಸ್ವಾಮೀಜಿಯ ಶರೀರಲಕ್ಷಣದಲ್ಲಿ ಒಂದು ಅದ್ಭುತ ಪರಿವರ್ತನೆಯನ್ನು ಕಂಡರು. ಹಲವಾರು ಕಾಯಿಲೆಗಳಿಂದ ಜರ್ಜರಿತವಾಗಿದ್ದ ಸ್ವಾಮೀಜಿಯ ಶರೀರ, ಈಗ ಆರೋಗ್ಯಪೂರ್ಣ ವಾಗಿ ಕಂಡುಬರುತ್ತಿದೆ ! ಅವರ ಮೊಗದಲ್ಲೊಂದು ಅಪೂರ್ವಕಾಂತಿ ಮಿನುಗುತ್ತಿದೆ ! ಅವರ ಸೌಂದರ್ಯದಿಂದ ಇಡೀ ಕೋಣೆಯೇ ಬೆಳಗುತ್ತಿರುವಂತೆ ಕಾಣುತ್ತಿದೆ ! ಅಖಂಡಾನಂದರನ್ನು ಬಹುಕಾಲದ ಅನಂತರ ಅನಿರೀಕ್ಷಿತವಾಗಿ ಕಂಡ ಸ್ವಾಮೀಜಿಗೂ ಆದ ಆಶ್ಚರ್ಯ-ಆನಂದ ಅಷ್ಟಿಷ್ಟಲ್ಲ. “ಗ್ಯಾಂಜಿಸ್ ! ಇಲ್ಲಿಗೆ ಹೇಗೆ ಬಂದೆ ?” ಎಂದು ಉದ್ಗರಿಸಿದರು ಸ್ವಾಮೀಜಿ. ಆಗ ಅಖಂಡಾನಂದರು, ಅವರನ್ನು ಹಿಡಿಯಲು ತಾವು ಕೈಗೊಂಡ ಪತ್ತೇದಾರೀ ಕಾರ್ಯವನ್ನು ವಿವರಿಸಿದರು. ಡಕಾಯಿತರೊಂದಿಗಿನ ಅನುಭವಗಳನ್ನು ಕೇಳಿದಾಗ ಸ್ವಾಮೀಜಿಗೆ ನಗು, ಆಶ್ಚರ್ಯ, ಗಾಬರಿ ಎಲ್ಲ ಒಟ್ಟಿಗೆ ಉಂಟಾದುವು. ಬಳಿಕ ಸ್ವಾಮೀಜಿ ತಮ್ಮ ಮೆಚ್ಚಿನ ಗುರುಭಾಯಿಯೊಂದಿಗೆ ಹರಟುತ್ತ, ನಕ್ಕು ನಲಿಯುತ್ತ ಹಲವಾರು ಗಂಟೆಗಳ ಕಾಲ ಕಳೆದರು.</p>
<p>ಹೀಗೆ ಕೆಲವು ದಿನಗಳಾದ ಮೇಲೆ, ಸ್ವಾಮೀಜಿ ಏಕೋ ಚಡಪಡಿಸುತ್ತಿರುವಂತೆ ಅಖಂಡಾ ನಂದರಿಗೆ ಭಾಸವಾಯಿತು. ತಮ್ಮ ಗುರುಭಾಯಿ ಅಷ್ಟೆಲ್ಲ ಕಷ್ಟಪಟ್ಟು ತಮ್ಮನ್ನು ಹುಡುಕಿದನೆಂದ ಮೇಲೆ, ಇನ್ನು ಅವನು ತಮ್ಮನ್ನು ಒಂಟಿಯಾಗಿರಲು ಬಿಡುವುದೇ ಇಲ್ಲವೇನೋ ಎಂಬ ಶಂಕೆ ಯುಂಟಾಗಿತ್ತು ಸ್ವಾಮೀಜಿಗೆ. ಕಡೆಗೊಂದು ದಿನ ಬಾಯಿಬಿಟ್ಟು ಹೇಳಿಬಿಟ್ಟರು. “ನೋಡು ಗಂಗಾಧರ, ನಾನು ಸಾಧಿಸಬೇಕಾದ ಮಹಾಕಾರ್ಯವೊಂದಿದೆ. ನೀವು ಯಾರಾದರೂ ನನ್ನ ಜೊತೆ ಯಲ್ಲಿದ್ದರೆ ಅದನ್ನು ಸಾಧಿಸಲು ನನಗೆ ಎಂದಿಗೂ ಸಾಧ್ಯವಾಗುವುದೇ ಇಲ್ಲ.” ಆದರೆ ಈ ಮಾತನ್ನು ತಮ್ಮನ್ನು ಉದ್ದೇಶಿಸಿ ಹೇಳಿದ್ದಲ್ಲವೇನೋ ಎಂಬಂತಿದ್ದುಬಿಟ್ಟರು ಅಖಂಡಾನಂದರು.</p>
<p>ಅಖಂಡಾನಂದರು ಹೀಗೆ ಸ್ವಾಮೀಜಿಯ ಬೆನ್ನಟ್ಟಿ ಬಂದುದಕ್ಕೆ ಕಾರಣವನ್ನು ಊಹಿಸಬಹುದು. ಮೊದಲನೆಯದಾಗಿ, ಸ್ವಾಮೀಜಿಯ ಬಗ್ಗೆ ಅವರಿಗಿದ್ದ ಅಪರಿಮಿತ ಪ್ರೇಮ, ವಿಶ್ವಾಸ, ಹಾಗೂ ತಮ್ಮ ನಾಯಕನೆಂಬ ಗೌರವಾದರಗಳು ಅವರನ್ನು ಸ್ವಾಮೀಜಿಯತ್ತ ಸೆಳೆಯುತ್ತಿದ್ದವು. ಎರಡನೆ ಯದಾಗಿ, ಬಾರಾನಾಗೋರನ್ನು ಬಿಟ್ಟು ಹೊರಡುವಾಗ ಅವರ ಮೇಲೆ ಶ್ರೀಮಾತೆಯವರು ಹೊರಿಸಿದ್ದ ಜವಾಬ್ದಾರಿ. ಶ್ರೀಶಾರದಾದೇವಿಯವರು ಹೇಳಿದ್ದರು, “ಗಂಗಾಧರ, ನನ್ನ ಸರ್ವಸ್ವ ವನ್ನೂ ನಿನ್ನ ಕೈಲಿರಿಸುತ್ತಿದ್ದೇನೆ. ಅದನ್ನು ಎಚ್ಚರಿಕೆಯಿಂದ ನೋಡಿಕೋ” ಎಂದು. ಅದಕ್ಕೆ ಸರಿ ಯಾಗಿ ಸ್ವಾಮೀಜಿ ತೀವ್ರ ಕಾಯಿಲೆಗೆ ಗುರಿಯಾಗಿ ಸಂಪೂರ್ಣವಾಗಿ ಇಳಿದು ಹೋಗಿದ್ದರಲ್ಲದೆ, ಸ್ವಲ್ಪ ಸುಧಾರಿಸಿಕೊಳ್ಳುತ್ತಿದ್ದಂತೆಯೇ ಎಲ್ಲ ಗುರುಬಾಯಿಗಳನ್ನೂ ಬಿಟ್ಟು ತಾವೊಬ್ಬರೇ ಅಜ್ಞಾತ ರಾಗಿ ಹೊರಟುಬಿಟ್ಟಿದ್ದರು. ಈ ಅಜ್ಞಾತವಾಸ ಇನ್ನು ಎಷ್ಟು ವರ್ಷವೋ ಯಾರಿಗೆ ಗೊತ್ತು ? ಅಲ್ಲದೆ, ತಮ್ಮ ಗುರಿಯನ್ನು ಸಾಧಿಸುವವರೆಗೂ ತಾವು ಮಠಕ್ಕೆ ಹಿಂದಿರುಗುವುದಿಲ್ಲ ಎಂದು ಬೇರೆ ಹೇಳಿಬಿಟ್ಟಿದ್ದಾರೆ ಸ್ವಾಮೀಜಿ. ಹೀಗಾದರೆ ತಮ್ಮ ಸಂಘದ ಗತಿಯೇನು ಎಂಬ ಚಿಂತೆಯೂ ಅಖಂಡಾನಂದರ ಮನಸ್ಸಿನಲ್ಲಿತ್ತೆಂದು ತೋರುತ್ತದೆ.</p>
<p>ಅಖಂಡಾನಂದರು ತಮ್ಮ ಸೂಚನೆಯನ್ನು ಗಮನಕ್ಕೇ ತೆಗೆದುಕೊಳ್ಳಲಿಲ್ಲವಲ್ಲ ಎಂದು ಸ್ವಾಮೀಜಿ ಚಿಂತೆಗೊಳಗಾದರು. ಬಳಿಕ ಒಂದು ಉಪಾಯ ಹೂಡಿ, ಅಖಂಡಾನಂದರಿಗೆ ಹೇಳಿದರು : “ನೋಡು ಗಂಗಾಧರ, ನಾನೀಗ ಮೊದಲಿನ ನರೇಂದ್ರನಲ್ಲ. ಪೂರ್ತಿ ಕೆಟ್ಟುಹೋಗಿ ಬಿಟ್ಟಿದ್ದೇನೆ. ಸುಮ್ಮನೆ ನನ್ನನ್ನೇಕೆ ಹಿಂಬಾಲಿಸಿಕೊಂಡು ಬರುತ್ತೀ ?”</p>
<p>ಅಷ್ಟು ಸುಲಭವಾಗಿ ಮೋಸ ಹೋಗುವವರೇ ಅಖಂಡಾನಂದರು ! ನಸುನಕ್ಕು ಹೇಳುತ್ತಾರೆ: “ನೀನು ಒಂದುವೇಳೆ ಶೀಲಭ್ರಷ್ಟನಾಗಿದ್ದೀ ಎಂದೇ ಇಟ್ಟುಕೊಂಡರೂ ಅದರಿಂದ ನನಗೇನು ? ನಾನಂತೂ ನಿನ್ನನ್ನು ಪ್ರೀತಿಸುತ್ತೇನೆ. ನಿನ್ನ ಶೀಲ ಒಳ್ಳೆಯದೇ ಆಗಿರಲಿ ಕೆಟ್ಟದ್ದೇ ಆಗಿರಲಿ, ಅದ ರಿಂದ ನನ್ನ ಪ್ರೀತಿಯೇನೂ ಹೆಚ್ಚುಕಡಮೆಯಾಗುವುದಿಲ್ಲ ! ಆದರೆ ನಿನ್ನ ದಾರಿಗೆ ಅಡ್ಡವಾಗಿ ಬರ ಬೇಕೆಂದು ನನಗೇನೂ ಇಷ್ಟವಿಲ್ಲ. ನಿನ್ನನ್ನು ನೋಡಬೇಕೆಂಬ ತೀವ್ರ ಹಂಬಲ ನನಗಿತ್ತು. ಈಗ ನಿನ್ನನ್ನು ನೋಡಿದ ಮೇಲೆ ನನ್ನ ಮನಸ್ಸಿಗೆ ತೃಪ್ತಿಯಾಗಿದೆ. ನೀನಿನ್ನು ಏಕಾಂಗಿಯಾಗಿ ಹೋಗ ಬಹುದು.”</p>
<p>ಅಖಂಡಾನಂದರ ಬಿಚ್ಚುಮನಸ್ಸಿನ ಮಾತುಗಳನ್ನು ಕೇಳಿ ಸ್ವಾಮೀಜಿಗೆ ಸಂತೋಷವಾಯಿತು. ಮರುದಿನವೇ ಅವರು ಮಾಂಡವಿಯಿಂದ ಕಚ್​ನ ರಾಜಧಾನಿ ಭೂಜ್​ಗೆ ತೆರಳಿದರು. ಅದರ ಮರುದಿನ ಅಖಂಡಾನಂದರು ಅವರನ್ನು ಕೂಡಿಕೊಂಡರು. ಆದರೆ ಅಖಂಡಾನಂದರು ತಮ್ಮನ್ನು ಬೆನ್ನಟ್ಟಿ ಬರುತ್ತಿಲ್ಲ ಎಂದು ಖಚಿತವಾಗಿದ್ದುದರಿಂದ ಸ್ವಾಮೀಜಿ ಚಿಂತಿಸಲಿಲ್ಲ. ಇಲ್ಲಿ ಅವರಿ ಬ್ಬರೂ ಮಹಾರಾಜನ ಅತಿಥಿಗಳಾಗಿ, ಎರಡು ದಿನವಿದ್ದರು. ಇನ್ನೂ ಕೆಲದಿನ ಇರುವಂತೆ ಮಹಾ ರಾಜ ವಿನಂತಿಸಿಕೊಂಡಿದ್ದ. ಆದರೆ ಇನ್ನು ತಾವು ಅಲ್ಲಿ ಉಳಿದುಕೊಂಡರೆ ಜನರ ಹಾಗೂ ಅಧಿಕಾರಿ ಗಳ ದ್ವೇಷಕ್ಕೆ ಗುರಿಯಾಗಬಹುದೆಂಬ ಶಂಕೆಯಿಂದ, ರಾಜನಿಂದ ಬೀಳ್ಕೊಂಡು ಮತ್ತೆ ಮಾಂಡವಿಗೆ ಬಂದರು ಸ್ವಾಮೀಜಿ. (ಕೆಲವರ್ಷಗಳ ಹಿಂದೆ ಇಲ್ಲಿನ ಅಧಿಕಾರಿಗಳು ಸಂನ್ಯಾಸಿ ಯೊಬ್ಬರನ್ನು ವಿಷವಿಕ್ಕಿ ಕೊಂದಿದ್ದ ಸುದ್ದಿ ಅವರಿಗೆ ತಿಳಿದುಬಂದಿತ್ತು.) ಅಖಂಡಾನಂದರು ಒಂದು ವಾರದನಂತರ ಮಾಂಡವಿಗೆ ಬಂದರು. ಇಲ್ಲಿ ಅವರು ಜೊತೆಯಾಗಿ ಭಾರತದ ಸ್ಥಿತಿ-ಗತಿ ಗಳ ಬಗ್ಗೆ ಆಳವಾಗಿ ಸಮಾಲೋಚಿಸುತ್ತ ಸುಮಾರು ಹದಿನೈದು ದಿನಗಳನ್ನು ಕಳೆದರು. ಬಳಿಕ ಅವರು ಪರಸ್ಪರರಿಂದ ಬೇರೆಯಾಗಿ, ಒಂದು ವಾರವಾದ ಮೇಲೆ ಪೋರ್​ಬಂದರ್​ನಲ್ಲಿ ಕೂಡಿ ಕೊಂಡರು. ಇಲ್ಲಿ ಅವರು ದಿವಾನ ಶಂಕರಪಾಂಡುರಂಗನ ಮನೆಯಲ್ಲಿ ಇಳಿದುಕೊಂಡರು. ಸ್ವಾಮೀಜಿ ತಮ್ಮ ಆತಿಥೇಯನೊಂದಿಗೆ ಸಂಸ್ಕೃತದಲ್ಲಿ ಸಂಭಾಷಣೆ ನಡೆಸುವುದರ ಮೂಲಕ, ಸಂಸ್ಕೃತದ ಮೇಲಿನ ತಮ್ಮ ಪ್ರಭುತ್ವವನ್ನು ಮತ್ತಷ್ಟು ಹೆಚ್ಚಿಸಿಕೊಂಡರು. ಕೆಲವು ದಿನಗಳಾದ ಮೇಲೆ ಸ್ವಾಮೀಜಿ ಮತ್ತೆ ಜುನಾಗಢಕ್ಕೆ ಹೊರಟರು. ಇಲ್ಲಿಂದ ಮುಂದೆ ತಾವು ಮುಂಬಯಿ ಪ್ರಾಂತದತ್ತ ತೆರಳುವುದಾಗಿ ಅವರು ಹೇಳಿದ್ದರು. ಅಖಂಡಾನಂದರು ಸ್ವಾಮೀಜಿಯನ್ನು ಅವರ ಷ್ಟಕ್ಕೆ ಬಿಟ್ಟು, ತಾವು ಕಾಥೇವಾಡದಲ್ಲಿ ಮತ್ತಷ್ಟು ದಿನ ಉಳಿದುಕೊಂಡರು. ಸ್ವಾಮೀಜಿ ಅಮೆರಿಕ ದಿಂದ ಹಿಂದಿರುಗುವ ಮುನ್ನ ಅಖಂಡಾನಂದರು ಅವರನ್ನು ಸಂಧಿಸಿದ್ದು ಇದೇ ಕಡೆಯ ಸಲ.</p>

<h1>೪</h1>
<h1>ಮಾರ್ಗಪ್ರವರ್ತನ–ಮಾರ್ಗದರ್ಶನ</h1>
<p class="noindent">ಈಗ ನಾವು ಸ್ವಾಮೀಜಿಯನ್ನು ನೋಡುವುದು ಗುಜರಾತಿನ ಪಾಲಿತಾನ ಎಂಬಲ್ಲಿ. ಇಲ್ಲಿ ಜೈನರ ಯಾತ್ರಾಸ್ಥಳವಾದ ಶತ್ರುಂಜಯವೆಂಬ ಬೆಟ್ಟವಿದೆ. ಸ್ವಾಮೀಜಿ ಈ ಬೆಟ್ಟವನ್ನೇರಿ, ಸುತ್ತಲಿನ ವಿಹಂಗಮ ದೃಶ್ಯವನ್ನು ಕಂಡು ಆನಂದಿಸಿದರು. ಪಾಲಿತಾನದಲ್ಲಿ ಅವರು ಇತರ ಹಲವಾರು ದೇವ ಸ್ಥಾನಗಳನ್ನೂ ಮುಸಲ್ಮಾನ ಸಂತನೊಬ್ಬನ ದರ್ಗಾವನ್ನೂ ವೀಕ್ಷಿಸಿದರು. ಕಾಥೇವಾಡದಲ್ಲಿ ಸ್ವಾಮೀಜಿ ಸಂದರ್ಶಿಸಿದ ಸ್ಥಳಗಳಲ್ಲಿ ಇದೇ ಕೊನೆಯದೆಂಬಂತೆ ತೋರುತ್ತದೆ.</p>
<p>ಸ್ವಾಮೀಜಿಯ ಸ್ನೇಹಿತರಾದ ಹರಿದಾಸ್ ದೇಸಾಯಿ (ದಿವಾನ್​ಜಿ ಸಾಹೇಬ್​), ಅವರನ್ನು ತನ್ನ ಸ್ವಂತ ಊರಾದ ನದಿಯಾದ್ ಎಂಬಲ್ಲಿಗೆ ಭೇಟಿಮಾಡಿ ಹೋಗಬೇಕೆಂದು ಪ್ರಾರ್ಥಿಸಿಕೊಂಡಿ ದ್ದರು. ಅದರಂತೆ ಸ್ವಾಮೀಜಿ ನದಿಯಾದ್​ಗೆ ಹೋದಾಗ ದಿವಾನ್​ಜಿಯ ಸೋದರರು ಅವರನ್ನು ಹಾರ್ದಿಕವಾಗಿ ಸ್ವಾಗತಿಸಿ ಸತ್ಕರಿಸಿದರು. ಅವರ ಸದ್ವರ್ತನೆಯಿಂದ ಸಂಪ್ರೀತರಾದ ಸ್ವಾಮೀಜಿ ದಿವಾನ್​ಜಿಯ ಕುಟುಂಬವರ್ಗದವರ ಸೇವೆಯನ್ನು ಕೊಂಡಾಡಿ, ಅವರ ಮೇಲೆ ಭಗವಂತ ಕೃಪಾವೃಷ್ಟಿಯನ್ನು ಕರೆಯಲಿ ಎಂದು ಹಾರೈಸುತ್ತ ದೇಸಾಯಿಗೆ ಪತ್ರವೊಂದನ್ನು ಬರೆಯುತ್ತಾರೆ.</p>
<p>ದಿವಾನ್​ಜಿ ಬರೋಡ ಹಾಗೂ ಇತರ ರಾಜ್ಯಗಳ ಹಲವಾರು ಪ್ರಮುಖರಿಗೆ ಸ್ವಾಮೀಜಿಯ ಬಗ್ಗೆ ಪರಿಚಯಪತ್ರಗಳನ್ನು ಕೊಟ್ಟಿದ್ದರು. ನದಿಯಾದ್​ನಿಂದ ಹೊರಟ ಸ್ವಾಮೀಜಿ ಬರೋಡಕ್ಕೆ ಬಂದರು. ಇಲ್ಲಿ ಅವರು ರಾಜ್ಯದ ಮಂತ್ರಿಗಳಲ್ಲೊಬ್ಬನಾದ ಬಹಾದೂರ್ ಮಣಿಭಾಯ್ ಎಂಬ ವನ ಅತಿಥಿಯಾಗಿ ಉಳಿದುಕೊಂಡರು. ಈತನ ಮುಖಾಂತರ ಅವರು ದಿವಾನನನ್ನೂ ಬರೋಡದ ಮಹಾರಾಜ ಸಯ್ಯಾಜಿರಾವ್​ಗಾಯಕವಾಡನನ್ನೂ ಭೇಟಿ ಮಾಡಿದರು. ಮಹಾರಾಜ ಗಾಯಕವಾಡ ಅತ್ಯಂತ ಯೋಗ್ಯ, ಸಮರ್ಥ ಆಡಳಿತಗಾರರಲ್ಲೊಬ್ಬನೆಂಬ ವಿಖ್ಯಾತಿ ಹೊಂದಿದ್ದವನು. ಅಲ್ಲದೆ ಭಾರತದ ಸ್ವಾತಂತ್ರ್ಯ ಚಳುವಳಿಯ ಬಗ್ಗೆ ಸಹಾನುಭೂತಿಯಿದ್ದವನು. ಸ್ವಾಮೀಜಿ ಈತನೊಂದಿಗೆ ನಡೆಸಿದ ಮಾತುಕತೆಯ ಬಗ್ಗೆ ಏನೂ ತಿಳಿದಿಲ್ಲ. ಆದರೆ ಸ್ವಾಮೀಜಿ ಈತನಿಂದ ತುಂಬ ಪ್ರಭಾವಿತ ರಾದರೆನ್ನುವುದು ಖಂಡಿತ. ಮುಂದೆ ಅವರು ತಿರುವನಂತಪುರದ ರಾಜಕುಮಾರ ಮಾರ್ತಾಂಡ ವರ್ಮನೊಂದಿಗೆ ಮಾತನಾಡುವಾಗ ಬರೋಡದ ಮಹಾರಾಜ ಸಯ್ಯಾಜಿರಾವ್ ಗಾಯಕವಾಡ ನನ್ನು ಆತನ ಸಾಮರ್ಥ್ಯ, ದೇಶಪ್ರೇಮ, ದೂರಾಲೋಚನೆಗಳಿಗಾಗಿ ಕೊಂಡಾಡುತ್ತಾರೆ.</p>
<p>ಬರೋಡದಲ್ಲಿ ಸ್ವಾಮೀಜಿ ಮಹಾಕಲಾವಿದ ರಾಜಾ ರವಿವರ್ಮನ ವರ್ಣಚಿತ್ರಗಳನ್ನು ನೋಡಿ ಆನಂದಿಸಿದರು. ಅಲ್ಲದೆ ರಾಜ್ಯದ ಗ್ರಂಥಾಲಯವನ್ನೂ ಸಂದರ್ಶಿಸಿ ಅದನ್ನು ಮೆಚ್ಚಿಕೊಂಡರು. ಈ ವೇಳೆಗೆ ಅವರ ಸ್ನೇಹಿತನಾದ ಲಿಂಬ್ಡಿಯ ರಾಜಠಾಕೂರ್ ಸಾಹೇಬ ಮಹಾಬಲೇಶ್ವರಕ್ಕೆ ಬರ ಲಿದ್ದ. ಅವನನ್ನು ಭೇಟಿ ಮಾಡುವ ಉದ್ದೇಶದಿಂದ, ಪ್ರಾಯಶಃ ಮೊದಲೇ ನಿಶ್ಚಯಿಸಿದ ಕಾರ್ಯ ಕ್ರಮದಂತೆ, ೧೮೯೨ರ ಏಪ್ರಿಲ್​ನಲ್ಲಿ ಸ್ವಾಮೀಜಿ ಮಹಾಬಲೇಶ್ವರಕ್ಕೆ ತೆರಳಿದರು. ಇದೊಂದು ಸುಂದರ ಗಿರಿಧಾಮ. ಇಲ್ಲಿ ಅವರು ಮೊರಾರ್ಜಿ ಗೋಕುಲದಾಸ್ ಎಂಬವನ ಅತಿಥಿಯಾಗಿ ಇಳಿದುಕೊಂಡರು. ಸ್ವಾಮೀಜಿಯ ಆಗಮನ ಮಹಾಬಲೇಶ್ವರದಲ್ಲಿ ಒಂದು ಅಲ್ಲೋಲಕಲ್ಲೋಲ ವನ್ನೇ ಉಂಟುಮಾಡಿತು. ಅವರನ್ನು ದರ್ಶಿಸಲು ಜನರು ಗುಂಪಾಗಿ ಬರಲಾರಂಭಿಸಿರು. ಪೂನಾ ದಿಂದ ಮಹಾಬಲೇಶ್ವರಕ್ಕೆ ಬಂದಿದ್ದ ಕೆಲವು ವಕೀಲರು ‘ಯಾರೋ ಒಬ್ಬ ಅಸಾಮಾನ್ಯ ಬಂಗಳೀ ಸಾಧು’ ಬಂದಿರುವ ವಿಷಯ ಕೇಳಿ ಅವರನ್ನು ನೋಡಲು ಹೋದರು. ಹಲವಾರು ಧಾರ್ಮಿಕ, ಆಧ್ಯಾತ್ಮಿಕ ವಿಚಾರಗಳ ಬಗ್ಗೆ ಹೇಳುವಾಗ ಅವರು ನೀಡುತ್ತಿದ್ದ ವಿವರಣೆಯನ್ನು ಕೇಳಿದಮೇಲೆ, ಅವರೊಬ್ಬ ಮಹಾಪುರುಷನೇ ಸರಿ ಎಂದು ಆ ವಕೀಲರಿಗೆ ಅನ್ನಿಸಿತು. ಅಲ್ಲದೆ ಅವರ ಇಂಗ್ಲಿಷ್ ಭಾಷಾ ಪ್ರಭುತ್ವವನ್ನು ಕಂಡು ಆ ವಕೀಲರು ವಿಸ್ಮಯಮೂಕರಾದರು.</p>
<p>ಗೋಕುಲ್​ದಾಸನ ಮನೆಯಲ್ಲಿ ಇಳಿದುಕೊಂಡಿದ್ದ ಸಂದರ್ಭದಲ್ಲಿ ಸ್ವಾಮೀಜಿಗೆ ತಮ್ಮ ಗುರುಭಾಯಿ ಸ್ವಾಮಿ ಅಭೇದಾನಂದರನ್ನು ಮತ್ತೊಮ್ಮೆ ಸಂಧಿಸುವ ಅವಕಾಶ ಒದಗಿಬಂದಿತು. ಕೆಲತಿಂಗಳ ಹಿಂದೆಯಷ್ಟೇ ಅವರನ್ನು ಸ್ವಾಮೀಜಿ ಜುನಾಗಢದಲ್ಲಿ ಭೇಟಿಯಾಗಿದ್ದರು. ಪಶ್ಚಿಮ ಭಾರತದಲ್ಲಿ ಪರಿವ್ರಾಜಕರಾಗಿ ಸುತ್ತಾಡುತ್ತಿದ್ದ ಅಭೇದಾನಂದರು ಮುಂಬಯಿಯಿಂದ ಮಹಾ ಬಲೇಶ್ವರಕ್ಕೆ ಬಂದರು. ಇಲ್ಲಿ ಗೋಕುಲ್​ದಾಸ್ ಎಂಬ ಸಹೃದಯರ ಮನೆಯಲ್ಲಿ ಸಾಧುಗಳಿಗೆ ಸ್ವಾಗತವಿದೆಯೆಂದು ಕೇಳಿತಿಳಿದ ಅಭೇದಾನಂದರು ಅಲ್ಲಿಗೆ ಹೋಗಿ ನೋಡುತ್ತಾರೆ–ತಮ್ಮ ನರೇಂದ್ರ ಹಿಂದಿನ ದಿನವಷ್ಟೇ ಅಲ್ಲಿಗೆ ಬಂದಿದ್ದಾನೆ ! ಅಭೇದಾನಂದರನ್ನು ನೋಡಿ ಸ್ವಾಮೀಜಿ ನಕ್ಕು ಹೇಳಿದರು, “ಸೋದರ, ನನ್ನನ್ನೇಕೆ ವ್ಯರ್ಥವಾಗಿ ಹಿಂಬಾಲಿಸುತ್ತಿದ್ದೀಯೆ ? ನಾವಿಬ್ಬರೂ ಠಾಕೂರರ ಹೆಸರಿನಲ್ಲೇ ಹೊರಟಿದ್ದೇವೆ. ಆದ್ದರಿಂದ, ನಾವು ಬೇರೆಬೇರೆಯಾಗಿ ಸಂಚರಿಸುವುದೇ ಒಳ್ಳೆಯದು.” ಆಗ ಅಭೇದಾನಂದರು, “ಅದು ಸರಿಯೇ, ಆದರೆ ನಾನೇಕೆ ನಿನ್ನ ಬೆನ್ನಟ್ಟಲಿ ! ಇಲ್ಲಿಗೆ ನೀನು ಬಂದಂತೆಯೇ ನಾನೂ ಬಂದಿದ್ದೇನೆ, ಅಷ್ಟೆ” ಎಂದರು. ಇದನ್ನು ಕೇಳಿ ಸ್ವಾಮೀಜಿ ಗಟ್ಟಿಯಾಗಿ ನಕ್ಕರು. ಆಗ ಅಭೇದಾನಂದರು ಸ್ವಲ್ಪ ಹಾಸ್ಯವಾಗಿಯೇ ಹೇಳಿದರು “ಹೋಗಲಿ ಬಿಡು ; ಈ ಸಲ ನಾನು ಪೂನಾ, ಬರೋಡ, ನಾಸಿಕ್ ಮಾರ್ಗವಾಗಿ ದಕ್ಷಿಣ ಭಾರತಕ್ಕೆ ಹೋಗು ತ್ತೇನೆ. ನೀನು ಉತ್ತರಭಾರತಕ್ಕೆ ಹೋಗು. ಆಗ ನಾವಿಬ್ಬರೂ ಮತ್ತೆ ಭೇಟಿಯಾಗುವ ಸಂಭವವಿರು ವುದಿಲ್ಲ.” ಈಗ ಸ್ವಾಮೀಜಿ ಮತ್ತೊಮ್ಮೆ ಹಾರ್ದಿಕವಾಗಿ ನಕ್ಕರು. (ಆದರೆ ನಿಜಕ್ಕೂ ದಕ್ಷಿಣ ಭಾರತದ ಕಡೆಗೇ ಅವರೂ ಹೊರಟಿದ್ದು.) ಇದನ್ನೆಲ್ಲ ನೋಡುತ್ತಿದ್ದ ಗೋಕುಲ್​ದಾಸನಿಗೆ ವಿಷಯ ವೇನೆಂಬುದು ತಿಳಿಯಲಿಲ್ಲ. ಆದರೆ ಅವರು ನಗುತ್ತ ಮಾತನಾಡುವುದನ್ನು ಕಂಡು ಅವನಿಗೂ ಸಂತೋಷವಾಗಿರಬೇಕು. “ನಿಮ್ಮಂತಹ ಇಬ್ಬರು ಮಹಾತ್ಮರನ್ನು ಒಟ್ಟಿಗೆ ಭೇಟಿ ಮಾಡುವಂತಾ ದದ್ದೇ ನನ್ನ ಪುಣ್ಯವಿಶೇಷ !” ಎಂದು ತನ್ನ ಸಂತೋಷವನ್ನು ವ್ಯಕ್ತಪಡಿಸಿದ.</p>
<p>ಗೋಕುಲ್​ದಾಸನ ಒತ್ತಾಯದ ಪ್ರಾರ್ಥನೆಗೆ ಮಣಿದು ಅಭೇದಾನಂದರು ಅವನ ಮನೆಯಲ್ಲಿ ಮೂರು ದಿನ ಉಳಿದುಕೊಂಡರು. ನಾಲ್ಕನೆಯ ದಿನ ಅವರು ಪೂನಾಕ್ಕೆ ಹೊರಟುನಿಂತಾಗ ಸ್ವಾಮೀಜಿ ಹೇಳಿದರು, “ಧೈರ್ಯವಾಗಿರು. ನಾವು ಶ್ರೀ ಗುರುಮಹಾರಾಜರ ಹೆಸರಿನಲ್ಲಿ ಹೊರಟಿ ರುವುದರಿಂದ, ಖಂಡಿತವಾಗಿ ನಮಗೆ ಎಲ್ಲದಕ್ಕೂ ಅವರೇ ವ್ಯವಸ್ಥೆ ಮಾಡಿಕೊಡುತ್ತಾರೆ.”</p>
<p>ಈ ದಿನಗಳಲ್ಲಿ ಸ್ವಾಮೀಜಿಯ ಭಾವಸಮುದ್ರ ಅಲ್ಲೋಲಕಲ್ಲೋಲಗೊಂಡಿದ್ದು, ಭಾರತದ ಪುನರ್ನಿರ್ಮಾಣದ ಕುರಿತಾದ ಭಾವತರಂಗಗಳು ಅವರಲ್ಲಿ ಮತ್ತೆಮತ್ತೆ ಪುಟಿದೇಳುವುದನ್ನು ಅಭೇದಾನಂದರು ಗಮನಿಸಿದರು. ಸ್ವಾಮೀಜಿಯ ಪ್ರಕ್ಷುಬ್ಧ ಮನಸ್ಥಿತಿಯನ್ನು ಕಂಡು ಅವರಿಗೆ ಆಶ್ಚರ್ಯದೊಂದಿಗೆ ಸ್ವಲ್ಪ ಭಯವೂ ಆಯಿತು. ‘ಭುಗಿಲೆದ್ದು ಮುಗಿಲೆತ್ತರಕ್ಕೆ ಉರಿಯುತ್ತಿರುವ ಜ್ವಲಂತ ಚೇತನದಂತಿದ್ದರು ಅವರು’ ಎಂದು ಅಭೇದಾನಂದರು ತಮ್ಮ ಆತ್ಮಕಥೆಯಲ್ಲಿ ಬರೆಯುತ್ತಾರೆ. ಮನಬಂದೆಡೆಗೆ ನುಗ್ಗಿ, ಅಡೆತಡೆಗಳನ್ನು ಲೆಕ್ಕಿಸದೆ ತಗನೆದುರಾದದ್ದನ್ನೆಲ್ಲ ಬೀಸಿ ದೂರಕ್ಕೆಸೆಯುವ ಚಂಡಮಾರುತದಂತಿದ್ದರು ಸ್ವಾಮೀಜಿ ! ಅವರು ತಮ್ಮ ಸಂನ್ಯಾಸೀ ಸೋದರ ನಿಗೆ ಹೇಳುತ್ತಾರೆ, “ನನ್ನೊಳಗೆ ಎಂತಹ ಅದಮ್ಯ ಶಕ್ತಿಚೈತನ್ಯ ಪುಟಿದೇಳುತ್ತಿದೆಯೆಂದರೆ, ನಾನಿನ್ನೇನು ಸಿಡಿದುಬಿಡುತ್ತೇನೋ ಎಂಬಂತೆ ಭಾಸವಾಗುತ್ತಿದೆ.”</p>
<p>ಸ್ವಾಮೀಜಿ ಮಹಾಬಲೇಶ್ವರದಲ್ಲಿ ಕಳೆದ ದಿನಗಳ ಬಗ್ಗೆ ಇತ್ತೀಚೆಗೆ, ಎಂದರೆ ೧೯೭೬ರಲ್ಲಿ ಹೊಸ ಮಾಹಿತಿ ದೊರಕಿದೆ. ಇಲ್ಲಿ ಅವರು ಡಾ ॥ ವಿಶ್ವನಾಥ ಜೋಶಿ ಎಂಬ ವಕೀಲರ ಅತಿಥಿ ಯಾಗಿ ಸುಮಾರು ಒಂದು ತಿಂಗಳ ಕಾಲ ಇಳಿದುಕೊಂಡಿದ್ದರೆಂದು, ಅವರ ಮಗಳಾದ ಶ್ರೀಮತಿ ಲಕ್ಷ್ಮೀಬಾಯಿ ರಾಜವಾಡೆಯವರಿಂದ ತಿಳಿದು ಬಂದಿದೆ. ಇಲ್ಲಿಗೆ ಜೋಶಿಯವರು ಬೇಸಿಗೆಯನ್ನು ಕಳೆಯಲು ಬಂದಿದ್ದು, ಒಂದು ಪುಟ್ಟ ಮನೆಯನ್ನು ಬಾಡಿಗೆಗೆ ಪಡೆದಿದ್ದರು. ಒಂದು ದಿನ ಇವರು ಆಕಸ್ಮಿಕವಾಗಿ ಸ್ವಾಮೀಜಿಯನ್ನು ಸಂಧಿಸಿದರು. ಬಹುಶಃ ಆಗಿನ್ನೂ ಸ್ವಾಮೀಜಿ ಗೋಕುಲದಾಸನ ಮನೆಗೆ ಹೋಗಿರಲಿಲ್ಲವೆಂದು ಕಾಣುತ್ತದೆ. ತಾವು ಧ್ಯಾನ ಮಾಡಲು ಸೂಕ್ತವಾದ ಒಂದು ಕೋಣೆ ಯನ್ನು ಹುಡುಕುತ್ತಿರುವುದಾಗಿ ಅವರು ಹೇಳಿದಾಗ, ಜೋಶಿಯವರು ಅವರನ್ನು ತಮ್ಮ ಮನೆಗೇ ಆಹ್ವಾನಿಸಿದರು.</p>
<p>ಅವರ ಮನೆಯಲ್ಲಿ ಒಂದು ಅತ್ಯಂತ ಕುತೂಹಲಕರ ಘಟನೆ ನಡೆಯಿತು. ಆಗ ಆರು ವರ್ಷದವಳಾಗಿದ್ದ ಲಕ್ಷ್ಮೀಬಾಯಿಗೆ ಕಮಲ ಎಂಬ ಐದಾರು ತಿಂಗಳ ಪುಟ್ಟ ತಂಗಿಯಿದ್ದಳು. ಪ್ರತಿದಿನವೂ ಈ ಮಗು ಸಂಜೆಯಾಗುತ್ತಿದ್ದಂತೆ ತಂಟೆ ಮಾಡಲು ಪ್ರಾರಂಭಿಸುತ್ತಿತ್ತು. ಅಲ್ಲದೆ ರಾತ್ರಿಯೆಲ್ಲ ಒಂದೇ ಸಮನೆ ಅಳುತ್ತಿತ್ತು. ಇದರಿಂದಾಗಿ ಆಕೆಯ ತಾಯಿ ಯಶೋದಬಾಯಿಗೆ ನಿದ್ರೆಯೇ ಇಲ್ಲದಂತಾಗುತ್ತಿತ್ತು.</p>
<p>ಇದನ್ನು ಸ್ವಾಮೀಜಿ ಎರಡು ದಿನ ನೋಡಿದರು. ಬಳಿಕ ಆ ತಾಯಿಯ ಬಗ್ಗೆ ಮರುಕಗೊಂಡು ಆಕೆಗೆ ಹೇಳಿದರು, “ಅಮ್ಮ, ನೀವು ದಿನವಿಡೀ ಕೆಲಸ ಮಾಡುತ್ತಲೇ ಇರುತ್ತೀರಿ. ನಿಮಗೆ ವಿಶ್ರಾಂತಿ ಸಿಗುವುದೇ ಇಲ್ಲ. ರಾತ್ರಿಯೂ ನಿದ್ರೆಯಿಲ್ಲವೆಂದರೆ ಹೇಗಾದೀತು ? ನೀವು ರಾತ್ರಿ ವೇಳೆ ಮಗು ವನ್ನು ನನ್ನ ಕೈಗೆ ಕೊಡಿ ; ನಾನು ನೋಡಿಕೊಳ್ಳುತ್ತೇನೆ.” ಆಕೆ ಅವರ ಸದ್ಭಾವಕ್ಕಾಗಿ ಕೃತಜ್ಞತೆ ಸಲ್ಲಿಸಿದಳು. ಆದರೆ ಅಂತಹ ತಂಟೆಕೋರ ಮಗುವನ್ನು ಸಾಧುಗಳ ಕೈಗೆ ಕೊಟ್ಟು ಅವರಿಗೂ ತೊಂದರೆ ಕೊಡಲು ಆಕೆಯ ಮನಸ್ಸು ಒಪ್ಪಲಿಲ್ಲ. ಅಲ್ಲದೆ, ತನ್ನ ತಾಯಿ ಮಡಿಲಲ್ಲೇ ಸುಮ್ಮನೆ ಮಲಗಿಕೊಳ್ಳದ ಮಗು ಮತ್ತೊಬ್ಬರ ಬಳಿ–ಅದೂ ಒಬ್ಬ ಪುರುಷನ ಬಳಿ–ಸುಮ್ಮನಿದ್ದೀತೆ ! ಆದರೆ ಸ್ವಾಮೀಜಿ ಬಿಡಲಿಲ್ಲ. ಜೋಶಿಯವರ ಬಳಿಗೆ ಹೋಗಿ ಅದೇ ಕೋರಿಕೆಯನ್ನು ಮುಂದಿಟ್ಟು, “ಸುಮ್ಮನೆ ಒಂದು ಸಲ ಪ್ರಯತ್ನ ಮಾಡಿ ನೋಡಬಾರದೇಕೆ ?” ಎಂದು ಕೇಳಿದರು. ವಿಧಿಯಿಲ್ಲದೆ ಮಗುವನ್ನು ಅವರ ಕೈಗೆ ಕೊಡಲಾಯಿತು</p>
<p>ಸ್ವಾಮೀಜಿ ಮಗುವನ್ನು ತಮ್ಮ ತೊಡೆಯ ಮೇಲೆ ಮಲಗಿಸಿಕೊಂಡು ಕುಳಿತರು. ಮಗು ನಿದ್ರಿಸುವಂತೆ ಮಾಡಲು ಅವರು ಲಾಲಿ ಹಾಡಲಿಲ್ಲ. ಅಥವಾ ಅದರ ಬಾಯಲ್ಲಿ ಬೆಟ್ಟನ್ನೂ ಇಡ ಲಿಲ್ಲ. ತಮ್ಮಷ್ಟಕ್ಕೆ ತಾವು ಧ್ಯಾನಮಗ್ನರಾಗಿ ಕುಳಿತರು. ಏನಾಶ್ಚರ್ಯ ! ಸ್ವಲ್ಪವೂ ತಂಟೆ ಮಾಡದೆ ಮಗು ಶಾಂತವಾಗಿ ನಿದ್ರಿಸಿತು ! ಅಥವಾ ಮಗುವೂ ಧ್ಯಾನ ಮಗ್ನವಾಯಿತೋ ?. . . ಅಂತೂ ಇದು ಹೀಗೆಯೇ ಎಷ್ಟೋ ದಿನ ನಡೆಯಿತು.</p>
<p>ಪುಟ್ಟ ಕಮಲೆ ಬೆಳೆದು ದೊಡ್ಡವಳಾದ ಮೇಲೆ ಸಾಂಗ್ಲಿಯ ಮಹಾರಾಜನ ಪಟ್ಟದರಸಿ ಯಾದಳು. ಅವಳ ಜೀವನದುದ್ದಕ್ಕೂ, ಎಂತಹ ಉದ್ವೇಗಕರ ಸನ್ನಿವೇಶವೇ ಒದಗಿದರೂ ಅವಳ ಮನಶ್ಶಾಂತಿ ಕದಡುತ್ತಿರಲಿಲ್ಲ. ಆಕೆಯ ನಿರ್ವಿಕಾರ ಮುಖಭಾವ ಅದನ್ನು ಸ್ಪಷ್ಟವಾಗಿ ಪ್ರತಿಬಿಂಬಿ ಸುತ್ತಿತ್ತು. ಇದನ್ನು ಕಂಡವರು, ಅಂದು ಸ್ವಾಮೀಜಿಯಿಂದ ಆಕೆ ಪಡೆದುಕೊಂಡ ಕೃಪೆಯ ಫಲ ಇದು ಎಂದು ಮಾತನಾಡಿಕೊಳ್ಳುತ್ತಿದ್ದರು.</p>
<p>ಮಹಾಬಲೇಶ್ವರದಲ್ಲಿ ಸುಮಾರು ಎರಡೂವರೆ ತಿಂಗಳಷ್ಟು ಕಾಲ ಇದ್ದ ಸ್ವಾಮೀಜಿ, ಮಳೆ ಗಾಲದ ಪ್ರಾರಂಭದಲ್ಲಿ ಮಹಾರಾಜ ಠಾಕೂರ್ ಸಾಹೇಬನೊಂದಿಗೆ ಪೂನಾಗೆ ಹೊರಟರು. ಇಲ್ಲಿಂದ ಮುಂದೆ ಹೈದರಾಬಾದಿನ ಮೂಲಕ, ಚತುರ್ಧಾಮಗಳಲ್ಲೊಂದಾದ ರಾಮೇಶ್ವರಕ್ಕೆ ಹೋಗಬೇಕೆನ್ನುವುದು ಅವರ ಉದ್ದೇಶವಾಗಿತ್ತು. ಆದರೆ ಸ್ವಾಮೀಜಿ ತಾವಿನ್ನು ಹೊರಡುವುದಾಗಿ ಹೇಳಿದಾಗ ಠಾಕೂರ್ ಸಾಹೇಬನಿಗೆ ಅವರನ್ನು ಬೀಳ್ಕೊಡಲು ಸ್ವಲ್ಪವೂ ಇಷ್ಟವಿರಲಿಲ್ಲ. ತನ್ನೊಡನೆ ಲಿಂಬ್ಡಿಗೆ ಬಂದು ಅಲ್ಲೇ ನೆಲಸಿಬಿಡಬೇಕೆಂದು ಅವರನ್ನು ಬಹಳವಾಗಿ ಒತ್ತಾಯಸಿದ. ಆಗ ಸ್ವಾಮೀಜಿ, “ಇಲ್ಲ ಮಹಾರಾಜ, ನಾನಿನ್ನೂ ಮಾಡಬೇಕಾದದ್ದು ಬಹಳವಿದೆ. ಈಗ ನಾನು ವಿಶ್ರಮಿಸುವಂತೆಯೇ ಇಲ್ಲ. ಆದರೆ, ಮುಂದೆಂದಾದರೂ ನಾನು ನಿವೃತ್ತ ಜೀವನವನ್ನು ನಡೆಸುವು ದಾದರೆ ಅದು ನಿನ್ನ ಜೊತೆಯಲ್ಲೇ” ಎಂದು ಸಮಾಧಾನ ಹೇಳಿದರು. ಕರ್ಮಕ್ಷೇತ್ರದಲ್ಲೇ ಕೊನೆಯುಸಿರಿನವರೆಗೂ ಹೋರಾಡಿದ ಸ್ವಾಮೀಜಿಗೆ ನಿವೃತ್ತಿಯೆ !</p>
<p>ಪೂನಾದಿಂದ ತಮ್ಮ ಸ್ನೇಹಿತ ಹರಿದಾಸ್ ದೇಸಾಯಿಗೆ ಬರೆದ ಪತ್ರವೊಂದರಲ್ಲಿ ತಾವು ಹೈದರಾಬಾದಿಗೆ ಹೋಗುವುದಾಗಿ ಬರೆದಿದ್ದರು ಸ್ವಾಮೀಜಿ. ಆದರೆ ಪೂನಾದಿಂದ ಅವರು ಬಂದದ್ದು ಆಗಿನ ‘ಮಧ್ಯಪ್ರಾಂತ’ಗಳಿಗೆ ಸೇರಿದ ಖಾಂಡ್ವಾ ಎಂಬಲ್ಲಿಗೆ. ಖಾಂಡ್ವಾದ ರಸ್ತೆಗಳಲ್ಲಿ ನಡೆಯುತ್ತ ಅವರು ಅಲ್ಲಿನ ವಕೀಲನಾದ ಹರಿದಾಸ ಚಟರ್ಜಿ ಎಂಬವನ ಮನೆಯ ಬಳಿಗೆ ಬಂದರು. ಆ ವೇಳೆಗೆ ನ್ಯಾಯಾಲಯದಿಂದ ಮನೆಗೆ ಹಿಂದಿರುಗಿದ್ದ ಹರಿದಾಸ, ಸ್ವಾಮೀಜಿಯನ್ನು ಕಂಡು ಮಾತನಾಡಿಸಿದ. ಮೊದಲಿಗೆ ಅವರನ್ನು ಯಾರೋ ಒಬ್ಬ ಸಾಧಾರಣ ಸಾಧುವಿರಬೇಕು ಎಂದು ಭಾವಿಸಿದ. ಸಾಮಾನ್ಯವಾಗಿ ಸ್ವಸ್ಥಳದಿಂದ ದೂರವಿರುವ ಬಂಗಾಳಿಗಳು ತಮ್ಮವರನ್ನು ಕಂಡರೆ ಸ್ವಾಗತಿಸುತ್ತಾರೆ. ಪ್ರಾಯಶಃ ಆ ಭಾವನೆಯಿಂದಲೇ, ಹರಿದಾಸ ಅವರನ್ನು ಒಳಗೆ ಬರ ಮಾಡಿಕೊಂಡ. ಆದರೆ ಸ್ವಲ್ಪ ಹೊತ್ತಿನಲ್ಲೇ ಅವನಿಗೆ ಅರಿವಾಯಿತು, ಇಂತಹವರನ್ನು ತನ್ನ ಅತಿಥಿ ಯಾಗಿ ಪಡೆಯಬೇಕಾದರೆ ತಾನು ಅಪೂರ್ವ ಭಾಗ್ಯಶಾಲಿಯಾಗಿರಬೇಕು ಎಂದು. ತನ್ನ ಮನೆ ಯಲ್ಲೇ ಉಳಿದುಕೊಳ್ಳಬೇಕೆಂದು ಸ್ವಾಮೀಜಿಯನ್ನು ಪ್ರಾರ್ಥಿಸಿಕೊಂಡು ಒಪ್ಪಿಸಿದ. ಸ್ವಾಮೀಜಿ ಆತನ ಮನೆಯಲ್ಲಿ ಸುಮಾರು ಮೂರು ವಾರಗಳ ಕಾಲ ಉಳಿದುಕೊಂಡಿದ್ದರು. ಚಟರ್ಜಿಯ ಮನೆಯವರೆಲ್ಲರೂ ಅವರನ್ನು ತಮ್ಮ ಕುಟುಂಬಕ್ಕೇ ಸೇರಿದವರೋ ಎಂಬಷ್ಟು ಪ್ರೀತಿವಿಶ್ವಾಸ ದಿಂದ ನೋಡಿಕೊಂಡರು.</p>
<p>ಘಾಜೀಪುರ ಹಾಗೂ ಇತರ ಕೆಲವು ಸ್ಥಳಗಳಂತೆ, ಖಾಂಡ್ವಾದಲ್ಲೂ ಅಲ್ಲಿನ ನಿವಾಸಿಗಳಾದ ಬಂಗಾಳಿಗಳು ಹೆಚ್ಚಿನ ಸಂಖ್ಯೆಯಲ್ಲಿ ಬಂದು ಸ್ವಾಮೀಜಿಯನ್ನು ಸಂದರ್ಶಿಸಲಾರಂಭಿಸಿದರು. ಇವರಲ್ಲಿ ಆ ಊರಿನ ಹಲವಾರು ಪ್ರಮುಖರೂ ಇದ್ದರು. ಸ್ವಾಮೀಜಿಯ ಪ್ರಕಾಂಡ ಶಾಸ್ತ್ರಜ್ಞಾನ ಅಲ್ಲಿನ ಜನರನ್ನು ಬೆರಗುಗೊಳಿಸಿಬಿಟ್ಟಿತು. ಅವರ ನೀತಿ-ನಡತೆಗಳ ಬಗ್ಗೆ ಮುಂದೊಮ್ಮೆ ಹರಿದಾಸ ಬಾಬು ಹೇಳುತ್ತಾನೆ :</p>
<p>“ಸ್ವಾಮೀಜಿಯ ಮಾತುಕತೆಗಳಲ್ಲಿ ಅಹಂಭಾವದ ಸೋಂಕೇ ಇರಲಿಲ್ಲ. ಅವರ ಅತ್ಯುನ್ನತ ಭಾವನೆಗಳು ಹಾಗೂ ಉದಾತ್ತ ಚಿಂತನೆಗಳು ಸಲಭ ಸಹಜವಾಗಿ ಮಾತಿನ ರೂಪ ತಾಳಿ ತಾನೇ ತಾನಾಗಿ ಹರಿಯುತ್ತಿದ್ದುವು. ಅವರಿಗೆ ತಮ್ಮ ಬಗ್ಗೆ ಎಂತಹ ಪ್ರಾಮಾಣಿಕ ವಿಶ್ವಾಸವಿತ್ತೆಂದರೆ, ಅವರನ್ನು ನೋಡಿದವರಿಗೆಲ್ಲ ಅವರಲ್ಲೊಂದು ದಿವ್ಯ ಸ್ಫೂರ್ತಿ ಉಕ್ಕಿಹರಿಯುತ್ತಿದ್ದುದು ಗೋಚರ ವಾಗದೆ ಇರುತ್ತಿರಲಿಲ್ಲ . . . ”</p>
<p>ಖಾಂಡ್ವಾದಲ್ಲಿ ಅಕ್ಷಯಕುಮಾರ್ ಘೋಷ್ ಎಂಬೊಬ್ಬ ತರುಣ ಸ್ವಾಮೀಜಿಯನ್ನು ನೋಡಲು ಬರುತ್ತಿದ್ದ. ಆತ ನಿರುದ್ಯೋಗಿ ; ಉದ್ಯೋಗವನ್ನರಸಿ ಕಲ್ಕತ್ತದಿಂದ ಇಲ್ಲಿಗೆ ಬಂದಿದ್ದ. ಸ್ವಾಮೀಜಿಗೆ ಇವನ ಕುಟುಂಬದವರ ಪರಿಚಯ ಮೊದಲಿನಿಂದಲೂ ಇತ್ತು. ಮುಂದೆ ಈತ ಸ್ವಾಮೀಜಿಯನ್ನು ಮತ್ತೆ ಮುಂಬಯಿಯಲ್ಲಿ ಸಂಧಿಸಿದ. ಆಗ ಅವರು ದಿವಾನ್​ಜಿ ಸಾಹೇಬರಿಗೆ ಇವನ ಬಗ್ಗೆ ಒಂದು ಪರಿಚಯ ಪತ್ರವನ್ನು ಕೊಟ್ಟರು. ಕೆಲವು ವರ್ಷಗಳಲ್ಲಿ ಈತ ಇಂಗ್ಲೆಂಡಿಗೆ ಹೋಗಿ, ಅಲ್ಲಿನ ಮಿಸ್ ಹೆನ್ರಿಟಾ ಮುಲ್ಲರ್ ಎಂಬವಳ ಸಂಪರ್ಕಕ್ಕೆ ಬಂದು, ಆಕೆಯ “ದತ್ತು ಪುತ್ರ”ನಾಗಿ ಸ್ವೀಕರಿಸಲ್ಪಟ್ಟ. ಅಲ್ಲದೆ, ಈತನಿಂದ ಸ್ವಾಮೀಜಿಯ ಬಗ್ಗೆ ಕೇಳಿ ತಿಳಿದ ಆ ಮಹಿಳೆ, ಆ ಸಮಯದಲ್ಲಿ ಅಮೆರಿಕದಲ್ಲಿದ್ದ ಸ್ವಾಮೀಜಿಯನ್ನು ಇಂಗ್ಲೆಂಡಿಗೆ ಆಹ್ವಾನಿಸಿ ತಾನು ಅವರ ಆತಿಥೇಯಳಾದಳು. ಹೀಗೆ ಸ್ವಾಮೀಜಿ ಇಂಗ್ಲೆಂಡಿಗೆ ಹೋಗುವಂತಾಗಲು ಈ ಅಕ್ಷಯಕುಮಾರ ನನ್ನು ಭಗವಂತನು ತನ್ನ ಕಾರ್ಯದಲ್ಲಿ ಒಂದು ಉಪಕರಣವಾಗಿ ಬಳಸಿಕೊಳ್ಳುವಂತೆ ಕಾಣುತ್ತದೆ.</p>
<p>ಒಂದು ದಿನ ಈ ಊರಿನ ಸಿವಿಲ್ ನ್ಯಾಯಾಧೀಶನಾದ ಮಾಧವಚಂದ್ರ ಬ್ಯಾನರ್ಜಿ ಎಂಬವನು ಸ್ವಾಮೀಜಿಯ ಗೌರವಾರ್ಥವಾಗಿ ಅಲ್ಲಿನ ಬಂಗಾಳಿಗಳಿಗೆಲ್ಲ ಒಂದು ಔತಣಕೂಟವನ್ನು ಏರ್ಪಡಿ ಸಿದ. ಈ ಸಂದರ್ಭದಲ್ಲಿ ಬಹುಶಃ ಅಲ್ಲೊಂದು ಉನ್ನತ ಆಧ್ಯಾತ್ಮಿಕ ವಾತಾವರಣವನ್ನು ನಿರ್ಮಾಣ ಮಾಡುವ ಉದ್ದೇಶದಿಂದ, ಭೋಜನಕ್ಕೆ ಮೊದಲು ಹಾಗೂ ಅನಂತರ, ಸ್ವಾಮೀಜಿ ಕೆಲವು ಉಪನಿಷತ್ತುಗಳಿಂದ ಆಯ್ದ ಭಾಗಗಳನ್ನು ಸುಶ್ರಾವ್ಯವಾಗಿ ಪಠಿಸಿ ಅರ್ಥವನ್ನು ವಿವರಿಸಿ ದರು. ಕೆಲವು ಅತ್ಯಂತ ಕ್ಲಿಷ್ಟ ಭಾಗಗಳನ್ನೂ ಕೂಡ ಒಂದು ಮಗುವಿಗೂ ಅರ್ಥವಾಗುವಂತೆ ಬಣ್ಣಿಸಿದರು. ಆಹ್ವಾನಿತರಲ್ಲಿ ಪ್ಯಾರಿಲಾಲ್ ಗಂಗೂಲಿ ಎಂಬ ಒಬ್ಬ ಸಂಸ್ಕೃತ ಪಂಡಿತನೂ ಇದ್ದ. ವೃತ್ತಿಯಿಂದ ಈತ ವಕೀಲ. ವಿಮರ್ಶಕನ ಪಾತ್ರವನ್ನು ವಹಿಸುವಲ್ಲಿ ಈತನಿಗೆ ತುಂಬ ಆಸಕ್ತಿ. ಅಲ್ಲದೆ ಅದರಲ್ಲಿ ಪಳಗಿದವನೂ ಕೂಡ. ಈಗ ಸ್ವಾಮೀಜಿ ಉಪನಿಷತ್ತುಗಳ ಕ್ಲಿಷ್ಟ-ವಿವಾದಾಸ್ಪದ ವಿಚಾರಗಳನ್ನು ವಿವರಿಸಹೊರಟಾಗ, ಅವರನ್ನು ಪ್ರಶ್ನೆಗಳಿಂದ ತೊಡರಿಸಲು ಸಾಧ್ಯವಾಗುತ್ತ ದೆಂದು ಈತ ನಿರೀಕ್ಷಿಸಿರಬೇಕು. ಆದರೆ ಅವುಗಳನ್ನು ಅವರು ವಿವರಿಸಿದ ಪರಿಯನ್ನು ಕಂಡು ಪಂಡಿತ ವಿಸ್ಮಯಮೂಕನಾಗಿ ಕುಳಿತುಬಿಟ್ಟ. “ಸ್ವಾಮೀಜಿಯ ಬಾಹ್ಯನೋಟವೇ ಅವರ ಮಹಾತ್ಮ್ಯ ವನ್ನು ಸಾರುತ್ತದೆ”ಎಂದು ಆಮೇಲೆ ಈತ ಉದ್ಗರಿಸಿದ.</p>
<p>ಬರುವ ವರ್ಷ, ಎಂದರೆ ೧೮೯೩ರಲ್ಲಿ ಅಮೆರಿಕದ ಶಿಕಾಗೋದಲ್ಲಿ ವಿಶ್ವಧರ್ಮ ಸಮ್ಮೇಳನ ವೊಂದು ನಡೆಯಲಿದೆಯೆಂಬ ಸುದ್ದಿ ಈ ಸಮಯದಲ್ಲಿ ಎಲ್ಲೆಲ್ಲೂ ಪ್ರಚಾರದಲ್ಲಿತ್ತು. ಕಾಥೇವಾಡ ದಲ್ಲಿದ್ದಾಗಲೇ ಆ ಬಗ್ಗೆ ಕೇಳಿದ್ದ ಸ್ವಾಮೀಜಿ, ಅದರಲ್ಲಿ ಭಾಗವಹಿಸುವ ಬಗ್ಗೆ ಆಲೋಚಿಸಿದ್ದರು. ಈಗ ಹರಿದಾಸ ಚಟರ್ಜಿ ಮತ್ತು ಅವನ ಸ್ನೇಹಿತರು ಹಿಂದೂಧರ್ಮದ ಪ್ರತಿನಿಧಿಯಾಗಿ ಈ ಸಮ್ಮೇಳನದಲ್ಲಿ ಭಾಗವಹಿಸಬೇಕೆಂದು ಅವರಿಗೆ ಸಲಹೆ ಮಾಡಿದರು. ಆಗ ಅವರು ತಮ್ಮ ಇಚ್ಛೆಯನ್ನು ಮತ್ತಷ್ಟು ಸ್ಪಷ್ಟವಾಗಿ ವ್ಯಕ್ತಪಡಿಸುತ್ತ, “ನನಗೆ ಅಲ್ಲಿಗೆ ಹೋಗಲು ದಾರಿಖರ್ಚನ್ನು ಯಾರಾದರೂ ಒದಗಿಸಿ ಕೊಡುವುದಾದರೆ, ಎಲ್ಲವೂ ಸುಸೂತ್ರವಾಗಿ ಸಾಗಿದರೆ, ನಾನು ಹೋಗು ತ್ತೇನೆ” ಎಂದರು.</p>
<p>ಖಾಂಡ್ವಾದಲ್ಲಿದ್ದ ಮೂರು ವಾರಗಳ ಅವಧಿಯಲ್ಲೇ ಒಮ್ಮೆ ಸ್ವಾಮೀಜಿ, ಅಲ್ಲಿಂದ ೪ಂ ಮೈಲಿ ದೂರದಲ್ಲಿರುವ ಇಂದೋರ್ ಹಾಗೂ ಅದರ ಸಮೀಪದ ಕೆಲವು ಗ್ರಾಮಾಂತರ ಪ್ರದೇಶ ಗಳನ್ನು ಸಂದರ್ಶಿಸಿದರು. ಈ ಹಳ್ಳಿಗಳಲ್ಲಿ ಅವರು ಶೈಕ್ಷಣಿಕವಾಗಿ ಸಾಮಾಜಿಕವಾಗಿ ಹಾಗೂ ಆರ್ಥಿಕವಾಗಿ ಹಿಂದುಳಿದ ಜನಸಮುದಾಯವನ್ನು ಹತ್ತಿರದಿಂದ ಕಂಡರು. ಅಲ್ಲದೆ ಇಲ್ಲಿ ಅವರು ಸಮಾಜದ ಅತಿ ಕೆಳಸ್ತರಕ್ಕೆ ಸೇರಿದ ಭಂಗಿಗಳ ಕುಟುಂಬವೊಂದರ ಜೊತೆಯಲ್ಲೂ ವಾಸಿಸಿದರು. ಹಿಂದೆಯೂ ತಮ್ಮ ಪರಿವ್ರಾಜಕ ಜೀವನದಲ್ಲಿ ಕೆಲವೊಮ್ಮೆ ಇಂತಹವರ ನಿಕಟಸಂಪರ್ಕಕ್ಕೆ ಬಂದಿದ್ದ ಸ್ವಾಮೀಜಿ, ಇವರಲ್ಲಡಗಿರುವ ಅಪಾರ ಸತ್ತ್ವವನ್ನು ಗಮನಿಸಿ, ಇವರ ದುಃಸ್ಥಿತಿಗಾಗಿ ದುಃಖದ ಕಣ್ಣೀರ್ಗರೆದರು. ಅಲ್ಲದೆ ಈ ಜನರು ಈ ಸ್ಥಿತಿಗೆ ಬರಲು ಕಾರಣರಾದವರ ಬಗ್ಗೆ ಅವ ರಲ್ಲಿ ರೋಷ ಉಕ್ಕಿತು. ಕೆಲದಿನಗಳ ಬಳಿಕ ಅವರು ತಮ್ಮ ಸ್ನೇಹಿತ ದಿವಾನ್​ಜಿಗೆ ಬರೆದ ಪತ್ರದಲ್ಲಿ ಅವರ ಅಂತರಾಳದ ಈ ಭಾವನೆಗಳನ್ನು ಗುರುತಿಸಬಹುದು. ಅದರಲ್ಲಿ ಅವರು ಬರೆಯುತ್ತಾರೆ, “. . . ಈ ಭಾಗದ ಜನರ (ಬ್ರಾಹ್ಮಣರ)ಪಾಲಿಗೆ ತಿನ್ನುವುದು ಕುಡಿಯುವುದು ಸ್ನಾನ ಮಾಡು ವುದು–ಇವುಗಳಿಗೆ ಸಂಬಂಧಿಸಿದ ಕೆಲವು ಮೂಡನಂಬಿಕೆಗಳ ಕಂತೆಯೇ ಧರ್ಮದ ಸಾರ ಸರ್ವಸ್ವ. . . ಇಲ್ಲಿನ ಹಿಂದುಳಿದವರ ಇಂದಿನ ಈ ದುರ್ಗತಿಗೆ ತಮಗಾಗಲಿ ತಮ್ಮ ಪೂರ್ವಜರಿ ಗಾಗಲಿ ಏನೇನೂ ತಿಳಿಯದಿದ್ದ ವೇದಗಳ ಹೆಸರಿನಲ್ಲಿ ಅರ್ಚಕಕುಲದ ಧೂರ್ತರು ಅವರಿಗೆ ಮಾಡಿದ ಬೋಧನೆಗಳೇ ಕಾರಣ.”</p>
<p>ದ್ವಾರಕೆಯಿಂದ ರಾಮೇಶ್ವರದ ಸಂದರ್ಶನಕ್ಕೆಂದು ಸ್ವಾಮೀಜಿ ಹೊರಟು ಕೆಲವು ತಿಂಗಳುಗಳೇ ಸಂದಿದ್ದುವು. ಹಲವಾರು ‘ಅಡಚಣೆ’ಗಳಿಂದಾಗಿ–ಅಥವಾ ದೈವನಿಯಾಮಕದಂತೆ ಎನ್ನಬಹು ದೇನೋ–ಅವರ ಹಾದಿ ನೇರವಾಗಿರದೆ ನೂರಾರು ತಿರುವುಗಳಿಂದ ಕೂಡಿತ್ತು. ಯಾವುದೋ ಕಾಣದ ಕೈ ಅವರನ್ನು ಊರಿಂದೂರಿಗೆ ಕರೆದೊಯ್ಯುತ್ತಿತ್ತು. ಪೂನಾದಿಂದ ಹೈದರಾಬಾದಿನ ಮೂಲಕ ರಾಮೇಶ್ವರಕ್ಕೆ ಹೋಗಬೇಕೆಂದು ನಿರ್ಧರಿಸಿದ್ದ ಸ್ವಾಮೀಜಿ ಯಾವುದೋ ಕಾರಣಗಳಿ ಗಾಗಿ ಖಾಂಡ್ವಾಗೆ, ಅಲ್ಲಿಂದ ಮುಂದೆ ಮುಂಬಯಿಗೆ ಹಾಗೂ ಇತರ ಹಲವಾರು ನಗರಗಳಿಗೆ ಭೇಟಿ ನೀಡಿದರು. ಆದರೆ ಸಾಧ್ಯವಾದಷ್ಟು ಬೇಗ ರಾಮೇಶ್ವರ ಸಂದರ್ಶನವನ್ನು ಮುಗಿಸಬೇಕೆಂಬ ಕಾತರ ಮನಸ್ಸಿನಲ್ಲಿದ್ದೇ ಇತ್ತು. ಆದ್ದರಿಂದ ಅವರು ಖಾಂಡ್ವಾದಿಂದ ಹೊರಟುನಿಂತರು. ಹರಿ ದಾಸ ಹಾಗೂ ಇತರರು ಅವರನ್ನು ಮತ್ತಷ್ಟು ದಿನ ಅಲ್ಲಿಯೇ ಉಳಿದುಕೊಳ್ಳುವಂತೆ ಒತ್ತಾಯಿಸಿ ದರು. ಅವರಪ್ರೀತಿ-ವಿಶ್ವಾಸಗಳಿಗಾಗಿ ಕೃತಜ್ಞತೆ ವ್ಯಕ್ತಪಡಿಸಿದ ಸ್ವಾಮೀಜಿ, ತಾವು ಕೈಗೊಂಡಿರುವ ಯಾತ್ರೆಯನ್ನು ಬೇಗ ಪೂರೈಸಬೇಕಾಗಿದೆಯೆಂದು ಹೇಳಿ ಹೊರಟರು.</p>
<p>ಮುಂಬಯಿಗೆ ಹೋಗಲು ಸ್ವಾಮೀಜಿಗೆ ರೈಲು ಟಿಕೆಟ್ಟನ್ನು ತೆಗೆಸಿಕೊಟ್ಟ ಹರಿದಾಸ್​ಬಾಬು, ಮುಂಬಯಿಯಲ್ಲಿರುವ ತನ್ನ ಸೋದರನಿಗೊಂದು ಪರಿಚಯ ಪತ್ರವನ್ನು ಬರೆದುಕೊಡುತ್ತ ಹೇಳಿದ, “ಸ್ವಾಮೀಜಿ, ಅವನು ನಿಮ್ಮನ್ನು ಮುಂಬಯಿಯ ಖ್ಯಾತ ಬ್ಯಾರಿಸ್ಟರ್ ಸೇಠ್ ರಾಮದಾಸ್ ಛಬಿಲ್​ದಾಸ್​ರಿಗೆ ಪರಿಚಯಿಸುತ್ತಾನೆ. ನೀವು ಅಮೆರಿಕೆಗೆ ಹೋಗುವ ವಿಚಾರದಲ್ಲಿ ಅವರಿಂದೇ ನಾದರೂ ಸಹಾಯವಾಗಬಹುದು. ಸ್ವಾಮೀಜಿ, ಖಂಡಿತವಾಗಿಯೂ ನಿಮಗೆ ಭವ್ಯ ಭವಿಷ್ಯವಿದೆ.” ಖಾಂಡ್ವಾದ ತಮ್ಮ ಅಭಿಮಾನಿಗಳು-ಅನುಯಾಯಿಗಳಿಂದ ಬೀಳ್ಕೊಂಡು ಸ್ವಾಮೀಜಿ ೧೮೯೨ರ ಜುಲೈ ಕೊನೆಯ ವಾರದಲ್ಲಿ ಮುಂಬಯಿಗೆ ಬಂದರು.</p>
<p>ಹರಿದಾಸ್ ಬಾಬುವಿನ ಸೋದರ ಅವರನ್ನು ಸೇಠ್ ರಾಮದಾಸ್ ಛಬಿಲ್ ದಾಸ್​ಗೆ ಪರಿಚಯ ಮಾಡಿಸಿದ. ಸೇಠ್​ಜಿ ಸ್ವಾಮೀಜಿಯನ್ನು ಆದರದಿಂದ ಸ್ವಾಗತಿಸಿ, ತನ್ನ ಅತಿಥಿಯಾಗಿರುವಂತೆ ಕೇಳಿಕೊಂಡ. ಮುಂಬಯಿಯಲ್ಲಿ ಅವರು ಎರಡು ತಿಂಗಳ ಕಾಲ ಇದ್ದರು. ಈ ಸೇಠ್ ಆರ್ಯ ಸಮಾಜದ ಕಟ್ಟಾ ಅನುಯಾಯಿಯಾಗಿದ್ದು, ಅನೇಕ ಹಿಂದೂ ಆಚಾರ-ವಿಚಾರಗಳನ್ನು ತೀವ್ರವಾಗಿ ವಿರೋಧಿಸುತ್ತಿದ್ದ. ಸ್ವಾಮೀಜಿಯೊಂದಿಗೆ ಈತ ಪ್ರತಿದಿನವೂ ಗಂಟೆಗಟ್ಟಲೆ ಚರ್ಚೆ ನಡೆಸುತ್ತಿದ್ದ. ಒಂದು ದಿನ ಈತ, ವೇದಗಳು ಭಗವಂತನ ಸಾಕಾರ ರೂಪವನ್ನು ಅನುಮೋದಿಸುತ್ತವೆ ಎಂಬು ದನ್ನು ರುಜುವಾತು ಪಡಿಸುವುದಾದರೆ ತಾನು ಆರ್ಯಸಮಾಜವನ್ನೇ ಬಿಟ್ಟುಬಿಡುವುದಾಗಿ ಘೋಷಿ ಸಿದ. ವಾದ-ವಿವಾದಗಳು ಹಲವಾರು ದಿನಗಳವರೆಗೆ ನಡೆದು, ಕಡೆಗೆ ಸ್ವಾಮೀಜಿ ತಮ್ಮ ವಾದದ ಸತ್ಯತೆಯನ್ನು ಅವನಿಗೆ ಮನಗಾಣಿಸುವುದರಲ್ಲಿ ಯಶಸ್ವಿಯಾದರು. ತನ್ನ ಮಾತಿನಂತೆ ಆತ ಆರ್ಯ ಸಮಾಜವನ್ನು ಬಿಟ್ಟುಬಿಟ್ಟ.</p>
<p>ಮುಂಬಯಿಯಲ್ಲಿ ಸ್ವಾಮೀಜಿ ಸಾರ್ವಜನಿಕ ಭಾಷಣಗಳನ್ನೇನೂ ಮಾಡಲಿಲ್ಲ. ಆದರೆ ಅವರು ಅಲ್ಲಿ ಹಲವಾರು ಸಂಪ್ರದಾಯಸ್ಥ ಹಾಗೂ ‘ಪ್ರಗತಿಪರ’ ಪಂಡಿತರ ಸಂಪರ್ಕಕ್ಕೆ ಬಂದರು. ಸಂಪ್ರ ದಾಯಸ್ಥರು ಕೂಪಮಂಡೂಕಗಳಂತೆ ವಾದ ಹೂಡಿ, ಅಜ್ಜ ಹಾಕಿದ ಆಲದಮರಕ್ಕೆ ಸಮಾಜವನ್ನು ತೂಗುಹಾಕಲು ಪ್ರಯತ್ನಿಸುತ್ತಿದ್ದರೆ, ಪ್ರಗತಿಪರರೆನ್ನಿಸಿಕೊಂಡವರು ಪಾಶ್ಚಾತ್ಯ ಸಂಸ್ಕೃತಿಯ ಕಣ್ಣು ಕೋರೈಸುವ ಬೆಳಕಿನತ್ತ ಪತಂಗಗಳಂತೆ ನುಗ್ಗುತ್ತಿರುವುದನ್ನು ಕಂಡರು ಸ್ವಾಮೀಜಿ. ಆ ದಿನಗಳಲ್ಲಿ ಬಾಲ್ಯ ವಿವಾಹವನ್ನು ನಿಷೇಧಿಸುವ ಮಸೂದೆ <span class="en">(Age of Consent Bill–</span>ಒಪ್ಪಿಗೆಯ ವಯಸ್ಸಿನ ಮಸೂದೆ)ಯೊಂದು ಸದನದಲ್ಲಿ ಚರ್ಚಿಸಲ್ಪಡುತ್ತಿತ್ತು. ಹೆಣ್ಣುಮಕ್ಕಳ ಮದುವೆಯ ಕನಿಷ್ಟ ವಯೋಮಿತಿಯನ್ನು ೧ಂ ವರ್ಷದಿಂದ ೧೨ ವರ್ಷಕ್ಕೆ ಏರಿಸಬೇಕೆಂಬ ಸಲಹೆಯ ಮಸೂದೆ ಅದು. ದೇಶದಾದ್ಯಂತ ಇದು ತೀವ್ರ ವಿವಾದವನ್ನೆಬ್ಬಿಸಿತ್ತು. ಸ್ವಾಮೀಜಿ ಇದಕ್ಕೆ ಸಂಪೂರ್ಣ ಪರವಾಗಿ ದ್ದರು. ಮುಂಬಯಿಯ ಖ್ಯಾತ ರಾಜಕಾರಣಿಯೊಬ್ಬರ ಮನೆಯಲ್ಲಿ ಅವರಿಗೆ ಒಬ್ಬರು ಕಲ್ಕತ್ತದ ಪತ್ರಿಕೆಯೊಂದನ್ನು ತೋರಿಸಿದರು. ಕಲ್ಕತ್ತದ ವಿದ್ಯಾವಂತ ವರ್ಗದಲ್ಲೂ ಬಹುತೇಕ ಜನ ಈ ಮಸೂದೆಯನ್ನು ವಿರೋಧಿಸುತ್ತಿರುವುದಾಗಿ ಅದರಲ್ಲಿ ವರದಿಯಾಗಿತ್ತು. ಇದನ್ನು ಕಂಡು ಸ್ವಾಮೀಜಿ ನಾಚಿಕೆಯಿಂದ ತಲೆತಗ್ಗಿಸುವಂತಾಯಿತು.</p>
<p>ಈ ದಿನಗಳಲ್ಲೇ ಒಮ್ಮೆ ಅವರು ಕನ್ಹೇರಿ ಗುಹೆಗಳನ್ನು ಸಂದರ್ಶಿಸಿದರು. ಇವು ಮುಂಬಯಿ ಇಂದ ಮೂವತ್ತು ಮೈಲಿ ದೂರದಲ್ಲಿರುವ ಸಾಲ್ಸೆತ್ತೆ ಎಂಬ ದ್ವೀಪದಲ್ಲಿವೆ. ಪುರಾತನ ಬೌದ್ಧಕಾಲ ದಲ್ಲಿ ಬೌದ್ಧಸಂನ್ಯಾಸಿಗಳು ಇಲ್ಲಿ ವಾಸವಾಗಿದ್ದರು. ಬುದ್ಧಘೋಷನೆಂಬ ಪ್ರಸಿದ್ಧ ಬೌದ್ಧ ಸಂತನೂ ತನ್ನ ಶಿಷ್ಯರೊಂದಿಗೆ ಇಲ್ಲಿ ವಾಸವಾಗಿದ್ದನೆಂದು ಹೇಳಲಾಗುತ್ತದೆ. ಸ್ವಾಮೀಜಿ ಈ ಸ್ಥಳ ದಿಂದ ತೀವ್ರವಾಗಿ ಆಕರ್ಷಿತರಾದರು. ತಾವು ಹಿಂದಿನ ಯಾವುದೋ ಒಂದು ಜನ್ಮದಲ್ಲಿ ಈ ಗುಹೆಯಲ್ಲಿ ವಾಸವಾಗಿದ್ದುದಾಗಿ ಸ್ವಾಮಿ ವಿವೇಕಾನಂದರಿಗೆ ಭಾಸವಾಯಿತೆಂದು ಅವರ ಶಿಷ್ಯರಾದ ಸ್ವಾಮಿ ಸದಾನಂದರು ಹೇಳುತ್ತಾರೆ. ಅಲ್ಲದೆ, ಮುಂದೆ ಈ ಸ್ಥಳವನ್ನು ಪಡೆದುಕೊಂಡು ಅದನ್ನು ತಾವು ಯೋಜಿಸಿದ್ದ ಕಾರ್ಯಸ್ಥಾನಗಳಲ್ಲೊಂದಾಗಿ ಮಾಡಬೇಕೆಂದು ಅವರಿಗೆ ಆಸೆಯಿತ್ತು ಎಂದೂ ಅವರು ಹೇಳುತ್ತಾರೆ.</p>
<p>ಮುಂಬಯಿಯಲ್ಲಿ ಸ್ವಾಮೀಜಿಗೆ ಕೆಲವು ಅಪೂರ್ವ ಗ್ರಂಥಗಳು ಲಭ್ಯವಾದುವೆಂದು ಅವರು ದಿವಾನ್​ಜಿಗೆ ಬರೆದ ಪತ್ರದಿಂದ ತಿಳಿದುಬರುತ್ತದೆ. ಅವುಗಳನ್ನೆಲ್ಲ ಓದಿ ಮುಗಿಸುವ ಉದ್ದೇಶ ದಿಂದ ಅಲ್ಲಿ ಬಹಳ ದಿನ ಉಳಿದುಕೊಂಡರು. ಆದರೆ ಅಮೆರಿಕೆಗೆ ಹೋಗುವ ವಿಚಾರದಲ್ಲಿ ಸೇಠ್​ಜಿಯಿಂದ ಯಾವ ನೆರವೂ ಭರವಸೆಯೂ ಸಿಗಲಿಲ್ಲ. (ಮರುವರ್ಷ ಸ್ವಾಮೀಜಿ ಯೋಕೋ ಹಾಮದಿಂದ ಶಿಕಾಗೋಗೆ ಪ್ರಯಾಣ ಮಾಡುವಾಗ ಈತ ಅವರ ಸಹಪ್ರಯಾಣಿಕನಾಗಿದ್ದ) ಆದರೆ ಇಲ್ಲಿಗೆ ಬಂದದ್ದರಿಂದ ಅವರಿಗೆ ಇತರ ಪ್ರಯೋಜನಗಳಾಗಿದ್ದುವು. ಹೀಗೆ ಮುಂಬಯಿಯಲ್ಲಿ ಸುಮಾರು ಎರಡು ತಿಂಗಳ ಕಾಲ ಇದ್ದು, ಪೂನಾದ ಮಾರ್ಗವಾಗಿ ದಕ್ಷಿಣ ಭಾರತದ ಕಡೆಗೆ ಹೊರಟರು ಸ್ವಾಮೀಜಿ.</p>
<p>ಅವರು ಪೂನಾಗೆ ಹೊರಟಿದ್ದ ಟ್ರೈನಿನಲ್ಲೇ, ಮುಂದೆ ಲೋಕಮಾನ್ಯರೆಂದು ಹೆಸರು ಗಳಿಸಿದ ಬಾಲಗಂಗಾಧರ ತಿಲಕರೂ ಹೊರಟಿದ್ದರು. ತಿಲಕರು ಕುಳಿತಿದ್ದ ಬೋಗಿಯೊಳಗೇ ಸ್ವಾಮೀಜಿ ಪ್ರವೇಶಿಸಿದರು. ತಿಲಕರಿಗೆ ಸ್ವಾಮೀಜಿಯ ಪರಿಚಯವಿರಲಿಲ್ಲ. ಆದರೆ ಸ್ವಾಮೀಜಿಯನ್ನು ಗುರುತಿ ಸಿದ ತಿಲಕರ ಸ್ನೇಹಿತರೊಬ್ಬರು ತಿಲಕರಿಗೆ ಅವರ ಪರಿಚಯ ಮಾಡಿಕೊಟ್ಟರು. ಬಳಿಕ ಆ ಸ್ನೇಹಿತರು ಸ್ವಾಮೀಜಿಯನ್ನು ತಿಲಕರ ಮನೆಯಲ್ಲೇ ಉಳಿದುಕೊಳ್ಳುವಂತೆ ಕೇಳಿಕೊಂಡರು. ಇದಕ್ಕೆ ಸ್ವಾಮೀಜಿ ಒಪ್ಪಿದರು.</p>
<p>ಬಾಲಗಂಗಾಧರ ತಿಲಕರು ‘ಮರಾಠಾ’ಹಾಗೂ ‘ಕೇಸರಿ’ ಎಂಬ ಸುಪ್ರಸಿದ್ಧ ಪತ್ರಿಕೆಗಳ ಸಂಪಾದಕರಾಗಿದ್ದರು. ನಿರ್ಭೀತ ಪತ್ರಿಕೋದ್ಯಮಿಯೆಂದು, ಮಹಾವಿದ್ವಾಂಸರೆಂದು ಹಾಗೂ ರಾಷ್ಟ್ರೀಯ ಧುರೀಣರೆಂದು ಖ್ಯಾತರಾಗಿದ್ದರು. ಆದರೆ <span class="en">Age of Consent</span> ಮಸೂದೆಯನ್ನು ಅವರು ತೀವ್ರವಾಗಿ ವಿರೋಧಿಸಿದ್ದರು. ತಮ್ಮ ಆತಿಥೇಯರು ಯಾರೆಂದು ಸ್ವಾಮೀಜಿಗೆ ತಿಳಿದಾಗ ಅವರಲ್ಲುಂಟಾದ ಭಾವನೆಗಳನ್ನು ನಾವು ಊಹಿಸಬಹುದು. ತಿಲಕರು ಸ್ವಾಮೀಜಿಯ ಹೆಸರನ್ನು ಕೇಳಿದಾಗ ಅವರು “ನಾನೊಬ್ಬ ಸಂನ್ಯಾಸಿ” ಎಂದಷ್ಟೇ ಹೇಳಿದರು. ತಿಲಕರು ಅವರನ್ನು ಮತ್ತೆ ಪ್ರಶ್ನಿಸಲಿಲ್ಲ.</p>
<p>ಪೂನಾದಲ್ಲಿ ಸ್ವಾಮೀಜಿ ತಿಲಕರ ಅತಿಥಿಗಳಾಗಿ ೮-೧ಂ ದಿನ ಇದ್ದರು. ಕೆಲವೊಮ್ಮೆ ಅವರಿಬ್ಬರು ಅದ್ವೈತ, ಭಗವದ್ಗೀತೆ ಹಾಗೂ ವೇದಾಂತದ ಬಗ್ಗೆ ಚರ್ಚಿಸುತ್ತಿದ್ದರು. ಜನರೊಂದಿಗೆ ಬೆರೆಯು ವುದರಿಂದ ಸ್ವಾಮೀಜಿ ಸಾಧ್ಯವಾದಷ್ಟೂ ತಪ್ಪಿಸಿಕೊಳ್ಳುತ್ತಿದ್ದರು. ಆದರೆ ಒಮ್ಮೆ ತಿಲಕರೊಂದಿಗೆ ಅವರು ಪೂನಾದ ಡೆಕ್ಕನ್ ಕ್ಲಬ್ ಹೋಗಿದ್ದರು. ಅಲ್ಲಿ ಶ್ರೀ ಕಾಶಿನಾಥ ಎಂಬವರು ಯಾವುದೋ ತಾತ್ವಿಕ ವಿಷಯದ ಬಗ್ಗೆ ತುಂಬ ಚೆನ್ನಾಗಿ ಭಾಷಣ ಮಾಡಿದರು. ಅದರ ಬಗ್ಗೆ ಯಾರೂ ಚಕಾರವೆತ್ತುವಂತಿರಲಿಲ್ಲ. ಆದರೆ ಸ್ವಾಮೀಜಿ ಎದ್ದುನಿಂತು ಆ ಉಪನ್ಯಾಸಕರು ಪ್ರಸ್ತಾಪಿಸದಿದ್ದ ವಿಷಯದ ಮತ್ತೊಂದು ಮುಖವನ್ನು ಸೊಗಸಾದ ಇಂಗ್ಲಿಷಿನಲ್ಲಿ ಸುಸ್ಪಷ್ಟವಾದ ಸರಣಿಯಲ್ಲಿ ಮಂಡಿಸುತ್ತ ಮಾತನಾಡಿದರು. ಸಭಿಕರೆಲ್ಲ ಈ ಅಪರಿಚಿತ ಸಂನ್ಯಾಸಿ ಮಾತನಾಡಿದ ಕ್ರಮವನ್ನು ಕಂಡು ಬೆರಗಾದರು. ಅಂದಿನಿಂದ ಅವರನ್ನು ನೋಡಲು ಜನರು ಬರಲಾರಂಭಿಸಿದರು. ಅವರೊಂದಿಗೆ ಸ್ವಾಮೀಜಿ ಗೀತೆ, ಉಪನಿಷತ್ತುಗಳ ಕುರಿತಾಗಿ ಮಾತನಾಡುತ್ತಿದ್ದರು. ಆದರೆ ಸ್ವಾಮೀಜಿ ಅನಾಮಿಕರಾಗಿಯೇ ಉಳಿಯಲು ನಿಶ್ಚಯಿಸಿ, ಯಾರಿಗೂ ತಮ್ಮ ಹೆಸರನ್ನೇ ಹೇಳಲಿಲ್ಲ. ತಿಲಕರಿಗೂ ಸ್ವಾಮೀಜಿಯ ಹೆಸರಾಗಲಿ, ಅವರ ಪೂರ್ವಾಪರಗಳಾಗಲಿ ತಿಳಿಯಲೇ ಇಲ್ಲ. ಆದರೆ ಅವರಿಬ್ಬರೂ ‘ಒಪ್ಪಿಗೆಯ ವಯಸ್ಸಿನ ಕಾನೂನಿ’ನ ಬಗ್ಗೆ ಸಾಕಷ್ಟು ಚರ್ಚಿಸಿರಬೇಕೆಂದು ನಾವು ಊಹಿಸಬಹುದಾಗಿದೆ. ಇದಲ್ಲದೆ ಗೀತಾ ಸಂದೇಶದ ಬಗ್ಗೆ–ಮುಖ್ಯವಾಗಿ ಕರ್ಮಫಲತ್ಯಾಗದ ವಿಷಯವಾಗಿ–ತಾವಿಬ್ಬರೂ ಮಾತನಾಡಿದುದಾಗಿ ತಿಲಕರೇ ಹೇಳುತ್ತಾರೆ. ಇಷ್ಟೆಲ್ಲ ಆದರೂ ತಿಲಕರಿಗೆ ಸ್ವಾಮೀಜಿಯ ಆತ್ಮೀಯ ಪರಿಚಯವಾಗಲಿಲ್ಲ. ತಮ್ಮ ದರ್ಶನಾರ್ಥಿಗಳಾಗಿ ಬರುತ್ತಿದ್ದ ವರ ಸಂಖ್ಯೆ ತುಂಬ ಹೆಚ್ಚಾದಾಗ, ತಾವು ಮರುದಿನ ಹೊರಡುವುದಾಗಿ ಹೇಳಿದ ಸ್ವಾಮೀಜಿ, ಮನೆಯವರು ಏಳುವ ಮೊದಲೇ ಹೊರಟುಬಿಟ್ಟರು.</p>
<p>ಮುಂದೆ ಸ್ವಾಮೀಜಿ ಶಿಕಾಗೋದ ವಿಶ್ವಧರ್ಮ ಸಮ್ಮೇಳನದ ಮೂಲಕ ಸ್ವಾಮಿ ವಿವೇಕಾನಂದ ರೆಂಬ ಹೆಸರಿನಿಂದ ಜಗತ್ಪ್ರಸಿದ್ಧರಾದಾಗ, ಪತ್ರಿಕಾ ವರದಿಗಳನ್ನು ಕಂಡ ತಿಲಕರು, ಹಿಂದೊಮ್ಮೆ ತಮ್ಮ ಅತಿಥಿಯಾಗಿದ್ದ ಆ ಸಂನ್ಯಾಸಿಯೇ ಇವರಾಗಿರಬಹುದೇ ಎಂದು ಯೋಚಿಸಿದರು. ಸ್ವಾಮೀಜಿ ಭಾರತಕ್ಕೆ ಹಿಂದಿರುಗಿದ ಮೇಲೆ ಅವರ ಭಾವಚಿತ್ರಗಳನ್ನು ಕಂಡಾಗ ತಿಲಕರ ಅನುಮಾನ ಮತ್ತಷ್ಟು ಬಲವಾಯಿತು. ಆಗ ಅವರು ಸ್ವಾಮೀಜಿಗೆ ಪತ್ರವೊಂದನ್ನು ಬರೆದು, ತಮ್ಮ ಊಹೆ ಸರಿಯೋ ತಪ್ಪೋ ಎಂಬುದನ್ನು ತಿಳಿಸಬೇಕೆಂದು ವಿನಂತಿಸಿಕೊಂಡರು. ಅಲ್ಲದೆ ಮತ್ತೊಮ್ಮೆ ಪೂನಾಗೆ ಭೇಟಿ ನೀಡಬೇಕೆಂದೂ ಬೇಡಿಕೊಂಡರು. ತಕ್ಷಣ ಸ್ವಾಮೀಜಿ ತಿಲಕರ ಪತ್ರಕ್ಕೆ ಉತ್ತರಿಸಿ, ಹಿಂದೆ ಅವರ ಅತಿಥಿಯಾಗಿದ್ದವರು ತಾವೇ ಎಂಬುದನ್ನು ದೃಢಪಡಿಸಿದರು. ಆದರೆ ಈ ಸಂದರ್ಭದಲ್ಲಿ ತಾವು ಬರಲು ಸಾಧ್ಯವಿಲ್ಲವೆಂದು ತಿಳಿಸಿ ಅವರ ಕ್ಷಮೆ ಕೋರಿದರು.</p>
<p>೧೯ಂ೧ರಲ್ಲಿ ಕಲ್ಕತ್ತದಲ್ಲಿ ನಡೆದ ಭಾರತ ರಾಷ್ಟ್ರೀಯ ಕಾಂಗ್ರೆಸ್​ನ ಅಧಿವೇಶನದಲ್ಲಿ ಭಾಗವಹಿ ಸಲು ಬಂದಿದ್ದ ಬಾಲಗಂಗಾಧರ ತಿಲಕರು ಬೇಲೂರಿನ ಶ್ರೀರಾಮಕೃಷ್ಣ ಮಠವನ್ನು ಸಂದರ್ಶಿಸಿ ದರು. ಆಗ ಅವರನ್ನು ಸ್ವಾಮೀಜಿ ಹಾರ್ದಿಕವಾಗಿ ಸ್ವಾಗತಿಸಿದರು. ತಿಲಕರು ತಮ್ಮ ಸ್ನೇಹಿತರ ಜೊತೆಯಲ್ಲಿ ಚಹಾ ಸ್ವೀಕರಿಸಿದರು. ಮಾತಿನ ಸಂದರ್ಭದಲ್ಲಿ ಸ್ವಾಮೀಜಿ ತಿಲಕರಿಗೆ ಹಾಸ್ಯವಾಗಿ ಹೇಳುತ್ತಾರೆ, “ನೀವು ಸಂನ್ಯಾಸ ಸ್ವೀಕರಿಸಿ ಬಂಗಾಳಕ್ಕೆ ಬಂದು ಇಲ್ಲಿ ನನ್ನ ಕೆಲಸವನ್ನು ನಿರ್ವಹಿಸಿ; ನಾನು ಮಹಾರಾಷ್ಟ್ರಕ್ಕೆ ಹೋಗಿ ನಿಮ್ಮ ಕಾರ್ಯವನ್ನು ಮುಂದುವರಿಸುತ್ತೇನೆ. . . ಒಬ್ಬ ವ್ಯಕ್ತಿಯ ಪ್ರಭಾವ ಅವನ ಸ್ವಸ್ಥಳಕ್ಕಿಂತ ದೂರದ ಪ್ರಾಂತ್ಯದಲ್ಲೇ ಹೆಚ್ಚು !” ಬಳಿಕ ಅವರಿಬ್ಬರೂ ವೈಯಕ್ತಿಕ ವಾಗಿ ಬಹಳ ಹೊತ್ತು ಮಾತನಾಡಿದರೆಂದೂ ತಿಳಿದುಬರುತ್ತದೆ.</p>
<p>ಪೂನಾದಿಂದ ಸ್ವಾಮೀಜಿ ಕೊಲ್ಲಾಪುರಕ್ಕೆ ಬಂದರು. ಹಿಂದೆ ಅವರು ಲಿಂಬ್ಡಿಯಿಂದ ಹೊರಟು ಭಾವನಗರಕ್ಕೆ ಬಂದಿದ್ದಾಗ ಅಲ್ಲಿನ ಮಹಾರಾಜ ಅವರಿಗೆ ಕೊಲ್ಲಾಪುರದ ರಾಜನಿಗೆ ಉದ್ದೇಶಿಸಿದ ಪರಿಚಯ ಪತ್ರವನ್ನು ಕೊಟ್ಟಿದ್ದ. ಅರಮನೆಯಲ್ಲಿ ಸ್ವಾಮೀಜಿಗೆ ಆದರದ ಸ್ವಾಗತ ದೊರಕಿತು. ಅವರಿಂದ ತುಂಬ ಪ್ರಭಾವಿತಳಾದ ಮಹಾರಾಣಿ ಅವರಿಗೆ ಏನಾದರೊಂದು ಕಾಣಿಕೆಯನ್ನು ಅರ್ಪಿಸಲು ಮುಂದಾದಳು. ಆದರೆ ಸ್ವಾಮೀಜಿ ಏನನ್ನೂ ಸ್ವೀಕರಿಸಲು ಒಪ್ಪದಿದ್ದಾಗ ಬಲವಂತ ದಿಂದ ಅವರಿಗೊಂದು ಹೊಸ ಕಾವಿ ವಸ್ತ್ರವನ್ನು ಅರ್ಪಿಸಿದಳು.</p>
<p>ಖಾಸ್​ಬಾಗ್ ಎಂಬಲ್ಲಿ ಅವರಿಗೆ ಇಳಿದುಕೊಳ್ಳಲು ವ್ಯವಸ್ಥೆ ಮಾಡಲಾಗಿತ್ತು. ಅದ್ಭುತ ಸಂನ್ಯಾಸಿಗಳೊಬ್ಬರು ಆಗಮಿಸಿರುವ ಸುದ್ದಿ ಊರಿನಲ್ಲೆಲ್ಲ ಹರಡಿ, ಜನ ಬರಲಾರಂಭಿಸಿದರು. ಸ್ವಾಮೀಜಿಯನ್ನು ಭೇಟಿ ಮಾಡಿದ ಶ್ರೀ ವಿಜಾಪುರಕರ್ ಎಂಬವರು ಅವರ ಕುರಿತಾದ ಸ್ಮೃತಿ ಲೇಖನದಲ್ಲಿ ಹೀಗೆ ಬರೆಯುತ್ತಾರೆ :</p>
<p>“ಒಂದು ಸಂಜೆ ನಾವು ಅವರನ್ನು ನೋಡಲು ಹೋದೆವು. ಅಲ್ಲಿದ್ದವರೊಂದಿಗೆ ಮಾತನಾಡು ತ್ತಿದ್ದ ಸ್ವಾಮೀಜಿಯ ಧ್ವನಿ ದೂರದಿಂದ ಕೇಳಿಸಿತು. ಆ ಧ್ವನಿ ಎಷ್ಟು ಮಧುರ-ಗಂಭೀರ ಹಾಗೂ ಸುಸ್ಪಷ್ಟವಾಗಿತ್ತೆಂದರೆ, ಅದನ್ನು ಕೇಳಿದೊಡನೆಯೇ ಅವರೆಂತಹ ಅದ್ಭುತ ವ್ಯಕ್ತಿ ಎಂಬುದು ಮನವರಿಕೆಯಾಗುವಂತಿತ್ತು. ಕೇಳುಗರ ಪ್ರಶ್ನೆಗಳಿಗೆ ಸ್ವಾಮೀಜಿ ಅಡೆತಡೆಯಿಲ್ಲದೆ ಉತ್ತರಿಸುತ್ತಿ ದ್ದರು. ಮರುದಿನ ನಮ್ಮ ಸಂಘಕ್ಕೆ ಭೇಟಿಕೊಡುವಂತೆ ಅವರನ್ನು ಆಹ್ವಾನಿಸಿದೆವು. ಅಲ್ಲಿಯೂ ಅವರು ಅತ್ಯಂತ ನಿರರ್ಗಳವಾಗಿ, ಸೊಗಸಾಗಿ ಮಾತನಾಡಿದರು. ಮಾತಿನ ಸಂದರ್ಭದಲ್ಲಿ ಅವರು ಉದ್ಗರಿಸಿದರು. ‘ಬೌದ್ಧಧರ್ಮ ಎನ್ನುವುದು ಯಾವುದರ ಬಂಡುಗಾರ ಶಿಶುವೋ, ಕ್ರೈಸ್ತ ಧರ್ಮವು ಯಾವುದರ ಅಸ್ಪಷ್ಟ ಅನುಕರಣೆ ಮಾತ್ರವೋ, ಅಂತಹ ಹಿಂದೂಧರ್ಮ ನನ್ನದು ! ಭೋಗಗಳ ಬೆನ್ನಟ್ಟಿ ಓಡುತ್ತಿರುವ ಪಾಶ್ಚಾತ್ಯರು ಧರ್ಮದ ಮರ್ಮವನ್ನು ಹೇಗೆ ಗ್ರಹಿಸಿ ಯಾರು?’. . .</p>
<p>“ಹೀಗೆ ಅವರು ಸುಮಾರು ಒಂದೂವರೆ ಗಂಟೆಗಳ ಕಾಲ ಸುಲಲಿತ ಶೈಲಿಯಲ್ಲಿ ಮಾತನಾಡಿ ದರು. ಮುಂದೆ ಅವರೊಬ್ಬ ಮಹಾವಾಗ್ಮಿಯಾಗಿ ಪ್ರಸಿದ್ಧರಾಗಬಲ್ಲರೆಂದು ನಾವೆಲ್ಲ ಊಹಿಸಿ ದೆವು . . .”</p>
<p>ಕೊಲ್ಲಾಪುರದಲ್ಲಿ ಕೆಲದಿನಗಳನ್ನು ಕಳೆದು, ದಕ್ಷಿಣ ಭಾರತದತ್ತ ಹೊರಟ ಸ್ವಾಮೀಜಿ, ೧೮೯೨ರ ಅಕ್ಟೋಬರ್ ೧೫ರಂದು ಬೆಳಗಾವಿಯನ್ನು ತಲುಪಿದರು. ಕೊಲ್ಲಾಪುರದ ರಾಜನ ಆಪ್ತಕಾರ್ಯ ದರ್ಶಿಯಿಂದ ಅವರು ಇಲ್ಲಿನ ಶ್ರೀಯುತ ಭಾಟೆ ಎಂಬವರಿಗೆ ಪರಿಚಯ ಪತ್ರವನ್ನು ತಂದಿದ್ದರು. ಇವರು ಸಂಪ್ರದಾಯಸ್ಥ ಮರಾಠಿಗರು. ಮೊದಲ ನೋಟಕ್ಕೇ ಇತರ ಸಂನ್ಯಾಸಿಗಳಿಗಿಂತ ತುಂಬ ಭಿನ್ನವಾಗಿ ಕಂಡುಬಂದ ಸ್ವಾಮೀಜಿಯನ್ನು ನೋಡಿ ಮನೆಯವರು ಅಚ್ಚರಿಗೊಂಡರು. ಅವರೊಂದಿಗೆ ಸ್ವಲ್ಪ ಹೊತ್ತು ಮಾತನಾಡುತ್ತಿದ್ದಂತೆಯೇ, ಅವರ ವಿಶಾಲ ಜ್ಞಾನ, ಅಪಾರ ಬುದ್ಧಿಮತ್ತೆಯನ್ನು ಮನಗಂಡ ಮನೆಯವರು ಮತ್ತಷ್ಟು ಆಶ್ಚರ್ಯಗೊಂಡರು.</p>
<p>ಸ್ವಾಮೀಜಿ ಇವರ ಮನೆಗೆ ಬಂದಾಗ ಭಾಟೆಯವರ ಮಗ ಜಿ. ಎಸ್. ಭಾಟೆ, ಸಂಸ್ಕೃತ ವ್ಯಾಕರಣ ಗ್ರಂಥ ‘ಅಷ್ಟಾಧ್ಯಾಯಿ’ಯನ್ನು ಅಧ್ಯಯನ ಮಾಡುತ್ತ ಕುಳಿತಿದ್ದ. (ಮುಂದೆ ಇವನೇ ಸ್ವಾಮೀಜಿಯ ಕುರಿತಾದ ಸ್ಮೃತಿಲೇಖನವನ್ನು ಬರೆಯುತ್ತಾನೆ.) ಅವನ ಪಾಲಿಗೆ ಅದೊಂದು ಕಬ್ಬಿಣದ ಕಡಲೆಯಾಗಿತ್ತು. ಅದರ ಕೆಲವು ಭಾಗಗಳನ್ನು ನೆನಪಿನಿಂದ ಹೇಳಲು ಹೊರಟಾಗ ಮತ್ತೆ ಮತ್ತೆ ತಪ್ಪುತ್ತಿದ್ದ. ಆಗ ಅಲ್ಲಿದ್ದ ಸ್ವಾಮೀಜಿ ನಸುನಗುತ್ತ ಅವನನ್ನು ತಿದ್ದಿದರು. ಆ ಕಷ್ಟದ ಭಾಗಗಳನ್ನೂ ಅವರು ಬಾಯಿಪಾಠ ಮಾಡಿದಂತೆ ಒಪ್ಪಿಸಿದಾಗ ಹುಡುಗನ ಆಶ್ಚರ್ಯಕ್ಕೆ ಪಾರವೇ ಇಲ್ಲ. ಆದರೆ ಅವನಿಗೆ ತುಂಬ ನಾಚಿಕೆಯೂ ಆಯಿತು. ಬಳಿಕ ಅವನ ತಂದೆ ಅಮರಕೋಶವನ್ನು ಹೇಳುವಂತೆ ಆಜ್ಞಾಪಿಸಿದರು. ಅವನಿಗೆ ಅದು ಬರುತ್ತಲೂ ಇತ್ತು. ಆದರೆ ತಾನು ಅದನ್ನು ಹೇಳು ವಾಗ ಏನಾದರೂ ತಪ್ಪಾಗಿಬಿಟ್ಟರೆ ? ಅದನ್ನು ಈ ಸ್ವಾಮಿಗಳು ತಿದ್ದುವಂತಾದರೆ ? ! ಎಂದು ಆಲೋಚಿಸಿ, ಹುಡುಗ ತನಗೆ ಅದು ಬರುವುದೇ ಇಲ್ಲ ಎಂದುಬಿಟ್ಟ ! ಆಗ ಅವನ ತಂದೆ, ಅವನು ನಿರೀಕ್ಷಿಸಿದ್ದಂತೆಯೇ, ಚೆನ್ನಾಗಿ ಬೈದು ಛೀಮಾರಿ ಹಾಕಿದರು. ಅಪ್ಪನ ಕೈಯಲ್ಲಿ ಬೈಸಿಕೊಂಡರೂ ಪರವಾಗಿಲ್ಲ ಎಂದು ಆತ ತನಗದು ಬರುವುದಿಲ್ಲವೆಂದೇ ಸಾಧಿಸಿಬಿಟ್ಟ.</p>
<p>ಸ್ವಾಮೀಜಿಯ ಸ್ವಭಾವವನ್ನು ಅರ್ಥಮಾಡಿಕೊಳ್ಳಲು ಮನೆಯವರಿಗೆ ಮೊದಮೊದಲು ಬಹಳವೇ ಕಷ್ಟವಾಯಿತು. ಆದರೆ ಒಂದೆರಡು ದಿನ ಕಳೆಯುವಷ್ಟರಲ್ಲಿ ಅವರಿಗೆ ಸ್ವಾಮೀಜಿಯ ವ್ಯಕ್ತಿತ್ವದ ಪರಿಚಯವಾಯಿತು. ಕೆಲವೇ ದಿನಗಳಲ್ಲಿ ಅವರೊಡನೆ ಸಂಭಾಷಿಸಲು ಅಲ್ಲಿನ ಪಂಡಿತರೂ ಜನನಾಯಕರೂ ಸೇರಿದಂತೆ ಹಲವಾರು ಜನ ಬರಲಾರಂಭಿಸಿದರು. ಎಲ್ಲ ರೊಂದಿಗೂ ನಿರ್ಭಿಡೆಯಿಂದ ಮಾತನಾಡುತ್ತಿದ್ದ ಸ್ವಾಮೀಜಿಯಲ್ಲಿ ಎದ್ದುಕಾಣುತ್ತಿದ್ದ ಒಂದು ಪ್ರಮುಖ ಅಂಶವೆಂದರೆ ಅವರ ಹಾಸ್ಯಪ್ರಜ್ಞೆ. ವಾದ-ವಿವಾದಗಳು ತಾರಕಕ್ಕೇರಿದಾಗಲೂ ಅವರು ಮಾತ್ರ ತಮ್ಮ ಹಾಸ್ಯ ಪ್ರಿಯತೆಯ ಸ್ವಭಾವವನ್ನು ಕಳೆದುಕೊಳ್ಳುತ್ತಿರಲಿಲ್ಲ. ಕೊಂಕಿನ ಪ್ರಶ್ನೆಗಳಿಗೆ ಅವರ ಉತ್ತರ ಸದಾ ಸಿದ್ಧವಾಗಿರುತ್ತಿತ್ತು. ಆದರೆ ಅದರಲ್ಲಿ ವಿಷವಿರುತ್ತಿರಲಿಲ್ಲ.</p>
<p>ಒಂದು ದಿನ ಬೆಳಗಾವಿಯ ಎಗ್ಸಿಕ್ಯುಟಿವ್ ಎಂಜಿನಿಯರ್ ಅವರನ್ನು ನೋಡಲು ಬಂದ. ಆ ಊರಿನಲ್ಲೇ ಅತಿ ಹೆಚ್ಚು ತಿಳಿದವನೆಂಬ ಹೆಸರು ಗಳಿಸಿದ್ದವನು ಈತ. ಹೊರನೋಟಕ್ಕೆ ನಿಷ್ಠಾವಂತ ~—ಸಂಪ್ರದಾಯಸ್ಥ ಹಿಂದುವಾಗಿದ್ದ ಈತ, ಅಂತರಂಗದಲ್ಲಿ ಸಂದೇಹವಾದಿ. ಆಧುನಿಕ ವಿಜ್ಞಾನದ ಕಡೆಗೇ ಇವನ ಒಲವು. ಇವನು ಸ್ವಾಮೀಜಿಯ ಮುಂದೆ, ಧರ್ಮದ ಕುರಿತಾದ ತನ್ನ ಅನಿಸಿಕೆಯನ್ನು ಮಂಡಿಸಿದ : “ಸ್ವಾಮೀಜಿ, ನನಗನ್ನಿಸುತ್ತದೆ, ಈ ಧರ್ಮ, ಧಾರ್ಮಿಕ ಆಚರಣೆಗಳು–ಇವುಗಳ ಲ್ಲೆಲ್ಲ ಏನೂ ತಿರುಳಿಲ್ಲ ಎಂದು. ಇವು ಹೀಗೇ ಎಷ್ಟೋ ಕಾಲದಿಂದ ನಡೆದುಕೊಂಡು ಬಂದು ಸಂಪ್ರದಾಯ ಅಂತ ಆಗಿಬಿಟ್ಟಿವೆ ಅಷ್ಟೆ.” ಧರ್ಮದ ಕುರಿತಾದ ಇಂತಹ ಪೊಳ್ಳು ವ್ಯಾಖ್ಯೆಯನ್ನು ಸ್ವಾಮೀಜಿ ಪುರಸ್ಕರಿಸಿಯಾರೆ ? ವಯಸ್ಸೊಂದನ್ನು ಬಿಟ್ಟು ಉಳಿದ ಎಲ್ಲದರಲ್ಲೂ–ಧರ್ಮ, ವಿಜ್ಞಾನ, ಶಾಸ್ತ್ರಗಳು, ಆಧ್ಯಾತ್ಮಿಕ ಹಾಗೂ ಲೌಕಿಕಾನುಭವಗಳೆಲ್ಲದರಲ್ಲೂ–ಅವನಿಗಿಂತ ಹಿರಿಯ ರಾದ ಸ್ವಾಮೀಜಿ ಅವನ ವಾದವನ್ನು ಸುಲಭದಲ್ಲಿ ಅಡಗಿಸಿಬಿಟ್ಟರು. ಅಲ್ಲದೆ ಅವರೊಂದು ಮಾತನ್ನು ಹೇಳಿದರು, “ಒಂದು ಕಿಂಚಿತ್ತಾದರೂ ಆಧ್ಯಾತ್ಮಿಕ ಅನುಭವವಿಲ್ಲದಂತಹ ಧಾರ್ಮಿಕ ಜೀವನವೆಂದರೆ ಅದೆಂಥ ಧಾರ್ಮಿಕ ಜೀವನ ! ಅಂತಹ ಧಾರ್ಮಿಕನಿಗಿಂತ ಕಡೆಯಪಕ್ಷ ಒಂದು ಪ್ರೇತವನ್ನು ಕಂಡಿರುವವನೇ ಎಷ್ಟೋ ಉತ್ತಮ.” ಪ್ರೇತವನ್ನು ಕಾಣುವುದೆಂದರೆ ಅದೊಂದು ಅಸಾಮಾನ್ಯ, ಅಲೌಕಿಕ ಅನುಭವವೇ ಸರಿ. ಅದು ಎಲ್ಲರಿಗೂ ಸುಲಭವಾಗಿ ಆಗುವಂತಹ ಅನುಭವವಲ್ಲ. ಇಂತಹ ಕ್ಷುದ್ರ ಅನುಭವವನ್ನು ಪಡೆದವನಾದರೂ ಸುಮ್ಮನೆ ಮಣಗಟ್ಟಲೆ ಶಾಸ್ತ್ರಗಳನ್ನು ಓದಿಕೊಂಡವನಿಗಿಂತ ಮೇಲು ಎಂಬುದು ಸ್ವಾಮೀಜಿಯ ಅಭಿಪ್ರಾಯ. ಏಕೆಂದರೆ ಧಾರ್ಮಿಕ ವ್ಯಕ್ತಿಯೆಂದು ಕರೆಸಿಕೊಳ್ಳಬೇಕಾದರೆ ಶಾಸ್ತ್ರಗ್ರಂಥಗಳನ್ನು ಓದಿಕೊಂಡು ಭಾಷಣ ಬಿಗಿದು ಜನರನ್ನು ಬೆರಗುಗೊಳಿಸಿದರೆ ಸಾಲದು; ಓದಿ ಗಳಿಸಿದ ಪಾಂಡಿತ್ಯವನ್ನು ಬಳಿಸಿಕೊಂಡು ಸಾಧನೆ ಮಾಡಬೇಕು. ಸಾಧನೆ ಮಾಡಿ ಇಂದ್ರಿಯಾತೀತವಾದ ಅನುಭವಗಳನ್ನು ಮಾಡಿಕೊಳ್ಳ ಬೇಕು. ಇಂತಹ ಅನುಭವಗಳನ್ನು ಪಡೆದುಕೊಂಡವರು ಆ ಶಾಸ್ತ್ರಗಳೆಲ್ಲ ಗೊಡ್ಡು ಕಂತೆಗಳು ಎಂದು ಕರೆಯುವ ಹೆಡ್ಡತನದ ಮಾತನಾಡಲಾರರು.</p>
<p>ಹೀಗೆ ಅತ್ಯಂತ ವೈಜ್ಞಾನಿಕವಾಗಿ, ತರ್ಕಬದ್ಧವಾಗಿ ಮಾತನಾಡಿ ಸ್ವಾಮೀಜಿ ತನ್ನನ್ನು ಸುಮ್ಮನಾಗಿ ಸಿದಾಗ ಆ ಎಂಜಿನಿಯರಿಗೆ ಅಸಾಧ್ಯ ಕೋಪ ಬಂದಿತು. ತಡೆಯಲಾರದೆ ಅವಿನಯದಿಂದ ವರ್ತಿಸಲಾರಂಭಿಸಿದ. ಆಗ ಸ್ವಾಮೀಜಿಯ ಆತಿಥೇಯರಾದ ಭಾಟೆ ಅದನ್ನು ಸಹಿಸದೆ ಪ್ರತಿಭಟಿಸಿ ದರು. ತಕ್ಷಣ ಸ್ವಾಮೀಜಿ ಮುಗುಳ್ನಗುತ್ತ ಮಧ್ಯೆ ಪ್ರವೇಶಿಸಿ, “ಇರಲಿ ಬಿಡಿ, ಪರವಾಗಿಲ್ಲ” ಎನ್ನುತ್ತ ಸಮಾಧಾನಗೊಳಿಸಿದರು.</p>
<p>ಸ್ವಾಮೀಜಿ ಈ ಬಗೆಯ ಚರ್ಚೆಗಳಲ್ಲಿ ಭಾಗವಹಿಸುತ್ತಿದ್ದರಾದರೂ, ಅವರ ಉದ್ದೇಶವು ಚರ್ಚೆಯಲ್ಲಿ ಗೆಲ್ಲಬೇಕೆಂಬುದಕ್ಕಿಂತ ಹೆಚ್ಚಾಗಿ, ಸತ್ಯಾಂಶವನ್ನು ತೋರಿಸಿಕೊಡುವುದಾಗಿತ್ತು. ಹಿಂದೂಧರ್ಮ ಇನ್ನೂ ಜೀವಂತವಾಗಿದೆಯೆಂಬ ಸತ್ಯವನ್ನು ಭಾರತಕ್ಕೆ ಮಾತ್ರವಲ್ಲದೆ ಇಡೀ ಜಗತ್ತಿಗೇ ತೋರಿಸಿಕೊಡಲು ಹಾಗೂ ವೇದಾಂತದಲ್ಲಡಗಿರುವ ಅನರ್ಘ್ಯ ಸತ್ಯವನ್ನು ಸಮಸ್ತ ವಿಶ್ವದ ಮೇಲೆ ವರ್ಷಿಸಲು ಕಾಲ ಸನ್ನಿಹಿತವಾಗಿದೆ ಎಂಬುದನ್ನು ತಿಳಿಸಿಕೊಡುವುದು ಅವರ ಇಚ್ಛೆಯಾಗಿತ್ತು. ಇದನ್ನು ಸ್ವತಃ ಅವರೇ ಸ್ಪಷ್ಟಪಡಿಸುತ್ತಾರೆ. ತಮ್ಮ ಜೀವನೋದ್ದೇಶದ ಒಂದು ಕಲ್ಪನೆ ಅವರಲ್ಲಿ ಮೂಡುತ್ತಿರುವುದನ್ನು ನಾವಿಲ್ಲಿ ಕಾಣಬಹುದು.</p>
<p>ಒಂದು ದಿನ ಭಾಟೆಯವರು ಸ್ವಾಮೀಜಿಯನ್ನು ಹರಿಪದ ಮಿತ್ರ ಎಂಬವನ ಮನೆಗೆ ಕರೆದು ಕೊಂಡು ಹೋಗಿ ಅವನಿಗೆ ಪರಿಚಯ ಮಾಡಿಸಿದರು. ಈತ ಅಲ್ಲಿನ ಅರಣ್ಯಾಧಿಕಾರಿ ; ಒಳ್ಳೇ ವಿದ್ಯಾವಂತ, ಬುದ್ಧಿವಂತ. ಆದರೆ ದೇವರು, ಧರ್ಮ–ಇವುಗಳಲ್ಲಿ ಅವನ ನಂಬಿಕೆ ಸಂಪೂರ್ಣ ಅಳಿಸಿಹೋಗಿದ್ದಿತು. ಎಲ್ಲಾ ಸಾಧುಸಂನ್ಯಾಸಿಗಳನ್ನೂ ಮೋಸಗಾರರು ಎಂಬ ದೃಷ್ಟಿಯಿಂದಲೇ ನೋಡುತ್ತಿದ್ದ. ಈಗ ಸ್ವಾಮೀಜಿಯನ್ನು ನೋಡಿದಾಗ ತನಗರಿವಿಲ್ಲದಂತೆಯೇ ಅವರಿಂದ ಆಕರ್ಷಿತನಾದ. “ಶಾಂತ ಮುಖಮುದ್ರೆ, ಮಿಂಚಿನಂತೆ ಮಿನುಗುವ ಕಣ್ಣುಗಳು, ಮೈಮೇಲೆ ಕಾಷಾಯ ವಸ್ತ್ರ, ತಲೆಗೆ ಸುತ್ತಿದ್ದ ಪೇಟ, ಕಾಲಿಗೆ ಸಾಮಾನ್ಯರು ಬಳಸುವಂತಹ ಕೊಲ್ಲಾಪುರಿ ಚಪ್ಪಲಿ”–ಇದು ಹರಿಪದ ಮಿತ್ರನೇ ವರ್ಣಿಸುವಂತೆ ಸ್ವಾಮೀಜಿಯ ಚಿತ್ರ. ಆದರೂ ಅವರು ಬಂಗಾಳಿಗಳೆಂದು ತಿಳಿದುಬಂದಾಗ ಮೊದಲು ಅವನ ಮನಸ್ಸಿಗೆ ಬಂದ ಭಾವನೆಯೆಂದರೆ, “ಓಹೋ ! ಈ ಬಂಗಾಳೀ ಸಂನ್ಯಾಸಿಗೆ ಮರಾಠಿಗರ ಮನೆ ಒಗ್ಗಲಿಲ್ಲವೆಂದು ಕಾಣುತ್ತದೆ. ಆದ್ದರಿಂದ ಈಗ ಬಂಗಾಳಿಯ ಮನೆಯನ್ನೇ ಹುಡುಕಿಕೊಂಡು ಬಂದಿದ್ದಾನೆ !” ಎಂದು. ಆದರೂ ಅವರನ್ನು ಸ್ವಾಗತಿಸಿ ಬರಮಾಡಿಕೊಂಡ. ಅವರೊಂದಿಗೆ ಹತ್ತು ನಿಮಿಷ ಮಾತನಾಡುವಷ್ಟರಲ್ಲಿ ಅವನಿಗೆ ಗೊತ್ತಾಯಿತು–ಇವರು ತನಗಿಂತ ಎಲ್ಲ ವಿಷಯದಲ್ಲೂ ಸಹಸ್ರಪಾಲು ಉತ್ತಮರು ಎಂದು. ಅವನು ನಿರೀಕ್ಷಿಸಿದ್ದಕ್ಕೆ ವಿರುದ್ಧವಾಗಿ ಸ್ವಾಮೀಜಿ ಅವನಿಂದ ಏನನ್ನೂ ಬೇಡಲೇ ಇಲ್ಲ. ಕಡೆಗೆ ಸೌಜನ್ಯಕ್ಕಾಗಿ, ಅವರನ್ನು ತನ್ನ ಮನೆಯಲ್ಲೇ ಉಳಿದುಕೊಳ್ಳುವಂತೆ ವಿನಂತಿಸಿಕೊಂಡ ಹರಿಪದಬಾಬು. ಆಗ ಅವರು, “ನನಗೆ ಆ ವಕೀಲರ ಮನೆ ಚೆನ್ನಾಗಿ ಒಗ್ಗಿದೆ. ಮನೆಯವರೆಲ್ಲ ನನ್ನ ವಿಷಯದಲ್ಲಿ ತುಂಬಾ ವಿಶ್ವಾಸ ತೋರಿಸುತ್ತಿದ್ದಾರೆ. ಈಗ ನಾನು ಬಂಗಾಳಿಗಳೊಬ್ಬರು ಸಿಕ್ಕಿದರೆಂದು ಅವರ ಮನೆಯಿಂದ ಹೊರಟುಬಿಟ್ಟರೆ, ಅವರೇನೆಂದುಕೊಂಡಾರು ? ಆದ್ದರಿಂದ ಈ ಬಗ್ಗೆ ನಾನು ವಿಚಾರಮಾಡಿ ತಿಳಿಸುತ್ತೇನೆ” ಎಂದರು. ಬಳಿಕ ಹೆಚ್ಚಿನ ಮಾತುಕತೆಯೇನೂ ನಡೆಯಲಿಲ್ಲ. ಆದರೆ ಅವರಾಡಿದ ನಾಲ್ಕಾರು ಮಾತುಗಳಿಂದಲೇ ಹರಿಪದ ಬಾಬು ತೀವ್ರವಾಗಿ ಪ್ರಭಾವಿತನಾಗಿದ್ದ. ಮರುದಿನ ಬೆಳಗ್ಗೆ ಉಪಾಹಾರಕ್ಕೆ ತನ್ನ ಮನೆಗೆ ಆಹ್ವಾನಿಸಿದ.</p>
<p>ನಿಜಕ್ಕೂ ಎಲ್ಲ ಬಗೆಯ ‘ಬೇಕು’ಗಳಿಂದಲೂ ಮುಕ್ತರಾದ ಸಂನ್ಯಾಸಿಗಳಿರಲು ಸಾಧ್ಯವೆಂಬು ದನ್ನು ಅವನು ಈವರೆಗೆ ನಂಬಲು ಸಿದ್ಧನಿರಲಿಲ್ಲ. ಆದರೆ ಇಂದು ಅಂತಹವರೊಬ್ಬರನ್ನು ಕಾಣುವ ಸುಯೋಗ ಅವನಿಗೆ ಲಭಿಸಿತ್ತು. ‘ಮನಸ್ಸು ಮಾಡಿದ್ದರೆ ಸ್ವಾಮೀಜಿ ಸಾಕಷ್ಟು ಹಣವನ್ನು ಸಂಪಾದಿಸಬಹುದಾಗಿತ್ತು ; ಆದರೆ ಅವರು ಸ್ವಾರ್ಥವನ್ನು ಸಂಪೂರ್ಣ ತ್ಯಜಿಸಿದ್ದರಿಂದಲೇ ಹೀಗೆ ಸಂನ್ಯಾಸಿಯಾಗಿದ್ದಾರೆ ; ಮತ್ತು ಹೀಗೆ ಸ್ವಾರ್ಥದ ಲವಲೇಶವೂ ಇಲ್ಲದಿರುವುದರಿಂದಲೇ ಅವರು ಅಷ್ಟೊಂದು ಆನಂದಭರಿತರಾಗಿ, ಹಸನ್ಮುಖಿಗಳಾಗಿದ್ದಾರೆ’ಎಂದು ಆತ ಆಲೋಚಿಸಿದ.</p>
<p>ಮರುದಿನ ಬೆಳಗ್ಗೆ ಆರು ಗಂಟೆಯಿಂದಲೇ ಅವರಿಗಾಗಿ ಕಾಯುತ್ತ ಕುಳಿತ. ಆದರೆ ಗಂಟೆ ಎಂಟಾದರೂ ಸ್ವಾಮೀಜಿ ಬಾರದಿದ್ದಾಗ ತಾನೇ ವಕೀಲರ ಮನೆಗೆ ಹೊರಟ. ಅಲ್ಲಿ ಅವರು ಅನೇಕ ಜನ ಪಂಡಿತರು, ವಕೀಲರು ಹಾಗೂ ಇತರ ಗಣ್ಯ ವ್ಯಕ್ತಿಗಳಿಂದ ಸುತ್ತುವರಿದು ಕುಳಿತಿದ್ದಾರೆ ; ಎಲ್ಲರೂ ಬೇರೆಬೇರೆ ವಿಷಯಗಳಿಗೆ ಸಂಬಂಧಪಟ್ಟಂತೆ ಪ್ರಶ್ನೆಗಳನ್ನು ಕೇಳುತ್ತಿದ್ದಾರೆ ; ಅವುಗಳಿ ಗೆಲ್ಲ ಸ್ವಾಮೀಜಿ ಸ್ವಲ್ಪವೂ ಅಳುಕಿಲ್ಲದೆ, ಕೆಲವೊಮ್ಮೆ ಇಂಗ್ಲಿಷಿನಲ್ಲಿ, ಕೆಲವೊಮ್ಮೆಹಿಂದಿ ಅಥವಾ ಸಂಸ್ಕೃತದಲ್ಲಿ ಉತ್ತರಿಸುತ್ತಿದ್ದಾರೆ. ಕುಳಿತವರೆಲ್ಲ ಮಂತ್ರಮುಗ್ಧರಾಗಿ ಅವರ ಉತ್ತರಗಳನ್ನು ಆಲಿಸುತ್ತಿದ್ದಾರೆ. ಅವರು ಉತ್ತರಿಸುವ ವೈಖರಿಯನ್ನು ಕಂಡು ಹರಿಪದ ಬಾಬುವಿಗೆ ಅನ್ನಿಸಿತು, ‘ಇವರೇನು ಮನುಷ್ಯರೋ ಅಥವಾ ದೇವತೆಯೋ !’</p>
<p>ಈ ಪ್ರಶ್ನೋತ್ತರದ ಸಂದರ್ಭದಲ್ಲಿ ವಕೀಲನೊಬ್ಬ ಕೇಳಿದ :</p>
<p>“ಸ್ವಾಮೀಜಿ, ನಾವು ಬೆಳಗ್ಗೆ-ಸಂಜೆ ಸಂಧ್ಯಾವಂದನೆಯ ಸಮಯದಲ್ಲಿ ಹೇಳುವ ಮಂತ್ರಗಳೆಲ್ಲ ಸಂಸ್ಕೃತದಲ್ಲಿವೆ. ನಮಗೆ ಅವೆಲ್ಲ ಒಂದಿಷ್ಟೂ ಅರ್ಥವಾಗುವುದಿಲ್ಲ. ಅವುಗಳನ್ನು ಸುಮ್ಮನೆ ಹಾಗೆಯೇ ಹೇಳುತ್ತ ಹೋಗುವುದರಿಂದ ನಮಗೇನಾದರೂ ಪ್ರಯೋಜನವಿದೆಯೆ ?”</p>
<p>ಸ್ವಾಮೀಜಿ ದೃಢವಾಗಿ ಉತ್ತರಿಸಿದರು :</p>
<p>“ಖಂಡಿತ ಅವುಗಳಿಂದ ಸತ್ಪರಿಣಾಮವುಂಟಾಗುತ್ತದೆ. ಆದರೆ, ಮೊದಲನೆಯದಾಗಿ, ನೀನು ಬ್ರಾಹ್ಮಣಕುಟುಂಬದಲ್ಲಿ ಹುಟ್ಟಿರುವುದರಿಂದ ಆ ಮಂತ್ರಗಳ ಅರ್ಥವನ್ನು ಸುಲಭವಾಗಿ ಅರಿತು ಕೊಳ್ಳಬಹುದಾಗಿತ್ತು. ನೀನು ಹಾಗೆ ಮಾಡದಿದ್ದರೆ ಅದು ಯಾರ ತಪ್ಪು ? ಹೋಗಲಿ, ಅರ್ಥ ಗೊತ್ತಿಲ್ಲದಿದ್ದರೂ ಪರವಾಗಿಲ್ಲ. ಸಂಧ್ಯಾವಂದನೆಗೆ ಕುಳಿತಾಗ, ‘ನಾನು ಮಾಡುತ್ತಿರುವುದು ಪುಣ್ಯದ ಕೆಲಸ’, ‘ಪಾಪಕಾರ್ಯವಲ್ಲ’ ಎಂದು ನಿನಗೆ ಅನ್ನಿಸುವುದಿಲ್ಲವೆ ? ‘ನಾನೊಂದು ಒಳ್ಳೆಯ ಕೆಲಸ ಮಾಡುತ್ತಿದ್ದೇನೆ’ ಎಂದು ಭಾವಿಸಿದರೂ ಸಾಕು, ಅದರಿಂದಲೇ ಎಷ್ಟೋ ಸತ್ಪರಿಣಾಮ ವುಂಟಾಗುತ್ತದೆ.”</p>
<p>ಈ ಸಂಭಾಷಣೆ ಇಂಗ್ಲಿಷಿನಲ್ಲಿ ನಡೆದಿರಬೇಕೆಂದು ಕಾಣುತ್ತದೆ. ಆದ್ದರಿಂದಲೋ ಏನೋ ಒಬ್ಬರು “ಧಾರ್ಮಿಕ ವಿಷಯಗಳ ಮೇಲಿನ ಸಂಭಾಷಣೆಯನ್ನು ಪರಭಾಷೆಯಲ್ಲಿ ಮಾಡಬಾರದು. ಹೀಗೆಂದು ಒಂದು ಪುರಾಣದಲ್ಲಿ ಹೇಳಿದೆ”ಎಂದು ಆಕ್ಷೇಪಿಸಿದರು. ಅದಕ್ಕೆ ಸ್ವಾಮೀಜಿ ತಕ್ಷಣ ಉತ್ತರಿಸಿದರು :</p>
<p>“ಧಾರ್ಮಿಕ ವಿಷಯವಾಗಿ ಮಾತನಾಡುವುದು ಒಳ್ಳೆಯದೇ–ಭಾಷೆ ಯಾವುದಾದರೂ ಪರವಾ ಗಿಲ್ಲ” ಹೀಗೆ ಹೇಳಿ ತಮ್ಮ ಮಾತನ್ನು ಸಮರ್ಥಿಸುವ ಶ್ಲೋಕವೊಂದನ್ನು ವೇದಗಳಿಂದ ಉದಾ ಹರಿಸಿ ಬಳಿಕ ಮತ್ತೆ ಹೇಳಿದರು, “ಉಚ್ಚ ನ್ಯಾಯಾಲಯದ ತೀರ್ಪನ್ನು ಜಿಲ್ಲಾ ನ್ಯಾಯಾಲಯ ಅನೂರ್ಜಿತಗೊಳಿಸಲಾಗದು !” ಎಂದರೆ, ವೇದಗಳು ಹಿಂದೂಧರ್ಮದ ಆಧಾರಗ್ರಂಥಗಳಾದ್ದ ರಿಂದ, ವೇದೋಕ್ತಿಯನ್ನು ಪುರಾಣದ ಮಾತೊಂದರಿಂದ ತಳ್ಳಿಹಾಕಲಾಗದು ಎಂದರ್ಥ.</p>
<p>ಸುಮಾರು ಒಂಬತ್ತು ಗಂಟೆಯ ವೇಳೆಗೆ ಬಹಳಷ್ಟು ಜನ ಸ್ವಾಮೀಜಿಗೆ ನಮಸ್ಕರಿಸಿ ಹೊರಟರು. ಆಗ ಹರಿಪದ ಮಿತ್ರನತ್ತ ತಿರುಗಿ ಸ್ವಾಮೀಜಿ ಹೇಳಿದರು, “ನೋಡು ಇಷ್ಟು ಜನರಿಗೆ ನಿರಾಶೆಯುಂಟುಮಾಡಿ ಬರಲು ನನಗೆ ಮನಸ್ಸಾಗಲಿಲ್ಲ. ಸಮಯಕ್ಕೆ ತಪ್ಪಿದ್ದಕ್ಕಾಗಿ ಕ್ಷಮಿಸುತ್ತೀ ಎಂದು ಭಾವಿಸುತ್ತೇನೆ.” ಹರಿಪದ ಬಾಬು ಸ್ವಾಮೀಜಿಯನ್ನು ತನ್ನ ಮನೆಗೇ ಬಂದಿರುವಂತೆ ಹೃತ್ಪೂರ್ವಕವಾಗಿ ಒತ್ತಾಯದಿಂದ ಬೇಡಿಕೊಂಡ. ಮೊದಲು ಅವರು ಒಪ್ಪಲಿಲ್ಲ. ಕಡೆಗೆ ಹೇಳಿ ದರು, “ನೀನು ಈ ಮನೆಯವರನ್ನು ಒಪ್ಪಿಸುವುದಾದರೆ ನಾನು ಬರಲು ಸಿದ್ಧ.” ಬಹಳ ಕಷ್ಟಪಟ್ಟು ಭಾಟೆಯವರನ್ನು ಒಪ್ಪಿಸಿ, ಸ್ವಾಮೀಜಿಯನ್ನು ಮತ್ತೂ ಒತ್ತಾಯಿಸಿ, ಹರಿಪದ ಅವರನ್ನು ತನ್ನ ಮನೆಗೆ ಕರೆದುಕೊಂಡು ಹೋದ. ಆಗ ಸ್ವಾಮೀಜಿಯ ಬಳಿಯಿದ್ದ ವಸ್ತುಗಳಲ್ಲಿ ಅವರು ಆ ಸಮಯದಲ್ಲಿ ಅಧ್ಯಯನ ಮಾಡುತ್ತಿದ್ದ ಫ್ರೆಂಚ್ ಸಂಗೀತದ ಕುರಿತಾದ ಪುಸ್ತಕವೂ ಒಂದು.</p>
<p>ಹರಿಪದ ಬಾಬುವಿನ ಮನೆಯಲ್ಲಿ ದಿನಗಳು ನಿರಂತರ ಚರ್ಚೆ ಸಂಭಾಷಣೆಗಳಲ್ಲಿ ಕಳೆದುವು. ಎಷ್ಟೋ ವರ್ಷಗಳಿಂದ ಅವನ ತಲೆಯಲ್ಲಿ ಗೂಡುಕಟ್ಟಿಕೊಂಡಿದ್ದ ಸಂಶಯ ಪಕ್ಷಿಗಳೆಲ್ಲ ಒಂದೊಂದಾಗಿ ಹಾರಿಹೋದವು. ಆ ಪ್ರಶ್ನೋತ್ತರಗಳು ತುಂಬ ಕುತೂಹಲಕರವಾಗಿದೆ. ಒಮ್ಮೆ ಅವನು ಕೇಳಿದ :</p>
<p>“ನನ್ನ ನಂಬಿಕೆಯೇನೆಂದರೆ ಸತ್ಯವು (ದೇವರು) ಒಂದೇ, ಅದು ನಿರಪೇಕ್ಷವಾದದ್ದು <span class="en">(Absolute)</span>ಎಂದು. ಆದರೆ ಆ ಸತ್ಯಕ್ಕೆ ದಾರಿಯೆಂದು ಹೇಳಲಾಗುವ ಹಲವಾರು ಧರ್ಮ ಗಳೆಲ್ಲವೂ ಏಕಕಾಲಕ್ಕೆ ನಿಜವಾಗಿರಲು ಹೇಗೆ ಸಾಧ್ಯ ?”</p>
<p>“ನೋಡು, ಯಾವುದೇ ವಿಷಯದ ಬಗ್ಗೆ ನಮಗೆ ಈಗಿರುವ ಜ್ಞಾನವಾಗಲಿ, ಮುಂದೆ ನಾವು ತಿಳಿಯಬಹುದಾದದ್ದೇ ಆಗಲಿ–ಇವೆಲ್ಲ ಸಾಪೇಕ್ಷ <span class="en">(relative)</span>ಸತ್ಯಗಳು. ನಮ್ಮ ಈ ಸಾಂತ ಬುದ್ಧಿಶಕ್ತಿಗೆ ಅನಂತ ಸತ್ಯವನ್ನು ಗ್ರಹಿಸಲು ಸಾಧ್ಯವಿಲ್ಲ. ಆದ್ದರಿಂದ ಸತ್ಯವು ನಿರಪೇಕ್ಷವಾದದ್ದೇ ಆದರೂ, ಬೇರೆ ಬೇರೆ ಮನಸ್ಸುಗಳಿಗೆ ಹಾಗೂ ಬುದ್ಧಿಶಕ್ತಿಗಳಿಗೆ ಅದು ವಿಭಿನ್ನವಾಗಿ ತೋರುತ್ತದೆ. ಸತ್ಯದ ಈ ಎಲ್ಲ ಮುಖಗಳೂ ನಿರಪೇಕ್ಷ ಸತ್ಯದ, ಪರಮ ಸತ್ಯದ ವರ್ಗಕ್ಕೇ ಸೇರಿದವುಗಳು. ಅದು ಹೇಗೆಂದರೆ, ಒಬ್ಬನೇ ಸೂರ್ಯನ ಛಾಯಾ ಚಿತ್ರಗಳನ್ನು ಬೇರೆ ಬೇರೆ ಸಮಯಗಳಲ್ಲಿ ಬೇರೆ ಬೇರೆ ದಿಕ್ಕುಗಳಲ್ಲಿ ತೆಗೆದರೆ, ಪ್ರತಿಯೊಂದು ಚಿತ್ರದಲ್ಲೂ ಆತ ವಿಭಿನ್ನನಾಗಿ ಕಾಣುವು ದಿಲ್ಲವೆ ? ಹೀಗೆ, ಈ ಬೇರೆಬೇರೆ ತುಲನಾತ್ಮಕ ಸತ್ಯಗಳು ಆ ಪರಮಸತ್ಯದೊಂದಿಗೆ ಏಕರೀತಿಯ ಸಂಬಂಧವುಳ್ಳವುಗಳಾಗಿವೆ. ಆದ್ದರಿಂದ ಪ್ರತಿಯೊಂದು ಧರ್ಮವೂ ಸತ್ಯ ; ಏಕೆಂದರೆ, ಅದು ಒಂದೇ ಪರಮಧರ್ಮದ ಒಂದೊಂದು ರೂಪ.”</p>
<p>“ಆದರೆ, ಸ್ವಾಮೀಜಿ, ಶ್ರದ್ಧೆಯೇ ಪ್ರತಿಯೊಂದು ಧರ್ಮಕ್ಕೂ ಮೂಲ . . .”</p>
<p>ಈ ಮಾತಿನ ಅರ್ಥವೇನೆಂದರೆ, ‘ಪ್ರತಿಯೊಂದು ಧರ್ಮವೂ ಮೊದಲು ದೇವರಲ್ಲಿ ನಂಬಿಕೆ ಯಿರಿಸಿ ಮುಂದುವರಿಯುವಂತೆ ಹೇಳುತ್ತದೆ. ಮೊದಲೇ ನಂಬಿಕೆಯಿರಬೇಕೆಂದರೆ ಹೇಗೆ ಸಾಧ್ಯ?’ ಎಂದು. ಸ್ವಾಮೀಜಿ ನಸುನಕ್ಕು ಹೇಳಿದರು :</p>
<p>“ಒಬ್ಬ ಮನುಷ್ಯ ರಾಜನಾಗಿಬಿಟ್ಟನೆಂದರೆ ಅವನಿಗಿನ್ನು ಬಡತನವೇ ಇರುವುದಿಲ್ಲ. ಆದರೆ ಈಗ ಪ್ರಶ್ನೆಯೇನೆಂದರೆ, ರಾಜನಾಗುವುದು ಹೇಗೆ ಎಂದು. ಶ್ರದ್ಧೆಯನ್ನು ಹೊರಗಿನಿಂದ ತುರುಕಲು ಸಾಧ್ಯವೆ ? ಯಾರಿಗೇ ಆಗಲಿ, ಸ್ವಂತ ಅನುಭವವಾದ ಹೊರತು ನಿಜವಾದ ಶ್ರದ್ಧೆಯುಂಟಾಗಲು ಸಾಧ್ಯವಿಲ್ಲ.”</p>
<p>ಈಗ ಹರಿಪದ ಬಾಬು ಸಂಸ್ಯಾಸಿಗಳ ಬಗ್ಗೆ ಕೇಳಿದ :</p>
<p>“ಸ್ವಾಮೀಜಿ ಸಂನ್ಯಾಸಿಗಳು ಭಿಕ್ಷೆಯ ಮೇಲೆಯೇ ಅವಲಂಬಿಸಿಕೊಂಡಿದ್ದು ಸುಮ್ಮನೆ ವ್ಯರ್ಥ ವಾಗಿ ಕಾಲಹರಣ ಮಾಡುತ್ತಾರಲ್ಲ ಏಕೆ ? ಅವರೇಕೆ ಸಮಾಜಕ್ಕೆ ಉಪಯೋಗಕರವಾದ ಯಾವುದಾದರೂ ಕಾರ್ಯದಲ್ಲಿ ತೊಡಗಬಾರದು ?”</p>
<p>“ಈಗ ನೋಡಿಲ್ಲಿ ; ನೀನು ಅಷ್ಟೊಂದು ಕಷ್ಟಪಟ್ಟು ಸಂಪಾದಿಸುತ್ತಿರುವ ಹಣದಲ್ಲಿ, ಎಷ್ಟು ಹಣವನ್ನು ನಿನಗೋಸ್ಕರ ಖರ್ಚುಮಾಡುತ್ತಿದ್ದೀಯೆ ? ಎಲ್ಲೋ ಸ್ವಲ್ಪ ಭಾಗ ಮಾತ್ರ, ಹೌದು ತಾನೆ ? ಇನ್ನುಳಿದದ್ದರಲ್ಲಿ, ನೀನು ಯಾರನ್ನು ನಿನ್ನ ಸ್ವಂತದವರು ಎಂದು ಭಾವಿಸುತ್ತೀಯೋ, ಅವರಿಗೋಸ್ಕರ ಬಹುಪಾಲನ್ನು ಖರ್ಚುಮಾಡುತ್ತೀಯೆ.ಆದರೆ ನೀನು ಅವರಿಗೋಸ್ಕರ ಎಷ್ಟು ಖರ್ಚು ಮಾಡಿದರೂ, ಅದಕ್ಕೆ ಅವರು ನಿನಗೆ ಕೃತಜ್ಞತೆಯನ್ನೂ ತೋರಿಸುವುದಿಲ್ಲ, ತೃಪ್ತಿಯನ್ನೂ ಪಟ್ಟುಕೊಳ್ಳುವುದಿಲ್ಲ. ನೀನು ಕೂಡಿಡುವ ಹಣವೆಲ್ಲ ಯಕ್ಷನ ನಿಧಿಯಂತೆ*; ನಿನಗೆಂದಿಗೂ ಅದರಿಂದ ಸುಖವಿಲ್ಲ. ನೀನು ಸತ್ತ ಮೇಲೆ ಬೇರೆ ಇನ್ಯಾರೋ ಅದನ್ನು ಅನುಭೋಗಿಸುತ್ತಾರೆ. ಅಲ್ಲದೆ ಅವರು ನಿನ್ನನ್ನು ಶಪಿಸಲೂಬಹುದು–ಇವನ್ಯಾಕೆ ಇನ್ನೂ ಹೆಚ್ಚು ಕೂಡಿಡಲಿಲ್ಲ ಎಂದು. ಇದು ನಿನ್ನ ಅವಸ್ಥೆ, ಆದರೆ ನಾನಾದರೋ, ಏನನ್ನೂ ಮಾಡುವುದಿಲ್ಲ. ನನಗೆ ಹಸಿವಾದಾಗ ಭಿಕ್ಷೆ ಬೇಡಿ, ಏನು ಸಿಕ್ಕರೆ ಅದನ್ನು ತಿನ್ನುತ್ತೇನೆ. ನಾನು ಕಷ್ಟಪಡುವುದೂ ಇಲ್ಲ, ಕೂಡಿಡುವುದೂ ಇಲ್ಲ! ಈಗ ಹೇಳು, ನಮ್ಮಿಬ್ಬರಲ್ಲಿ ಯಾರು ಬುದ್ಧಿವಂತರು–ನಾನೋ ನೀನೋ ?”</p>
<p>ಹರಿಪದ ಮಿತ್ರನಿಗೆ ಆಶ್ಚರ್ಯ. ಈ ಹಿಂದೆ ಯಾರೂ ಇಷ್ಟು ಧೈರ್ಯವಾಗಿ, ಮನಬಿಚ್ಚಿ ಮಾತನಾಡಿದ್ದನ್ನು ಅವನು ಕಂಡಿರಲಿಲ್ಲ. ಬಳಿಕ ಊಟವಾದ ಮೇಲೆ ಇಬ್ಬರೂ ವಕೀಲರ ಮನೆಗೆ ಹೋದರು. ಅಲ್ಲಿಯೂ ಯಥಾಪ್ರಕಾರ ಸ್ವಾಮೀಜಿ ಅನೇಕ ಜನರೊಂದಿಗೆ ಚರ್ಚೆ-ಸಂಭಾಷಣೆ ನಡೆಸಿದರು. ರಾತ್ರಿ ಹರಿಪದ ಬಾಬುವಿನ ಮನೆಗೆ ಹಿಂದಿರುಗುವಾಗ ಒಂಬತ್ತು ಗಂಟೆ. ದಾರಿಯಲ್ಲಿ ಅವನು ಕೇಳಿದ್ದ. “ಸ್ವಾಮೀಜಿ, ಈ ಎಲ್ಲ ಚರ್ಚೆಗಳಿಂದ ನಿಮಗೆ ತುಂಬ ಬೇಸರವಾಗಿರ ಬೇಕಲ್ಲವೆ?”</p>
<p>ಸ್ವಲ್ಪ ತಮಾಷೆಯಾಗಿಯೇ ಉತ್ತರಿಸಿದರು ಸ್ವಾಮೀಜಿ :</p>
<p>“ಅಲ್ಲ, ನಾನು ಒಂದು ಮಾತನ್ನೂ ಆಡದೆ ತೆಪ್ಪಗೆ ಒಂದು ಕಡೆ ಕುಳಿತಿದ್ದರೆ, ಪಕ್ಕಾ ಲೆಕ್ಕಾ ಚಾರದ ಬುದ್ಧಿಯವರಾದ ನೀವು ಪ್ರಾಪಂಚಿಕರು, ನನಗೆ ಒಂದು ತುತ್ತು ಅನ್ನವನ್ನಾದರೂ ಕೊಟ್ಟೀರಾ ? ಅದಕ್ಕೇ ನಾನು ಈ ರೀತಿ ಹರಟುವುದು ! ಇದರಿಂದ ಜನಗಳಿಗೆ ಖುಷಿಯಾಗಿ ನನ್ನ ಸುತ್ತ ಸೇರುತ್ತಾರೆ. ಆದರೆ ಒಂದು ಮಾತು ತಿಳಿದುಕೋ–ಯಾರು ಈ ರೀತಿ ವಾದ ಮಾಡು ತ್ತಾರೋ, ತುಂಬ ಜನ ಸೇರಿರುವಾಗ ಅವರ ಮುಂದೆ ಪ್ರಶ್ನೆ ಹಾಕುತ್ತಾರೋ, ಅವರಿಗೆ ಸತ್ಯವನ್ನು ತಿಳಿದುಕೊಳ್ಳಬೇಕು ಎಂಬ ಹಂಬಲ ಖಂಡಿತ ಇರುವುದಿಲ್ಲ. ನಾನೂ ಅವರ ಮನೋಭಾವವನ್ನು ಅರ್ಥಮಾಡಿಕೊಂಡು ಅದರಂತೆಯೇ ಉತ್ತರಿಸುತ್ತೇನೆ.”</p>
<p>“ಆದರೆ, ಸ್ವಾಮೀಜಿ, ಎಲ್ಲ ಪ್ರಶ್ನೆಗಳಿಗೂ ಚುರುಕಾದ, ನೇರವಾದ ಉತ್ತರಗಳು ನಿಮ್ಮ ಹತ್ತಿರ ಯಾವಾಗಲೂ ಸಿದ್ಧವಾಗಿರುತ್ತವಲ್ಲ, ಹೇಗದು ?”</p>
<p>“ಈ ಪ್ರಶ್ನೆಗಳೆಲ್ಲ ನಿನಗೆ ಹೊಸದಿರಬಹುದು. ಆದರೆ ನಾನು ಇಂತಹ ಪ್ರಶ್ನೆಗಳಿಗೆಲ್ಲ ಈಗಾ ಗಲೇ ಎಷ್ಟು ಸಲ ಉತ್ತರಿಸಿದ್ದೇನೆಯೋ ಲೆಕ್ಕವೇ ಇಲ್ಲ !”</p>
<p>ಮತ್ತೆ ರಾತ್ರಿಯ ಊಟದ ವೇಳೆಯಲ್ಲೂ ಈ ಮಾತುಕತೆ ಮುಂದುವರಿಯಿತು. ಆಗ ಸ್ವಾಮೀಜಿ, ತಮ್ಮ ಪರಿವ್ರಾಜಕ ಜೀವನದ ರೋಮಾಂಚಕಾರಿ ಅನುಭವಗಳನ್ನೆಲ್ಲ ಬಣ್ಣಿಸಿದರು. ಆಹಾರ ಸಿಗದೆ ಅವರ ಉಪವಾಸ ಬಿದ್ದ ದಿನಗಳಿಗಂತೂ ಲೆಕ್ಕವೇ ಇಲ್ಲ. ಒಂದು ಸಲವಂತೂ ನಿರಂತರ ಉಪವಾಸದ ಬಳಿಕ ಖಾರದ ಚಟ್ಣಿಯನ್ನು ತಿಂದು, ಹೊಟ್ಟೆಯಲ್ಲಿ ಉಂಟಾದ ಉರಿ ಯಿಂದ ಪ್ರಾಣವೇ ಹೋಗುವಂತಾಗಿತ್ತು ! (ಈ ಘಟನೆಯ ವಿವರವನ್ನು ಎಂಟನೆಯ ಅಧ್ಯಾಯ ದಲ್ಲಿ ವಿವರವಾಗಿ ತಿಳಿಸಲಾಗಿದೆ.) ಎಷ್ಟೋ ಸಲ ಭಿಕ್ಷೆಗಾಗಿಯೋ, ಉಳಿದುಕೊಳ್ಳಲು ಜಾಗವನ್ನು ಅರಸುತ್ತಲೋ ಹೋದರೆ, ಅವರ ಮುಖಕ್ಕೆ ರಾಚುವಂತೆ ಬಾಗಿಲು ಬಡಿದು ಜನ ಹೇಳಿದ್ದುಂಟು: “ಕಳ್ಳರು-ಸಂನ್ಯಾಸಿಗಳಿಗೆಲ್ಲ ಇಲ್ಲಿ ಜಾಗವಿಲ್ಲ.” ಕೆಲವೊಮ್ಮೆ ಅವರನ್ನು ಕ್ರಾಂತಿಕಾರಿಗಳೆಂದು ಅನುಮಾನಿಸಿ ಗುಪ್ತ ಪೋಲಿಸರು ನೆರಳಿನಂತೆ ಹಿಂಬಾಲಿಸಿದ್ದರು. ಹೀಗೆ ಅವರ ಪರಿವ್ರಾಜಕ ಜೀವನದಲ್ಲಿ ಇಂತಹ ಅನುಭವಗಳು ಅದೆಷ್ಟೋ ! ಇದನ್ನೆಲ್ಲ ಅವರು ರಸವತ್ತಾಗಿ ಬಣ್ಣಿಸುತ್ತಿ ದ್ದಂತೆ ಹರಿಪದ ಬಾಬುವಿಗೆ ರಕ್ತಹೆಪ್ಪುಗಟ್ಟಿದಂತಹ ಅನುಭವ ! ಆದರೆ ಸ್ವಾಮೀಜಿ ಇವೆಲ್ಲ ದೊಡ್ಡ ತಮಾಷೆಯೋ ಎಂಬಂತೆ ನಗುನಗುತ್ತ ಹೇಳುತ್ತಿದ್ದರು. ಅವರಿಗೆ ಇವೆಲ್ಲ ‘ಜಗನ್ಮಾತೆಯ ಲೀಲೆ’.</p>
<p>ಹೀಗೆ ಹರಿಪದ ಮಿತ್ರನ ಮನೆಯಲ್ಲಿ ಎರಡು ದಿನಗಳನ್ನು ಕಳೆದ ಮೇಲೆ, ಅಲ್ಲಿಂದ ಹೊರಡಲು ಸ್ವಾಮೀಜಿ ಅಣಿಯಾದರು. ಆಗ ಹರಿಪದ ಮಿತ್ರ ಅವರನ್ನು ತುಂಬ ಒತ್ತಾಯಿಸಿ, ಬಹಳವಾಗಿ ಕೇಳಿಕೊಂಡು, ಇನ್ನೂ ಕೆಲವು ದಿನ ಉಳಿದುಕೊಳ್ಳುವಂತೆ ಒಪ್ಪಿಸಿದ. ಮತ್ತೆ ಕೆಲವು ದಿನಗಳ ಕಾಲ ಅವರ ನಡುವಣ ಮಾತುಕತೆ ಮುಂದುವರಿಯಿತು. ಅತ್ಯಂತ ರಸವತ್ತಾದ ಈ ದಿನಗಳ ತನ್ನ ಅನುಭವವನ್ನು ಆತ ಸ್ಮೃತಿಲೇಖನವೊಂದರಲ್ಲಿ ಬರೆದಿದ್ದಾನೆ.</p>
<p>ಒಂದು ದಿನ ಸ್ವಾಮೀಜಿ, ಯಾವುದೋ ಸಂದರ್ಭದಲ್ಲಿ ‘ಪಿಕ್​ವಿಕ್ ಪೇಪರ್ಸ್​’ ಎಂಬ ಗ್ರಂಥದ ಕೆಲವು ಪುಟಗಳನ್ನು ಹಾಗೆಹಾಗೆಯೇ ಉದ್ಧರಿಸಿದರು. ಇದನ್ನು ಕಂಡು ಹರಿಪದನ ಆಶ್ಚರ್ಯಕ್ಕೆ ಪಾರವೇ ಇಲ್ಲ. ಅದೇನೂ ಉಪನಿಷತ್ತೂ ಅಲ್ಲ, ಗೀತೆಯೂ ಅಲ್ಲ ; ಮನರಂಜಕ ವಾದ ಒಂದು ಇಂಗ್ಲಿಷ್ ಕಾದಂಬರಿ ! ಸ್ವಾಮೀಜಿ ಅದನ್ನು ಮತ್ತೆ ಮತ್ತೆ ಓದಿರಬೇಕೆಂದು ಊಹಿಸಿ, “ಎಷ್ಟುಸಲ ಓದಿದ್ದೀರಿ ಅದನ್ನು ?” ಎಂದು ಪ್ರಶ್ನಿಸಿದ. “ಒಟ್ಟು ಎರಡು ಸಲ ; ಒಮ್ಮೆ ನಾನು ಶಾಲೆಯಲ್ಲಿ ಓದುತ್ತಿದ್ದಾಗ, ಇನ್ನೊಮ್ಮೆ ಈಗ ಆರು ತಿಂಗಳ ಕೆಳಗೆ” ಎಂದರು ಸ್ವಾಮೀಜಿ. ಅದನ್ನು ಕೇಳಿ ಅವನ ಆಶ್ಚರ್ಯ ಇನ್ನೂ ಹೆಚ್ಚಾಯಿತು. “ಹಾಗಾದರೆ, ಅದೆಲ್ಲ ನಿಮಗೆ ಮಾತ್ರ ನೆನಪಿರುತ್ತದೆ, ನಮಗೇಕೆ ನೆನಪಿರುವುದಿಲ್ಲ ?” ಆಗ ಸ್ವಾಮೀಜಿ ವಿವರಿಸುತ್ತಾರೆ, “ದೈಹಿಕ ಶಕ್ತಿಗಳ ಮೇಲೆ ಹಿಡಿತ ತಂದುಕೊಳ್ಳುವುದರಿಂದ ಮನಶ್ಶಕ್ತಿ ಸಿದ್ಧಿಸುತ್ತದೆ. ದೈಹಿಕ ಶಕ್ತಿಗಳನ್ನು ವ್ಯರ್ಥವಾಗಿ ಸದೆ, ಮಾನಸಿಕ ಶಕ್ತಿಯಾಗಿ ಪರಿವರ್ತಿಸಬೇಕು. ಗೊತ್ತುಗುರಿಯಿಲ್ಲದೆ ನಿರ್ಲಕ್ಷ್ಯದಿಂದ ದೈಹಿಕ ಶಕ್ತಿಯನ್ನು ಭೋಗಲಾಲಸೆಗಾಗಿ ಬಳಸುವುದು ಅತ್ಯಂತ ಅಪಾಯಕಾರಿ. ಇದರಿಂದ ಮನಸ್ಸಿನ ಧಾರಣಶಕ್ತಿಯೇ ನಾಶವಾಗಿ ಹೋಗುತ್ತದೆ. ಅಲ್ಲದೆ, ನಾವು ಯಾವ ಕೆಲಸವನ್ನೇ ಮಾಡುವಾಗಲೂ ಅದಕ್ಕೆ ನಮ್ಮ ಹೃನ್ಮನಗಳನ್ನು ಸಂಪೂರ್ಣವಾಗಿ ಅರ್ಪಿಸಬೇಕು. ನಾನು ಹಿಂದೆ ಪವಾಹಾರಿ ಬಾಬಾ ಎಂಬ ಮಹಾ ಸಂತರನ್ನು ಭೇಟಿಯಾಗಿದ್ದೆ. ಅವರು ಜಪಧ್ಯಾನಗಳನ್ನು ಎಷ್ಟು ನಿಷ್ಠೆಯಿಂದ ಮಾಡುತ್ತಿದ್ದರೋ ಅಷ್ಟೇ ನಿಷ್ಠೆಯಿಂದ ತಮ್ಮ ಹಿತ್ತಾಳೆಯ ಪಾತ್ರೆಗಳನ್ನೂ ತೊಳೆದು, ಅದನ್ನು ಚಿನ್ನದಂತೆ ಹೊಳೆಯುವ ಹಾಗೆ ಮಾಡುತ್ತಿದ್ದರು.”</p>
<p>ಕೆಲವೊಮ್ಮೆ ಸ್ವಾಮೀಜಿ ತಮ್ಮ ಅಪೂರ್ವ ಹಾಸ್ಯದ ಮೂಲಕವೂ ಉನ್ನತ ವಿಷಯಗಳನ್ನು ತಿಳಿಸಿಕೊಡುತ್ತಿದ್ದರು. ಅತ್ಯಂತ ಗಂಭೀರವಾದ ಆಧ್ಯಾತ್ಮಿಕ ವಿಷಯಗಳ ಬಗ್ಗೆ ಮಾತನಾಡು ವಾಗಲೂ ಬಾಲಕನಂತೆ ತಮಾಷೆ ಮಾಡುತ್ತ ನಗುನಗುತ್ತಿದ್ದರು. ತಾವೂ ನಕ್ಕು ಇತರರನ್ನೂ ನಗಿಸುತ್ತಿದ್ದರು. ಅನಂತರ, ಇದ್ದಕ್ಕಿದ್ದಂತೆ ಗಂಭೀರಭಾವ ತಾಳಿ, ಸೂಕ್ಷ್ಮ ವಿಚಾರವೊಂದನ್ನು ವಿವರಿಸತೊಡಗುತ್ತಿದ್ದರು. ವಿಷಯದ ಮೇಲೂ, ಮತ್ತು ಸ್ವತಃ ತಮ್ಮ ಮೇಲೂ ಅವರಿಗಿರುವ ಪ್ರಭುತ್ವವನ್ನು ಕಂಡು ಜನ ನಿಬ್ಬೆರಗಾಗುತ್ತಿದ್ದರು. ‘ಈಗ ತಾನೇ ಇವರನ್ನು ನಮ್ಮಲ್ಲೇ ಒಬ್ಬರೆಂಬಂತೆ ಕಾಣಲಿಲ್ಲವೆ !’ ಎಂದು ಜನರು ಆಲೋಚಿಸುವಂತಾಗುತ್ತಿತ್ತು.</p>
<p>ಅವರನ್ನು ನೋಡಲು ಜನರು ಎಲ್ಲ ವೇಳೆಗಳಲ್ಲೂ ಬರುತ್ತಿದ್ದರು. ಒಬ್ಬೊಬ್ಬರ ಉದ್ದೇಶ ಒಂದೊಂದು. ಕೆಲವರು ಅವರ ಪುಜುತ್ವವನ್ನು, ಬುದ್ಧಿಶಕ್ತಿಯನ್ನು ಪರೀಕ್ಷೆ ಮಾಡಲು ಬರುತ್ತಿ ದ್ದರು ; ಕೆಲವರು ನಕ್ಕು ನಲಿಸುವ ಅವರ ಮಾತುಗಳನ್ನು ಕೇಳಲು ಬರುತ್ತಿದ್ದರು ; ಇನ್ನು ಕೆಲವರು ಸ್ವಾಮೀಜಿಯ ದರ್ಶನಾರ್ಥಿಗಳಾಗಿ ಬರುತ್ತಿದ್ದ ಊರಿನ ಶ್ರೀಮಂತರನ್ನು ಭೇಟಿ ಮಾಡಲು ಬರು ತ್ತಿದ್ದರು ; ಮತ್ತೆ ಕೆಲವರು ಆಧ್ಯಾತ್ಮಿಕ ಸಂಭಾಷಣೆಗಳನ್ನು ಕೇಳಿ ಆನಂದಿಸಿ, ಧನ್ಯರಾಗಲು ಬರು ತ್ತಿದ್ದರು. ಅವರನ್ನು ನೋಡಿದೊಡನೆಯೇ ಸ್ವಾಮೀಜಿ, ಅವರ ಉದ್ದೇಶವನ್ನು ಗ್ರಹಿಸುತ್ತಿದ್ದ ರೀತಿ ತುಂಬ ಅದ್ಭುತವಾಗಿತ್ತು. ಸ್ವತಃ ತನಗೂ ಈ ಅನುಭವವಾಯಿತೆಂದು ಹರಿಪದ ಬರೆಯುತ್ತಾನೆ.</p>
<p>ಸ್ವಾಮೀಜಿಯ ಬಳಿಗೆ ಶ್ರೀಮಂತ ಮನೆತನದ ಯುವಕನೊಬ್ಬ ಬರುತ್ತಿದ್ದ. ಇವನಿಗೆ ಸಂನ್ಯಾಸ ಸ್ವೀಕಾರ ಮಾಡಬೇಕೆಂಬ ಮನಸ್ಸಾಗಿತ್ತು. ಇವನ ತಂದೆ ಹರಿಪದನ ಸ್ನೇಹಿತ. ಆದ್ದರಿಂದ ಹರಿಪದ ಕೇಳಿದ, “ಸ್ವಾಮೀಜಿ, ಅವನಿಗೆ ನೀವು ಸಂನ್ಯಾಸಿಯಾಗುವಂತೆ ಹೇಳಿದ್ದೀರಾ ?” ಸ್ವಾಮೀಜಿ ಉತ್ತರಿಸಿದರು, “ಏನಿಲ್ಲ, ಅವನ ಕಾಲೇಜು ಪರೀಕ್ಷೆ ಹತ್ತಿರ ಬರುತ್ತಿದೆ. ಆದ್ದರಿಂದ ಅವನು ಪರೀಕ್ಷೆಯಿಂದ ತಪ್ಪಿಸಿಕೊಳ್ಳುವುದಕ್ಕೋಸ್ಕರ ‘ಸಂನ್ಯಾಸಿಯಾಗುತ್ತೇನೆ’ ಎನ್ನುತ್ತಿದ್ದಾನೆ, ಅಷ್ಟೆ. ನಾನವನಿಗೆ ಹೇಳಿದೆ–‘ನೀನು ಎಂ. ಎ. ಪಾಸು ಮಾಡಿಕೊಂಡು ಬಂದು ಸಂನ್ಯಾಸಿಯಾಗು; ಸಂನ್ಯಾಸ ಜೀವನ ನಡೆಸುವುಕ್ಕಿಂತ ಎಂ. ಎ. ಪದವಿ ಪಡೆಯುವುದು ಸುಲಭ’ ಅಂತ.”</p>
<p>ಹರಿಪದನಿಗೆ ಕೈತುಂಬ ಸಂಬಳ ಬರುವ ಉದ್ಯೋಗವಿತ್ತು. ಆದರೆ ಕಛೇರಿಯಲ್ಲಿ ಮೇಲಧಿಕಾರಿ ಗಳೊಂದಿಗೆ ಅವನ ಸಂಬಂಧ ಅಷ್ಟು ಚೆನ್ನಾಗಿರಲಿಲ್ಲ. ಮೇಲಧಿಕಾರಿಗಳು ತನ್ನ ವಿಷಯವಾಗಿ ಒಂದು ಮಾತು ಅಂದರೂ, ಅವನ ಮನಸ್ಸಿನ ಸ್ತಿಮಿತ ತಪ್ಪಿಹೋಗುತ್ತಿತ್ತು. ಇದರಿಂದಾಗಿ ಕಛೇರಿ ಯಲ್ಲಿ ಒಂದು ದಿನವೂ ನೆಮ್ಮದಿಯಿಂದಿರಲು ಅವನಿಗೆ ಸಾಧ್ಯವಾಗುತ್ತಿರಲಿಲ್ಲ. ತನ್ನ ಈ ಪರಿಸ್ಥಿತಿ ಯನ್ನು ಅವನು ಸ್ವಾಮೀಜಿಯ ಮುಂದೆ ಹೇಳಿಕೊಂಡಾಗ ಅವರಾಡಿದ ಮಾತುಗಳು ಮನನ ಯೋಗ್ಯವಾಗಿವೆ :</p>
<p>“ನೀನು ಆ ಕೆಲಸದಲ್ಲಿರುವುದೇಕೆ ? ನೀನು ಪಡೆಯುವ ಸಂಬಳಕ್ಕಾಗಿ ತಾನೆ ? ನಿನಗೆ ತಿಂಗಳು ತಿಂಗಳೂ ಸರಿಯಾಗಿ ಸಂಬಳ ಬರುತ್ತಿದೆ ಎಂದಮೇಲೆ ನೀನೇಕೆ ತಲೆ ಕೆಡಿಸಿಕೊಳ್ಳಬೇಕು ? ಸಣ್ಣ ಪುಟ್ಟ ವಿಷಯಗಳ ಬಗೆಗೆಲ್ಲ ಮನಸ್ಸಿನ ಸ್ತಿಮಿತವನ್ನು ಕಳೆದುಕೊಂಡು, ‘ಅಯ್ಯೋ ! ನಾನೆಂಥ ಬಂಧನದಲ್ಲಿ ಸಿಕ್ಕಿಹಾಕಿಕೊಂಡಿದ್ದೇನೆ !’ ಎಂದು ಕೊರಗುತ್ತ, ನಿನ್ನ ದುಃಖವನ್ನು ಇನ್ನಷ್ಟು ಹೆಚ್ಚಿಸಿ ಕೊಳ್ಳುತ್ತಿದ್ದೀಯೆ, ಅಷ್ಟೆ. ನಿನ್ನನ್ನು ಯಾರೂ ಹಿಡಿದಿಟ್ಟಿಲ್ಲ. ನಿನಗೆ ಇಷ್ಟ ಬಂದಾಗ ರಾಜೀನಾಮೆ ಕೊಡುವ ಸ್ವಾತಂತ್ರ್ಯ ನಿನಗಿದೆಯಲ್ಲ ! ಹೀಗಿರುವಾಗ ನೀನು ಇನ್ನೊಬ್ಬರನ್ನು ದೂರವುದೇತಕ್ಕೆ? ಅಲ್ಲದೆ, ಇನ್ನೊಂದು ವಿಷಯ–ಮೇಲಧಿಕಾರಿಗಳು ನಿನ್ನ ವಿಷಯವಾಗಿ ಅಸಮಾಧಾನ ತಾಳಿರುವು ದಾಗಿ ಹೇಳುತ್ತೀಯಲ್ಲ, ನೀನು ಸಂಬಳಕ್ಕೋಸ್ಕರ ಕೆಲಸ ಮಾಡುವುದಲ್ಲದೆ, ನಿನ್ನ ಮೇಲಧಿಕಾರಿ ಗಳಿಗೆ ತೃಪ್ತಿಯಾಗುವಂಥದ್ದೇನು ಮಾಡಿದ್ದೀಯೆ ? ಏನೂ ಇಲ್ಲ ! ಹೀಗಿರುವಾಗ ನೀನು ಅವರ ಮೇಲೆ ಕೋಪಿಸಿಕೊಂಡಿರುವುದು ಸರಿಯೇ ? ನೀನೀಗ ಅಸಹಾಯಕ ಪರಿಸ್ಥಿತಿಯಲ್ಲಿದ್ದೀಯೆಂದು ಭಾವಿಸುವುದಾದರೆ ಅದಕ್ಕೆ ಕಾರಣ ನೀನೇ, ಬೇರೆಯವರಲ್ಲ. ನೀನು ರಾಜೀನಾಮೆ ಕೊಟ್ಟರೆ ನಿನ್ನ ಮೇಲಧಿಕಾರಿಗಳಿಗೆ ಅದರಿಂದೇನು ? ನಿನ್ನ ಜಾಗಕ್ಕೆ ಬರಲು ನೂರಾರು ಜನ ಸಿದ್ಧವಾಗಿದ್ದಾರೆ. ನಿನ್ನ ಜವಾಬ್ದಾರಿಗಳ ಕಡೆಗೆ ಸಂಪೂರ್ಣವಾಗಿ ಗಮನ ಕೊಡಬೇಕಾದದ್ದಷ್ಟೇ ನಿನ್ನ ಕರ್ತವ್ಯ. ನೀನು ಒಳ್ಳೆಯವನಾಗಿದ್ದರೆ ಇಡೀ ಜಗತ್ತೇ ನಿನಗೆ ಒಳ್ಳೆಯದಾಗಿ ಕಾಣಿಸುತ್ತದೆ. ಈ ಮಾತನ್ನು ಅರ್ಥ ಮಾಡಿಕೊಂಡವರು ಬಹಳ ಕಡಿಮೆ. ಇತರರ ಬಗ್ಗೆ ನಮಗಿರುವ ಅಭಿಪ್ರಾಯವೇ ಅವರೊಂದಿಗಿನ ನಮ್ಮ ವರ್ತನೆಯಲ್ಲಿ ಕಂಡುಬರುವುದು. ನಾವದನ್ನು ಬಾಯಿಬಿಟ್ಟು ಹೇಳದಿದ್ದರೂ ಇತರರು ಅದನ್ನು ಅರ್ಥಮಾಡಿಕೊಂಡು ಅದಕ್ಕೆ ತಕ್ಕಂತೆಯೇ ಪ್ರತಿಕ್ರಿಯಿಸುತ್ತಾರೆ. ಆದ್ದರಿಂದ, ಇತರರಲ್ಲಿ ತಪ್ಪು ಕಂಡುಹಿಡಿಯುವ ಅಭ್ಯಾಸವನ್ನು ಇಂದಿನಿಂದಲೇ ಬಿಟ್ಟುಬಿಡು. ನೀನಿದರಲ್ಲಿ ಎಷ್ಟರ ಮಟ್ಟಿಗೆ ಯಶಸ್ವಿಯಾಗುತ್ತೀಯೋ, ಇತರರ ದೃಷ್ಟಿಕೋನ ಹಾಗೂ ಪ್ರತಿಕ್ರಿಯೆಯೂ ಅಷ್ಟರ ಮಟ್ಟಿಗೆ ಬದಲಾಗುವುದನ್ನು ನೀನೇ ಕಂಡುಕೊಳ್ಳುತ್ತೀಯೆ.” ಈ ಮಾತುಗಳು ಹರಿಪದ ಮಿತ್ರನ ಮೇಲೆ ಎಂತಹ ಅಚ್ಚಳಿಯದ ಪರಿಣಾಮವನ್ನುಂಟುಮಾಡಿದುವೆಂದರೆ, ಅಂದಿನಿಂದ ಅವನ ಜೀವನಕ್ರಮವೇ ಬದಲಾಗಿಹೋಯಿತು.</p>
<p>ತಮ್ಮ ಪರಿವ್ರಾಜಕ ಜೀವನದ ದಿನಗಳಲ್ಲಿ ಸ್ವಾಮೀಜಿ ಹಣವನ್ನು ಮುಟ್ಟದೆ, ಸಂನ್ಯಾಸ ಜೀವನದ ನಿಯಮಗಳನ್ನು ಕಟ್ಟುನಿಟ್ಟಾಗಿ ಪರಿಪಾಲಿಸುತ್ತಿದ್ದರು. ಇದನ್ನು ಗಮನಿಸಿದವರೊಬ್ಬರು ಅವರನ್ನು ಕೇಳಿದರು, “ಸ್ವಾಮೀಜಿ, ತಮ್ಮಂತಹ ಪ್ರಚಂಡ ಇಚ್ಛಾಶಕ್ತಿಯುಳ್ಳವರಿಗೆ ಇಷ್ಟೊಂದು ನಿಯಮಪರಿಪಾಲನೆಯ ಆವಶ್ಯಕತೆಯೇನಿದೆ ?” ಇದಕ್ಕೆ ಸ್ವಾಮೀಜಿ ಬಹಳ ಸೊಗಸಾಗಿ ಉತ್ತರಿಸಿ ದರು :</p>
<p>“ನೋಡಿಲ್ಲಿ, ಈ ಮನಸ್ಸು ಎನ್ನುವುದು ಎಂಥಾ ಹುಚ್ಚು ಸ್ವಭಾವದ್ದು, ಎಂಥಾ ಅಮಲಿನದ್ದು ಎಂದರೆ, ಸುಮ್ಮನೆ ಒಂದು ಕಡೆ ಕುಳಿತಿರಲು ಅದರಿಂದ ಸಾಧ್ಯವೇ ಇಲ್ಲ. ಸ್ವಲ್ಪ ಅವಕಾಶ ಸಿಕ್ಕರೆ ಸಾಕು, ಅದು ನಮ್ಮನ್ನು ಕೆಳಗೆಳೆಯುತ್ತದೆ. ಇಂತಹ ಮನಸ್ಸಿನ ಮೇಲೆ ಹಿಡಿತವನ್ನಿಟ್ಟುಕೊಳ್ಳಲು ಸಂನ್ಯಾಸಿಯಾದವನೂ ನಿಯಮ ಪರಿಪಾಲನೆ ಮಾಡಲೇಬೇಕು. ಎಲ್ಲರೂ ಏನು ತಿಳಿದುಕೊಂಡಿರು ತ್ತಾರೆಂದರೆ, ತಮಗೆ ತಮ್ಮ ಮನಸ್ಸಿನ ಮೇಲೆ ಸಂಪೂರ್ಣ ಹಿಡಿತ ಇದೆ ; ಆದರೆ ತಾವಾಗಿಯೇ ಅದಕ್ಕೆ ಸ್ವಲ್ಪ ಸ್ವಾತಂತ್ರ್ಯ ಕೊಟ್ಟಿದ್ದೇವೆ, ಅಂತ. ಇದೊಂದು ಭ್ರಮೆ, ಆತ್ಮವಂಚನೆ. ಧ್ಯಾನ ಮಾಡಲು ಕುಳಿತುಕೊಂಡಾಗ ಗೊತ್ತಾಗುತ್ತದೆ, ನಿಜವಾಗಿ ನಮ್ಮ ಮನಸ್ಸಿನ ಮೇಲೆ ನಮಗೆ ಎಷ್ಟು ಹಿಡಿತ ಇದೆ, ಅಂತ. ಯಾವುದಾದರೊಂದು ವಿಷಯದ ಮೇಲೆ ಕೆಲಕಾಲ ಆಲೋಚನೆ ಮಾಡ ಬೇಕಾಗಿ ಬಂದರೂ, ಒಂದು ಹತ್ತು ನಿಮಿಷಕ್ಕಿಂತ ಹೆಚ್ಚಾಗಿ ಮನಸ್ಸನ್ನು ಬಿಡದೆ ಹಿಡಿದಿರಲು ಸಾಧ್ಯವಾಗುವುದಿಲ್ಲ. ಗಂಡಂದಿರೆಲ್ಲ ಏನು ತಿಳಿದುಕೊಂಡಿರುತ್ತಾರೆ ಎಂದರೆ, ತಮ್ಮ ಹೆಂಡಿರ ಮೇಲೆ ತಮಗಿರುವ ಪ್ರೀತಿಯಿಂದಾಗಿ ಮಾತ್ರವೇ ಅವರು ತಮ್ಮ ಮೇಲೆ ಅಧಿಕಾರ ಚಲಾಯಿಸಲು ಬಿಟ್ಟುಕೊಟ್ಟಿದ್ದೇವೆ ಎಂದು ! ಮನಸ್ಸನ್ನು ಹಿಡಿತದಲ್ಲಿಟ್ಟುಕೊಂಡಿದ್ದೇನೆ ಎಂದು ಭಾವಿಸುವುದೂ ಹೀಗೆಯೇ. ಆದ್ದರಿಂದ, ನಾವು ನಮ್ಮ ಮನಸ್ಸನ್ನು ಗೆದ್ದಿದ್ದೇವೆ ಎಂಬ ಭ್ರಮೆಯಿಂದ ಅದರ ಮೇಲಿನ ಹಿಡಿತವನ್ನು ಎಂದಿಗೂ ಸಡಿಲ ಮಾಡಬಾರದು.”</p>
<p>ಒಂದು ದಿನ ಮಾತಿನ ಸಂದರ್ಭದಲ್ಲಿ ಹರಿಪದ ಬಾಬು ಹೇಳಿದ, “ನನಗನ್ನಿಸುತ್ತದೆ, ಧರ್ಮವನ್ನು ಅರ್ಥಮಾಡಿಕೊಳ್ಳಬೇಕಾದರೆ ಬಹಳಷ್ಟು ವಿದ್ಯಾವಂತರಾಗಿರಬೇಕು, ಎಂದು.” ಆಗ ಸ್ವಾಮೀಜಿ ಹೇಳಿದರು, “ಧರ್ಮವನ್ನು ಆಚರಣೆಗೆ ತರುವಷ್ಟರಮಟ್ಟಿಗೆ ಅರ್ಥ ಮಾಡಿಕೊಳ್ಳಲು ಉನ್ನತ ವಿದ್ಯಾಭ್ಯಾಸವೇನೂ ಬೇಕಿಲ್ಲ. ಆದರೆ ಇತರರಿಗೆ ವಿವರಿಸಿ ಹೇಳಬೇಕಾಗಿ ಬಂದಾಗ ಮಾತ್ರ ಬೇಕಾಗುತ್ತದೆ, ಅಷ್ಟೆ. ಶ್ರೀರಾಮಕೃಷ್ಣರು ತಮ್ಮ ಹೆಸರನ್ನು ‘ರಾಮ್​ಕೆಸ್ಟೊ’ ಎಂದು ಬರೆಯು ತ್ತಿದ್ದರು. ಆದರೆ ಧರ್ಮದ ಸಾರವನ್ನು ಅವರಿಗಿಂತ ಚೆನ್ನಾಗಿ ಅರಿತವರು ಯಾರಿದ್ದಾರೆ ? ಧರ್ಮ ಸಿದ್ಧಿಸುವುದು ಪ್ರತ್ಯಕ್ಷಾನುಭವದಿಂದ. ‘ಕಡುಬಿನ ರುಚಿಗೆ ತಿಂದದ್ದೇ ಪ್ರಮಾಣ !’ ಧರ್ಮವನ್ನು ಸಾಕ್ಷಾತ್ಕರಿಸಿಕೊಳ್ಳಲು ಪ್ರಯತ್ನಿಸು. ಇಲ್ಲದಿದ್ದರೆ ನಿನಗೆ ಅದು ಅರ್ಥವಾಗುವುದಿಲ್ಲ.”</p>
<p>ಸ್ವಾಮೀಜಿಯನ್ನು ನೋಡುವ ಮೊದಲು ಹರಿಪದ ಬಾಬು ಭಾವಿಸಿದ್ದ, ಸಂನ್ಯಾಸಿಗಳು ಎಂದರೆ ಬಡಕಲು ಶರೀರದವರಾಗಿರಬೇಕು, ಸದಾ ಜೋಲು ಮೋರೆ ಹಾಕಿಕೊಂಡಿರಬೇಕು ಎಂದು. ಆದರೆ ಸ್ವಾಮೀಜಿ ಇದಕ್ಕೆ ತದ್ವಿರುದ್ಧ ! ಅವರದು ಒಳ್ಳೇ ಕಟ್ಟುಮಸ್ತಾದ ಶರೀರ. ತುಂಬಿಕೊಂಡ ಅಂಗಾಂಗಳು; ಸುಂದರವಾದ ಹಸನ್ಮುಖ. ಇದು ನಿಜಕ್ಕೂ ವಿಚಿತ್ರ ಎನ್ನಿಸಿತು ಅವನಿಗೆ. ಆದ್ದ ರಿಂದ ಒಂದು ದಿನ ತಮಾಷೆ ಮಾಡುತ್ತ ತನ್ನ ಅನಿಸಿಕೆಯನ್ನು ಹೇಳಿಯೇಬಿಟ್ಟ. ಆಗ ಸ್ವಾಮೀಜಿ ತಮ್ಮ ಸ್ಥೂಲ ಶರೀರದ ಕಡೆಗೆ ಬೆರಳುಮಾಡಿ ತೋರಿಸುತ್ತ ಹೇಳುತ್ತಾರೆ, “ನೋಡು ಇದು ನನ್ನ ‘ಬರಗಾಲ ವಿಮಾ ನಿಧಿ<span class="en">’ (Famine Insurance Fund).</span> ನನಗೆ ದಿನಗಟ್ಟಲೆ ಆಹಾರ ಸಿಗದೆ ಹೋದರೂ, ನನ್ನ ಶರೀರದಲ್ಲಿರುವ ಕೊಬ್ಬಿನ ಅಂಶ ನನ್ನನ್ನು ಜೀವಂತವಾಗಿರಿಸುತ್ತದೆ. ನಿನಗಾ ದರೋ ಒಂದು ದಿನ ಹೊತ್ತಿಗೆ ಸರಿಯಾಗಿ ಊಟ ಬೀಳದಿದ್ದರೆ ಕಣ್ಣು ಮಬ್ಬಾಗುತ್ತದೆ. ಅಲ್ಲದೆ, ಯಾವ ಧರ್ಮ ಮನುಷ್ಯನಿಗೆ ಶಾಂತಿಯನ್ನು ತಂದುಕೊಡುವುದಿಲ್ಲವೋ, ಅದನ್ನು ಒಂದು ರೋಗದಂತೆ ದೂರವಿಡಬೇಕು.”</p>
<p>ಇಲ್ಲಿ ಸ್ವಾಮೀಜಿ, ಶಾಂತಿ ತಂದುಕೊಡದ ಧರ್ಮವನ್ನು ರೋಗಕ್ಕೆ ಹೋಲಿಸಿರುವುದರಲ್ಲಿ ಒಂದು ಅರ್ಥವಿದೆ. ಧರ್ಮವನ್ನು ಆಚರಿಸಬೇಕಾದರೆ ಶರೀರ ಸ್ಥಿರವಾಗಿರಬೇಕಾಗುತ್ತದೆ– ‘ಶರೀರಮಾದ್ಯಂ ಖಲು ಧರ್ಮಸಾಧನಂ.’ ಶರೀರ ಸ್ಥಿರವಾಗಿರಬೇಕಾದರೆ ಅದಕ್ಕೆ ಯೋಗ್ಯ ಆಹಾರ ಬೇಕಾಗುತ್ತದೆ. ಆದ್ದರಿಂದ ಯುಕ್ತ ಆಹಾರದಿಂದ ಶರೀರವನ್ನು ದೃಢವಾಗಿಟ್ಟುಕೊಂಡಾಗ ಮಾತ್ರ ಧರ್ಮವನ್ನು ಆಚರಿಸಬಹುದು. ಮತ್ತು ಧರ್ಮವನ್ನು ಆಚರಿಸುವುದರಿಂದ ಮಾತ್ರ ಮನುಷ್ಯನಿಗೆ ಶಾಂತಿ. ಆದ್ದರಿಂದ ಶಾಂತಿಯ ಮೂಲಕಾರಣವಾದ ಧರ್ಮವನ್ನು ಆಚರಿಸುವು ದರಲ್ಲಿ ದೃಢ ಶರೀರದ ಪಾತ್ರ, ಹಾಗೂ ಶರೀರವನ್ನು ದೃಢವಾಗಿರಿಸುವಲ್ಲಿ ಆಹಾರದ ಮಹತ್ವ– ಇವುಗಳನ್ನು ನಾವು ಕಡೆಗಣಿಸುವಂತಿಲ್ಲ. ಆದ್ದರಿಂದಲೇ ಮುಂದೆ ಸ್ವಾಮೀಜಿ ಸಾರುವವರಿದ್ದಾರೆ –‘ಹಸಿದ ಹೊಟ್ಟೆಗೆ ಧರ್ಮಬೋಧನೆ ಮಾಡುವುದೆಂದರೆ ಅದು ಪಾಷಂಡತನವೇ ಸರಿ’ ಎಂದು.</p>
<p>ಒಂದು ದಿನ ಧರ್ಮ ಹಾಗೂ ಮುಕ್ತಿಯ ಬಗ್ಗೆ ಮಾತನಾಡುವಾಗ ಸ್ವಾಮೀಜಿ ಹೇಳುತ್ತಾರೆ, “ಎಲ್ಲ ಜೀವಿಗಳೂ ಸುಖವನ್ನು ಹೊಂದುವುದಕ್ಕಾಗಿ ಸದಾ ಹಾತೊರೆಯುತ್ತಿರುತ್ತವೆ. ಅವು ಅದಕ್ಕಾಗಿ ಕೊನೆಯಿಲ್ಲದ ಪ್ರಯತ್ನ ಮಾಡುತ್ತಲೇ ಇರುತ್ತವೆ. ಆದರೆ ಅವು ತಮ್ಮ ಗುರಿಯನ್ನು ಎಂದಿಗೂ ಮುಟ್ಟುವಂತೆಯೇ ಕಾಣುವುದಿಲ್ಲ. ಆದರೂ ಬಹಳಷ್ಟು ಜನಕ್ಕೆ ತಾವು ಇಷ್ಟೊಂದಾಗಿ ಬಯಸುವ ಸುಖವನ್ನು ಪಡೆಯುವಲ್ಲಿ ತಾವೇಕೆ ವಿಫಲರಾಗಿದ್ದೇವೆ ಎಂದು ಕ್ಷಣಕಾಲ ನಿಂತು ಆಲೋಚಿಸುವಷ್ಟು ತಾಳ್ಮೆಯೂ ಇರುವುದಿಲ್ಲ. ಆದ್ದರಿಂದಲೇ ಅವರು ಸಂಕಟವನ್ನು ಅನುಭವಿಸು ವುದು. ಧರ್ಮದ ಬಗ್ಗೆ ಒಬ್ಬ ಮನುಷ್ಯನ ಕಲ್ಪನೆ ಎಂತಹದೇ ಆಗಿರಲಿ, ಅದರಿಂದ ತನಗೆ ನಿಜವಾದ ಸುಖ ಸಿಗುತ್ತಿದೆ ಎಂದು ಅವನು ನಂಬಿಕೊಂಡಿರುವವರೆಗೆ ಅದರಲ್ಲಿ ಅವನಿಗಿರುವ ಶ್ರದ್ಧೆಯನ್ನು ಯಾರೂ ಅಲುಗಾಡಿಸಲು ಹೋಗಬಾರದು. ಒಂದು ವೇಳೆ ಯಾರಾದರೂ ಅವನನ್ನು ತಿದ್ದುವ ಪ್ರಯತ್ನ ಮಾಡಿದರೂ, ಅವನೇ ಅದನ್ನು ಹೃತ್ಪೂರ್ವಕವಾಗಿ ಒಪ್ಪಿ ಸಹಕರಿಸದಿದ್ದರೆ, ಅದರಿಂದ ಯಾವ ಸತ್ಪರಿಣಾಮವೂ ಆಗುವುದಿಲ್ಲ . . . ಒಬ್ಬ ವ್ಯಕ್ತಿ ಏನೇ ಮಾತಾಡಲಿ, ಅವನಿಗೆ ಧಾರ್ಮಿಕ ವಿಚಾರಗಳನ್ನು ಕೇಳುವುದರಲ್ಲಿ ಮಾತ್ರ ಆಸಕ್ತಿಯಿದೆಯೇ ಹೊರತು ಅದನ್ನು ಅನು ಷ್ಠಾನ ಮಾಡಲು ಮನಸ್ಸಿಲ್ಲ ಎಂದು ಕಂಡುಬಂದರೆ, ಆಗ ಒಂದೇ ಸಲಕ್ಕೆ ತೀರ್ಮಾನಿಸಿಬಿಡ ಬಹುದು–ಅವನಿಗೆ ಯಾವುದರಲ್ಲೂ ನಿಶ್ಚಲ ಶ್ರದ್ಧೆಯಿಲ್ಲ ಎಂದು.”</p>
<p>ಬಳಿಕ ಮತ್ತೆ ಹೇಳುತ್ತಾರೆ, “ಮನುಷ್ಯನಿಗೆ ಶಾಂತಿಯನ್ನು ತಂದುಕೊಡುವುದೇ ಧರ್ಮದ ಮೂಲೋದ್ದೇಶ. ಮುಂದಿನ ಜನ್ಮದಲ್ಲಿ ಸುಖ ಸಿಕ್ಕೀತು ಎಂದು ಈ ಜನ್ಮದಲ್ಲಿ ನರಳುವುದು ಬುದ್ಧಿವಂತಿಕೆಯಲ್ಲ. ಇಲ್ಲೇ—ಈಗಲೇ ಶಾಂತಿ ದೊರಕುವಂತಾಗಬೇಕು. ಯಾವ ಧರ್ಮ ಇದನ್ನು ತಂದುಕೊಡಬಲ್ಲದೋ ಅದೇ ನಿಜವಾದ ಧರ್ಮ.</p>
<p>“ಎಷ್ಟಾದರೂ ಇಂದ್ರಿಯ ಸುಖ ಎನ್ನುವುದು ಕ್ಷಣಿಕ ; ಅದು ದುಃಖದೊಂದಿಗೆ ಬೆರೆತು ಕೊಂಡೇ ಇರುತ್ತದೆ. ಕೇವಲ ಬಾಲಬುದ್ಧಿಯುಳ್ಳವರು, ಮೂರ್ಖರು ಮತ್ತು ಪ್ರಾಣಿಗಳು ಮಾತ್ರವೇ ಇದನ್ನೇ ನಿಜವಾದ ಆನಂದ ಎಂದು ಭ್ರಮಿಸಲು ಸಾಧ್ಯ. ಆದರೂ ಇಂತಹ ಸುಖವನ್ನೇ ಜೀವನದ ಸಾರಸರ್ವಸ್ವ ಎಂದು ಭಾವಿಸಿ, ಅದಕ್ಕೇ ಅಂಟಿಕೊಂಡು, ಅದರಿಂದಲೇ ತಾನು ನಿರಂತರ ಸುಖವನ್ನೂ ಪಡೆಯುತ್ತೇನೆ, ದುಃಖದಿಂದ ಬಿಡುಗಡೆಯನ್ನೂ ಪಡೆಯುತ್ತೇನೆ ಎನ್ನುವುದಾದರೆ, ಅದಕ್ಕೆ ನನ್ನ ಅಭ್ಯಂತರವೇನೂ ಇಲ್ಲ. ಆದರೆ ಅಂತಹ ವ್ಯಕ್ತಿಯೊಬ್ಬನನ್ನು ನಾನಿನ್ನೂ ಕಾಣಬೇಕಾ ಗಿದೆ !. . . ಅಲ್ಲದೆ ಇಂದ್ರಿಯಸುಖವೇ ಅತ್ಯಂತಿಕ ಆನಂದವೆಂದು ಭಾವಿಸುವವರು ತಮಗಿಂತ ಹೆಚ್ಚು ಭೋಗಿಗಳಾದವರನ್ನು, ಶ್ರೀಮಂತರನ್ನು ಕಂಡು ಅಸೂಯೆ ಪಡುತ್ತಾರೆ. ಇಡೀ ಜಗತ್ತನ್ನೇ ಗೆದ್ದ ಅಲೆಗ್ಸಾಂಡರ್, ತನಗೆ ಗೆಲ್ಲಲು ಇನ್ನಾವ ದೇಶವೂ ಇಲ್ಲವಲ್ಲ ಎಂದು ದುಃಖಿಸಿದನಂತೆ! ಆದ್ದರಿಂದಲೇ ಕೆಲವು ಚಿಂತನಶೀಲರು ಸುದೀರ್ಘ ಅನುಭವದಿಂದ ಎಲ್ಲವನ್ನೂ ವಿಶ್ಲೇಷಿಸಿ, ಕೊನೆಗೊಂದು ತೀರ್ಮಾನಕ್ಕೆ ಬಂದಿದ್ದಾರೆ. ಏನೆಂದರೆ, ಯಾವುದಾದರೊಂದು ಧರ್ಮದಲ್ಲಿ ಸಂಪೂರ್ಣ ಶ್ರದ್ಧೆಯುಂಟಾದಾಗ ಮಾತ್ರವೇ ಮನುಷ್ಯನಿಗೆ ನಿಜವಾದ ಸುಖ ಹಾಗೂ ದುಃಖ ವಿಮುಕ್ತಿ ಸಾಧ್ಯ ಎಂದು.”</p>
<p>ಒಂದು ದಿನ ಸ್ವಾಮೀಜಿ ಹರಿಪದ ಮಿತ್ರನ ಮುಂದೆ, ತಾವು ಶಿಕಾಗೋದಲ್ಲಿ ನಡೆಯಲಿರುವ ವಿಶ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸಲು ಅಮೆರಿಕೆಗೆ ಹೋಗಬೇಕೆಂದಿರುವುದಾಗಿ ಹೇಳಿದರು. ಅವರು ಈ ವಿಷಯವಾಗಿ ಎಷ್ಟು ಉಜ್ವಲವಾಗಿ ಮಾತನಾಡಿದರೆಂದರೆ ಪುರಾತನ ಪುಷಿ-ಮುನಿಗಳ ಹೃದಯ ಅದರಲ್ಲಿ ಒಂದಾಗಿ ಪ್ರಜ್ವಲಿಸುವಂತೆ ಕಾಣುತ್ತಿತ್ತು. ಅವರ ಮಾತಿನಲ್ಲಿ ದಾರ್ಶನಿಕನ ಮುನ್ನೋಟ ಕಾಣುತ್ತಿತ್ತು. ಅದನ್ನು ಕೇಳುತ್ತಿದ್ದಂತೆ ಹರಿಪದನಲ್ಲಿ ಉತ್ಸಾಹವುಕ್ಕಿತು. “ಹಾಗಾದರೆ ಸ್ವಾಮೀಜಿ, ಈಗಲೇ ಹಣ ಸಂಗ್ರಹ ಕಾರ್ಯ ಪ್ರಾರಂಭಿಸುತ್ತೇನೆ” ಎಂದು ಮುಂದೆ ಬಂದ. ಆದರೆ ಸ್ವಾಮೀಜಿ ಒಪ್ಪಿಕೊಳ್ಳಲಿಲ್ಲ. ಅವರು ಹೇಳಿದರು. “ಈಗಲೇ ಬೇಡ. ನಾನೀಗ ಮೊದಲು ರಾಮೇಶ್ವರಕ್ಕೆ ಹೊರಡಬೇಕು. ನಾನಲ್ಲಿಗೆ ಹೋಗುವ ವ್ರತತೊಟ್ಟಿದ್ದೇನೆ.”</p>
<p>ಸ್ವಾಮೀಜಿ ಬೆಳಗಾವಿಗೆ ಬರುವುದಕ್ಕೆ ಮೊದಲು ಹರಿಪದನ ಪತ್ನಿ ಇಂದುಮತಿ, ಯಾರಾದ ರೊಬ್ಬರು ಗುರುಗಳಿಂದ ಮಂತ್ರದೀಕ್ಷೆ ಪಡೆಯಬೇಕೆಂಬ ಇಚ್ಛೆಯನ್ನು ವ್ಯಕ್ತಪಡಿಸಿದ್ದಳು. ಆಗ ಹರಿಪದ ಅವಳಿಗೆ ಹೇಳಿದ್ದ, “ನೀನು ಮಂತ್ರದೀಕ್ಷೆಯನ್ನು ತೆಗೆದುಕೊಳ್ಳುವುದಾದರೆ ನನ್ನ ಗೌರವಕ್ಕೂ ಪಾತ್ರರಾಗಬಲ್ಲ ಗುರುಗಳೊಬ್ಬರನ್ನು ಆರಿಸಿಕೊ. ಇಲ್ಲವೆ, ನಿನ್ನ ಆ ಗುರುಗಳು ಮನೆ ಯೊಳಗೆ ಕಾಲಿಡುತ್ತಿದ್ದಂತೆಯೇ ನನ್ನ ಮನಸ್ಸಿಗೆ ಕಿರಿಕಿರಿಯಾಗುವಂತಿದ್ದರೆ ಆಗ ನಿನಗೆ ಸಂತೋಷವೂ ಇರುವುದಿಲ್ಲ, ಪ್ರಯೋಜನವೂ ಆಗುವುದಿಲ್ಲ. ನಿಜಕ್ಕೂ ಉತ್ತಮರಾದ ಗುರು ಗಳೊಬ್ಬರು ಸಿಕ್ಕಿದರೆ ಮಾತ್ರ ನಾನೂ ನೀನೂ ಇಬ್ಬರೂ ಖಂಡಿತವಾಗಿ ಅವರಿಂದ ಮಂತ್ರದೀಕ್ಷೆ ಪಡೆದುಕೊಳ್ಳೋಣ. ಇಲ್ಲದೆ ಹೋದರೆ ಬೇಡವೇ ಬೇಡ.” ಈಗ ಅವರ ಗುರುಗಳಾಗಬಹುದಾದ ವರು ಪ್ರತ್ಯಕ್ಷವಾಗಿ ಇಲ್ಲಿಯೇ ಇದ್ದಾರೆ. ಅವರ ವ್ಯಕ್ತಿತ್ವ ಒಪ್ಪಿಗೆಯಾಗಿದೆ. ಅವರ ಮಹಿಮೆ ಮನಸ್ಸಿಗೆ ಬಂದಿದೆ. ಇದೆಲ್ಲ ಸರಿ. ಮಂತ್ರದೀಕ್ಷೆ ಕೊಡಲು ಸ್ವಾಮೀಜಿ ಒಪ್ಪಿಯಾರೆ ? ಎಂಬುದೇ ಪ್ರಶ್ನೆ. ಹರಿಪದ ಬಾಬು ಪತ್ನಿಯನ್ನು ಕೇಳಿದ, “ಸ್ವಾಮೀಜಿಯಿಂದ ಮಂತ್ರಿದೀಕ್ಷೆ ಪಡೆಯಲು ಇಷ್ಟವಿದೆಯೆ ?”</p>
<p>“ಇಷ್ಟವೇನೋ ಖಂಡಿತ ಇದೆ. ಆದರೆ ಅವರು ನಮ್ಮ ಗುರುವಾಗಲು ಒಪ್ಪುತ್ತಾರೆಯೆ ? ಒಪ್ಪಿದರೆ ನಮ್ಮ ಭಾಗ್ಯವೇ ಸರಿ.”</p>
<p>“ಪ್ರಯತ್ನಮಾಡಿ ನೋಡೋಣ ; ಇದನ್ನು ಬಿಟ್ಟರೆ ಇಂತಹ ಅವಕಾಶ ಮತ್ತೆಂದೂ ಸಿಗ ಲಾರದು.”</p>
<p>ಬಳಿಕ ಹರಿಪದ ಬಾಬು ತುಂಬ ಹಿಂಜರಿಯುತ್ತಲೇ ಸ್ವಾಮೀಜಿಯ ಬಳಿ ವಿಷಯವನ್ನು ಪ್ರಸ್ತಾಪಿಸಿದ. ಆದರೆ ಸ್ವಾಮೀಜಿ ಮೊದಲು ಇದಕ್ಕೆ ಒಪ್ಪದೆ ಹಲವಾರು ನೆಪಗಳನ್ನು ಮುಂದೊಡ್ಡಿ ಆ ಹೊಣೆಗಾರಿಕೆಯಿಂದ ತಪ್ಪಿಸಿಕೊಳ್ಳಲು ಪ್ರಯತ್ನಿಸಿದರು. ಆದರೆ ಅವನು ಹಿಡಿದ ಪಟ್ಟನ್ನು ಬಿಟ್ಟರೆ ತಾನೆ ? ಅವನ ಅವಿಚಲ ನಿರ್ಧಾರವನ್ನು ಕಂಡ ಸ್ವಾಮೀಜಿ ಅವನಿಗೂ ಅವನ ಪತ್ನಿಗೂ ಮಂತ್ರದೀಕ್ಷೆಯನ್ನು ಅನುಗ್ರಹಿಸಿದರು. ದಂಪತಿಗಳು ಕೃತಾರ್ಥ ಭಾವದಿಂದ ಆನಂದಭರಿತ ರಾದರು.</p>
<p>ಈಗ ಸ್ವಾಮೀಜಿ ತಾವು ಸಂಕಲ್ಪ ಮಾಡಿದ್ದಕ್ಕಿಂತ ಹೆಚ್ಚು ದಿನ ಬೆಳಗಾವಿಯಲ್ಲಿ ಉಳಿದುಕೊಂಡಿ ದ್ದಾರೆ. ಇನ್ನು ಅಲ್ಲಿ ಉಳಿದುಕೊಳ್ಳಲು ಅವರ ಮನಸ್ಸು ಒಪ್ಪುತ್ತಿಲ್ಲ. ಆದ್ದರಿಂದ ಅವರು ಹರಿಪದನಿಗೆ ಹೇಳಿದರು, “ನೋಡು, ನಾನಿನ್ನು ಹೊರಡಲೇಬೇಕು. ಈಗ ನಾನು ರಾಮೇಶ್ವರಕ್ಕೆ ಹೋಗಬೇಕು. ನಾನು ಇದೇ ಗತಿಯಲ್ಲಿ ಮುಂದುವರಿಯುತ್ತಿದ್ದರೆ ಅಲ್ಲಿಗೆ ಎಂದಿಗೂ ತಲುಪು ವುದೇ ಇಲ್ಲ, ಅಷ್ಟೆ.” ಅವರನ್ನು ಮತ್ತಷ್ಟು ದಿನ ತನ್ನ ಮನೆಯಲ್ಲಿ ಉಳಿದುಕೊಳ್ಳುವಂತೆ ಮಾಡುವ ಹರಿಪದನ ಪ್ರಯತ್ನ ಫಲಕಾರಿಯಾಗಲಿಲ್ಲ. ಕೊನೆಗೆ ಅವನು ಸ್ವಾಮೀಜಿಗೆ ಮರ್ಮ ಗೋವಾಗೆ ಹೋಗಲು ರೈಲು ಟಿಕೇಟನ್ನು ತಂದುಕೊಟ್ಟ. ಅವರನ್ನು ಟ್ರೈನಿನಲ್ಲಿ ಕುಳ್ಳಿರಿಸಿ ಅವರಿಗೆ ಸಾಷ್ಟಾಂಗ ಪ್ರಣಾಮ ಮಾಡಿ ಹೇಳುತ್ತಾನೆ, “ಸ್ವಾಮೀಜಿ, ನಾನು ನನ್ನ ಜೀವನದಲ್ಲೇ ಯಾರಿಗೂ ಹೃತ್ಪೂರ್ವಕವಾಗಿ ನಮಸ್ಕರಿಸಿದವನಲ್ಲ. ಈಗ ನಿಮಗೆ ಪ್ರಣಾಮ ಸಲ್ಲಿಸಿ ನಾನು ನಿಜಕ್ಕೂ ಧನ್ಯ ನಾದೆ.” ಸ್ವಾಮೀಜಿ ತಮ್ಮ ಶಿಷ್ಯನನ್ನು ಹೃದಯತುಂಬಿ ಹರಸಿ ಅವನಿಂದ ಬೀಳ್ಕೊಂಡರು.</p>
<p>ಸ್ವಾಮೀಜಿ ಬೆಳಗಾವಿಯಿಂದ ಹೊರಟ ಮೇಲೆ ನಾವು ಅವರನ್ನು ಕಾಣುವುದು ಮರ್ಮಗೋವಾ ದಲ್ಲಿ. ಅವರು ಬೆಳಗಾವಿಯಲ್ಲಿದ್ದಾಗಲೇ ಅಲ್ಲಿನ ಗಣ್ಯ ನಾಗರಿಕರಾದ ಡಾ ॥ ವಿ. ವಿ. ಶಿರಗಾಂವ್ ಕರ್ ಎಂಬವರ ಮುಂದೆ, ಗೋವಾಕ್ಕೆ ಭೇಟಿ ನೀಡಬೇಕೆಂಬ ತಮ್ಮ ಇಚ್ಛೆಯನ್ನು ವ್ಯಕ್ತಪಡಿಸಿ ದ್ದರು. ಇದೊಂದು ಸಾಮಾನ್ಯ ಭೇಟಿಯಾಗಿರದೆ ಇದರ ಹಿಂದೆ ಒಂದು ವಿಶೇಷ ಉದ್ದೇಶವಿತ್ತು. ಡಾ ॥ ಶಿರಗಾಂವ್​ಕರ್ ಅವರು ಗೋವಾದಲ್ಲಿದ್ದ ತಮ್ಮ ಸ್ನೇಹಿತರಾದ ಸುಬ್ರಾಯ ನಾಯಕ್ ಎಂಬವರಿಗೆ ಪತ್ರ ಬರೆದು, ಸ್ವಾಮೀಜಿ ಅಲ್ಲಿಗೆ ಬಂದಾಗ ಅವರಿಗೆ ಎಲ್ಲ ಬಗೆಯ ಅನುಕೂಲತೆ ಗಳನ್ನು ಒದಗಿಸಿಕೊಡುವಂತೆ ಕೋರಿದ್ದರು.</p>
<p>ಸ್ವಾಮೀಜಿ ಮರ್ಮಗೋವಾ ರೈಲುನಿಲ್ದಾಣದಲ್ಲಿ ಇಳಿದಾಗ ಅವರನ್ನು ಎದುರುಗೊಳ್ಳಲು ಬಂದಿದ್ದ ನೂರಾರು ಜನ ಅವರಿಗೆ ಹಾರ್ದಿಕ ಸ್ವಾಗತ ನೀಡಿದರು. ಬಳಿಕ ಅವರನ್ನು ಕುದುರೆ ಸಾರೋಟಿನಲ್ಲಿ ಕುಳ್ಳಿರಿಸಿ, ಅವರ ಅತಿಥೇಯರಾದ ಸುಬ್ರಾಯನಾಯ್ಕರ ಮನೆಗೆ ಮೆರವಣಿಗೆ ಯಲ್ಲಿ ಕರೆದೊಯ್ದರು.</p>
<p>ಸಂಸ್ಕೃತ ವಿದ್ವಾಂಸರೂ ಹಿಂದೂ ಶಾಸ್ತ್ರಗಳಲ್ಲಿ ಪರಿಣತರೂ ಆಗಿದ್ದ ಸುಬ್ರಾಯ ನಾಯ್ಕರು ಸ್ವಾಮೀಜಿಯ ಅಸಾಮಾನ್ಯ ಮೇಧಾಶಕ್ತಿ ಹಾಗೂ ಧಾರ್ಮಿಕ ವಿಷಯಗಳಲ್ಲಿ ಅವರಿಗಿದ್ದ ಅಗಾಧ ಪ್ರೌಢಿಮೆಯನ್ನು ಕಂಡು ಅವರೆಡೆಗೆ ತೀವ್ರವಾಗಿ ಸೆಳೆಯಲ್ಪಟ್ಟರು. ಸ್ವಾಮೀಜಿಯ ಗೋವಾ ಭೇಟಿಯ ಉದ್ದೇಶವು ಅಲ್ಲಿ ಮಾತ್ರ ಲಭ್ಯವಿದ್ದ ಹಳೆಯ ಲ್ಯಾಟಿನ್ ಗ್ರಂಥಗಳು ಹಾಗೂ ಅಮೂಲ್ಯ ಹಸ್ತಪ್ರತಿಗಳಲ್ಲಿರುವ ಕ್ರೈಸ್ತರ ಧರ್ಮಶಾಸ್ತ್ರಗಳನ್ನು ಅಧ್ಯಯನ ಮಾಡುವುದಾಗಿತ್ತು. ಇದನ್ನು ತಿಳಿದ ಸುಬ್ರಾಯ ನಾಯ್ಕರು ತಮ್ಮ ಕ್ರೈಸ್ತ ಸ್ನೇಹಿತರಾದ ಜೆ. ಪಿ. ಆಲ್ವಾರೆಸ್ ಎಂಬ ವರನ್ನು ತಮ್ಮ ಮನೆಗೆ ಕರೆಸಿ ಸ್ವಾಮೀಜಿಯ ಪರಿಚಯ ಮಾಡಿಸಿದರು. ಆಲ್ವಾರೆಸರೊಂದಿಗೆ ಸ್ವಾಮೀಜಿ ಸ್ವಲ್ಪ ಹೊತ್ತು ಸಂಭಾಷಿಸಿದರು. ಅವರ ಅಪಾರ ವಿದ್ವತ್ತಿನಿಂದ ಪ್ರಭಾವಿತರಾದ ಆಲ್ವಾರೆಸರು, ಸ್ವಾಮೀಜಿ ರಾಚೋಲ್ ಸೆಮಿನರಿನಲ್ಲಿ ಉಳಿದುಕೊಂಡು ಅಧ್ಯಯನ ಮಾಡಲು ಸಾಧ್ಯವಾಗುವಂತೆ ವಿಶೇಷ ವ್ಯವಸ್ಥೆ ಮಾಡಿಸಿದರು. ಮರ್ಮಗೋವಾದಿಂದ ನಾಲ್ಕು ಮೈಲಿ ದೂರ ದಲ್ಲಿರುವ ಈ ರಾಚೋಲ್ ಸೆಮಿನರಿಯು ಗೋವಾದ ಅತ್ಯಂತ ಪ್ರಾಚೀನ ಕಾನ್ವೆಂಟ್ ಕಾಲೇಜು. ಇಲ್ಲಿ ಲ್ಯಾಟಿನ್ ಭಾಷೆಯಲ್ಲಿರುವ ಅಪರೂಪದ ಧರ್ಮಗ್ರಂಥಗಳನ್ನು ಹಾಗೂ ಹಸ್ತಪ್ರತಿಗಳನ್ನು ಸಂರಕ್ಷಿಸಿಡಲಾಗಿದೆ.</p>
<p>ಇಲ್ಲಿ ಸ್ವಾಮೀಜಿ ಮೂರು ದಿನಗಳ ಕಾಲ ಅತ್ಯಂತ ತತ್ಪರತೆಯಿಂದ, ಲಭ್ಯವಿರುವ ಮುಖ್ಯ ಗ್ರಂಥಗಳನ್ನೆಲ್ಲ ಅಧ್ಯಯನ ಮಾಡಿದರು. ಆ ಗ್ರಂಥಗಳ ಮೇಲಿನ ಹಾಗೂ ಕ್ರೈಸ್ತ ಧರ್ಮದ ಬಗೆಗಿನ ಅವರದೇ ಆದ ವಿಶಿಷ್ಟ ವ್ಯಾಖ್ಯಾನಗಳನ್ನು ಆಲಿಸಿದ ಅಲ್ಲಿನ ಪಾದ್ರಿಗಳು ಮತ್ತು ಸೆಮಿನರಿಯ ಎಲ್ಲ ವಿದ್ಯಾರ್ಥಿಗಳು ಅವರ ಜ್ಞಾನದ ಆಳವನ್ನೂ ವಿಶ್ಲೇಷಣಾ ಸಾಮರ್ಥ್ಯವನ್ನೂ ಮನಗಂಡು ಪರಮಾಶ್ಚರ್ಯಗೊಂಡರು.</p>
<p>ಸ್ವಾಮೀಜಿ ಈ ಸೆಮಿನರಿಯಿಂದ ಮರ್ಮಗೋವಾಗೆ ಹಿಂದಿರುಗಿದ ಮೇಲೂ ಅನೇಕ ಪಾದ್ರಿ ಗಳು–ಕೆಲವೊಮ್ಮೆ ಎಷ್ಟೋ ದೂರದ ಸ್ಥಳಗಳಿಂದ–ಅವರನ್ನು ಭೇಟಿ ಮಾಡಲು ಬರುತ್ತಿದ್ದರು.</p>
<p>ಸ್ವಾಮೀಜಿ ಹೀಗೆ ಗೋವಾಕ್ಕೆ ಬಂದು, ವಿಶೇಷ ಪರಿಶ್ರಮ ವಹಿಸಿ, ಕ್ರೈಸ್ತ ಧರ್ಮಗ್ರಂಥಗಳನ್ನು ಅಷ್ಟೊಂದು ಆಳವಾಗಿ ಅಧ್ಯಯನ ಮಾಡಬೇಕಾದುದರ ಆವಶ್ಯಕತೆಯೇನಿದ್ದಿರಬಹುದು ? ಬಹುಶಃ ಸ್ವತಃ ಅವರಿಗೂ ಆಗ ಅದರ ಅರಿವಿದ್ದಿರಲಾರದು ! ಅವರು ಅಷ್ಟು ಆಸಕ್ತಿಯಿಂದ ಅವುಗಳನ್ನು ಅಧ್ಯಯನ ಮಾಡಿದ್ದು ಕೇವಲ ತಮ್ಮ ಜಿಜ್ಞಾಸೆಯಿಂದಾಗಿ. ಆದರೆ ಅವರಿಂದ ಅದನ್ನು ಮಾಡಿಸುತ್ತಿರುವವರು ಶ್ರೀರಾಮಕೃಷ್ಣರಲ್ಲದೆ ಇನ್ನಾರು ? ತಮ್ಮ ಅಲ್ಪಾಯುಸ್ಸಿನಲ್ಲಿ ಯಾವ ಬೃಹತ್ ಕಾರ್ಯವೊಂದನ್ನು ಮಾಡಬೇಕಾಗಿದೆಯೋ ಅದನ್ನು ಸಾಧಿಸುವತ್ತ ಸ್ವಾಮೀಜಿ ವೇಗವಾಗಿ ಮುನ್ನಡೆಯುತ್ತಿದ್ದಾರೆ. ಅವರು ಅಮೆರಿಕೆಗೆ ಹೋಗಬೇಕಾಗಿದೆ ; ಅಲ್ಲಿನ ವಿಶ್ವವೇದಿಕೆಯ ಮೇಲೆ ನಿಂತು ಭಾರತದ ಭವ್ಯತೆಯನ್ನು, ಸನಾತನ ಧರ್ಮದ ಸಾರವನ್ನು ಘೋಷಿಸಬೇಕಾಗಿದೆ. ಅಲ್ಲದೆ ಆ ಪರಕೀಯರಿಗೇ ಅವರ ಧರ್ಮದ ಮರ್ಮವನ್ನು ತೋರಿಸಿಕೊಟ್ಟು ಮತಾಂಧತೆಯ ಭಾವನೆ ಯನ್ನು ಹೋಗಲಾಡಿಸಬೇಕಾಗಿದೆ. ಶ್ರೀರಾಮಕೃಷ್ಣರು ಕೇವಲ ಹಿಂದೂಧರ್ಮವನ್ನು ಮಾತ್ರ ಸಂಸ್ಥಾಪಿಸುವುದಕ್ಕಾಗಿ ಅವತರಿಸಿದವರಲ್ಲ. ಅವರು ಜಗತ್ತಿನ ಸಕಲ ಧರ್ಮಗಳನ್ನೂ ಸಂಸ್ಥಾಪಿಸಿ ಸಕಲರೂ ತಮ್ಮತಮ್ಮ ಧರ್ಮದಲ್ಲಿ ಶಾಂತಿಯಿಂದಿರುವಂತೆ ಮಾಡುವುದಕ್ಕಾಗಿ ಬಂದರು. ಈಗ ಅದೇ ಶ್ರೀರಾಮಕೃಷ್ಣರ ಶಿಷ್ಯರಾದ ವಿವೇಕಾನಂದರು ಜಗತ್ತಿನ ಜನರಿಗೆ ಅವರವರ ಧರ್ಮಗಳ ತಿರುಳನ್ನು ತಿಳಿಸಿ ಶಾಂತಿಯಿಂದ ನೆಲೆಗೊಳ್ಳುವಂತೆ ಮಾಡಬೇಕಾಗಿದೆ. ಅಲ್ಲದೆ ಪಾಶ್ಚಾತ್ಯ ಜಗತ್ತಿನ ನೂರಾರು ವಿದ್ವಾಂಸರನ್ನೂ ಚಿಂತಕರನ್ನೂ ತೀವ್ರವಾಗಿ ಆಕರ್ಷಿಸುವಲ್ಲಿ, ಸಕಲ ಧರ್ಮಗಳ ಕುರಿತಾದ ಅವರ ಈ ಅಪರಿಮಿತ ಜ್ಞಾನವು ಮುಖ್ಯ ಪಾತ್ರವನ್ನು ವಹಿಸಲಿದೆ. ಹೆಚ್ಚೇಕೆ ? ಮುಂದೆ ಅವರು ಕ್ರಿಸ್ತನ ಬಗ್ಗೆ ಮಾತನಾಡುತ್ತಿದ್ದರೆ ಅವರಲ್ಲಿ ಸಾಕ್ಷಾತ್ ಕ್ರಿಸ್ತನನ್ನೇ ಕಂಡವರೆಷ್ಟೋ ಜನ! ಅಲ್ಲದೆ, ಇಲ್ಲಿ ಗಮನಿಸಬೇಕಾದ ಮತ್ತೊಂದು ಅಂಶವಿದೆ. ಆ ಕ್ರೈಸ್ತ ಗ್ರಂಥಗಳನ್ನು, ಅದರಲ್ಲೂ ಲ್ಯಾಟೀನ್ ಭಾಷೆಯಲ್ಲಿರುವ ಗ್ರಂಥಗಳನ್ನು ಅಧ್ಯಯನ ಮಾಡಲು ಎಂತಹ ಮೇಧಾವಿಗಳಿ ಗಾದರೂ ಹಲವಾರು ವರ್ಷಗಳೇ ಬೇಕು. ಹಾಗಿರುವಲ್ಲಿ ಅವುಗಳನ್ನು ಸ್ವಾಮೀಜಿ ಕೇವಲ ಮೂರು ದಿನಗಳಲ್ಲಿ ಅಧ್ಯಯನ ಮಾಡಿ ವಿಷಯವನ್ನು ಗ್ರಹಿಸಿದ್ದೂ ಅಲ್ಲದೆ ಅವುಗಳ ಕುರಿತಾಗಿ ತಮ್ಮದೇ ಆದ ವ್ಯಾಖ್ಯಾನಗಳನ್ನು ನೀಡಿ ಅಲ್ಲಿನ ಪ್ರಮುಖ ಪಾದ್ರಿಗಳನ್ನೇ ಬೆರಗುಗೊಳಿಸುತ್ತಾರೆ. ಆಧ್ಯಾತ್ಮಿಕ ಅನುಭವಗಳಾಗಿದ್ದರೆ ಮಾತ್ರ ಆಧ್ಯಾತ್ಮಿಕ ಗ್ರಂಥಗಳಲ್ಲಿನ ರಹಸ್ಯಗಳನ್ನು ಮನಗಾಣಲು ಸಾಧ್ಯ. ತಮ್ಮ ಅಗಾಧ ಅನುಭವದ ಆಧಾರದಿಂದ ಸ್ವಾಮೀಜಿ ಕ್ರೈಸ್ತ ಗ್ರಂಥಗಳ ಮರ್ಮವನ್ನು ಕ್ರೈಸ್ತ ಧರ್ಮಗುರುಗಳಿಗೇ ತಿಳಿಸಿಕೊಟ್ಟದ್ದರಲ್ಲಿ ಅಚ್ಚರಿಯೇನೂ ಇಲ್ಲ.</p>
<p>ಸುಬ್ರಾಯನಾಯ್ಕರ ಮನೆಯಲ್ಲಿ ಪ್ರತಿ ಸಂಜೆಯೂ ಭಜನೆಯ ಕಾರ್ಯಕ್ರಮವಿರುತ್ತಿತ್ತು. ಒಂದು ದಿನ ಸ್ವಾಮೀಜಿ ಇದರಲ್ಲಿ ಪಾಲ್ಗೊಂಡಾಗ ಅವರ ಸಂಗೀತ ಪ್ರತಿಭೆಯನ್ನು ಕಂಡು ಎಲ್ಲರೂ ಅಚ್ಚರಿಗೊಂಡರು. ಮರುದಿನ ಪ್ರಖ್ಯಾತ ಸಂಗೀತಗಾರರನ್ನೂ ತಬಲಾ ವಾದಕರನ್ನೂ ಆಹ್ವಾನಿಸಲಾಯಿತು. ಬಹುತೇಕ ಶಾಸ್ತ್ರೀಯ ಸಂಗೀತಗಾರರು ಹಾಡುವಾಗ ನೂರಾರು ಅಂಗಭಂಗಿ ಗಳನ್ನು ಮಾಡುತ್ತಾರೆ. ಅದು ಎಷ್ಟರ ಮಟ್ಟಿಗೆಂದರೆ, ಶ್ರೋತೃಗಳ ಕಿವಿಗಳೊಂದಿಗೆ ಕಣ್ಣುಗಳಿಗೂ ರಂಜನೆ ಇರುತ್ತದೆ. ಆದರೆ ಹೀಗೆ ಅಂಗಭಂಗಿಗಳನ್ನು ಮಾಡದೆ ಹಾಡಲು ಸಾಧ್ಯವೇ ಇಲ್ಲ ಎಂಬುದು ಹಲವರ ನಿಶ್ಚಿತ ಅಭಿಮತ. ಅನೇಕ ಸಂಗೀತಗಾರರು ಸೇರಿದ್ದ ಆ ಸಂದರ್ಭದಲ್ಲಿ ಸ್ವಾಮೀಜಿ, ಈ ಅಭಿಪ್ರಾಯವು ತಪ್ಪು ಎಂದು ಹೇಳಿದರು. ಅಷ್ಟೇ ಅಲ್ಲ ; ಶರೀರದ ಯಾವುದೇ ಅಂಗಾಂಗವನ್ನೂ ಚಲಿಸದೆ, ಬಾಯಿಯ ಚಲನೆಯನ್ನೂ ತೀರ ಮಿತವಾಗಿ ಬಳಸಿ, ಅನೇಕ ರಾಗ ಗಳನ್ನು ಸುಶ್ರಾವ್ಯಯವಾಗಿ ಹಾಡಿ ತೋರಿಸಿದರು. ಕಪೂರ್​ಜಿ ಎಂಬ ಪ್ರಸಿದ್ಧ ತಬಲಾ ವಾದಕ ಸ್ವಾಮೀಜಿಗೆ ಪಕ್ಕವಾದ್ಯ ನುಡಿಸುತ್ತಿದ್ದ. ಇವನೂ ಕೂಡ ತಬಲಾ ನುಡಿಸುವಾಗ ವಿಪರೀತ ತಲೆ-ಮೈ ಕೈ ಅಲುಗಾಡಿಸುತ್ತಿದ್ದ. ಸ್ವಾಮೀಜಿ ತಾವು ಹಾಡಿಯಾದ ಮೇಲೆ, ಸ್ವತಃ ತಾವೇ ತಬಲ ನುಡಿಸಿ, ಶರೀರವನ್ನು ಅನಾವಶ್ಯಕವಾಗಿ ಅಲುಗಾಡಿಸದೆ ತಬಲ ನುಡಿಸುವುದು ಸಾಧ್ಯವೆಂಬುದನ್ನು ತೋರಿಸಿ ಕೊಟ್ಟರು.</p>
<p>ಸ್ವಾಮೀಜಿಯ ಆತಥೇಯರಾದ ಸುಬ್ರಾಯನಾಯ್ಕರು ವೃತ್ತಿಯಿಂದ ಆಯುರ್ವೇದ ವೈದ್ಯ ರಾಗಿದ್ದರು. ಸ್ವಾಮೀಜಿ ಇವರ ಮನೆಯಲ್ಲಿದ್ದಾಗ ಅವರು ಉಳಿದುಕೊಂಡಿದ್ದ ಕೋಣೆಯನ್ನು, ಅವರು ಉಪಯೋಗಿಸುತ್ತಿದ್ದ ವಸ್ತುಗಳೊಂದಿಗೆ ಇಂದಿಗೂ ಹಾಗೆಯೇ ಸಂರಕ್ಷಿಸಿಡಲಾಗಿದೆ. ಅಲ್ಲದೆ ಆ ಸಂದರ್ಭದಲ್ಲಿ ತೆಗೆಯಲ್ಪಟ್ಟ ಅವರ ಒಂದು ಭಾವಚಿತ್ರವನ್ನೂ ಕಾಣಬಹುದಾಗಿದೆ. ಸ್ವಾಮೀಜಿಯಿಂದ ತುಂಬ ಪ್ರಭಾವಿತರಾಗಿದ್ದ ಸುಬ್ರಾಯನಾಯ್ಕರು ಮುಂದೆ ಸಂನ್ಯಾಸ ಸ್ವೀಕರಿಸಿ ‘ಸುಬ್ರಹ್ಮಣ್ಯಾನಂದ ತೀರ್ಥ’ರಾದರು. ಸ್ವಾಮೀಜಿಯ ವಾಸದಿಂದಾಗಿ ಪುನೀತವಾದ ಆ ಕೋಣೆ ಯಲ್ಲೇ ಅವರು ತಮ್ಮ ಇಹಲೋಕಯಾತ್ರೆಯನ್ನು ಮುಗಿಸಿದರು.</p>

<h1>೫</h1>
<h1>ಕನ್ನಡದ ನೆಲದಲ್ಲಿ</h1>
<p class="noindent">ಮರ್ಮಗೋವಾದಿಂದ ಹೊರಟ ಸ್ವಾಮೀಜಿ ಧಾರವಾಡದ ಮೂಲಕ ನೇರವಾಗಿ ಬೆಂಗಳೂರಿಗೆ ಬಂದು ತಲುಪಿದರು. ಬೆಂಗಳೂರಿನಲ್ಲಿ ಅವರು ಸರ್ಕಾರೀ ವೈದ್ಯಾಧಿಕಾರಿಯಾಗಿದ್ದ ಡಾ ॥ ಪಲ್ಪು ಎಂಬವರ ಅತಿಥಿಯಾಗಿ ಉಳಿದುಕೊಂಡರು. ಇವರು ಕೇರಳದ ಈಡಿಗ ಕೋಮಿಗೆ ಸೇರಿದವರು. ಇವರಿಗೆ ತಕ್ಕ ಅರ್ಹತೆಗಳಿದ್ದರೂ ಜಾತೀಯತೆಯ ಪೂರ್ವಗ್ರಹದ ದೆಸೆಯಿಂದಾಗಿ ಸ್ವಂತ ಸ್ಥಳವಾದ ಕೇರಳದಲ್ಲಿ ಸರ್ಕಾರಿ ಉದ್ಯೋಗ ಸಿಕ್ಕಿರಲಿಲ್ಲ. ಅಲ್ಲಿ ಅವರು ಸಮಾಜದ ಮೇಲ್ಜಾತಿ ಯವರ ಕಾಲಿನಡಿಯಲ್ಲಿ ಬದುಕಬೇಕಾಯಿತು. ಆದ್ದರಿಂದ ಅವರು ಮೈಸೂರು ರಾಜ್ಯಕ್ಕೆ ಬಂದು, ಯೋಗ್ಯ ಉದ್ಯೋಗವೊಂದನ್ನು ಪಡೆದುಕೊಂಡಿದ್ದರು. ಇವರ ಮೂಲಕ ಸ್ವಾಮೀಜಿಗೆ ಕೇರಳ ದಲ್ಲಿ ಪ್ರಚಲಿತವಿದ್ದ ಭಯಂಕರ ಸಾಮಾಜಿಕ ಪರಿಸ್ಥಿತಿಯ ಚಿತ್ರ ಸಿಕ್ಕಿತು. ಬೆಸ್ತರೇ ಮೊದಲಾದ ಕೆಳಜಾತಿಗಳ ಜನರು ಮೇಲ್ಜಾತಿಯವರ ತುಳಿತಕ್ಕೆ ಸಿಲುಕಿ ನರಳುತ್ತಿದ್ದರು. ಈ ಪರಿಸ್ಥಿತಿಯ ಪೂರ್ಣ ಪ್ರಯೋಜನವನ್ನು ಪಡೆದುಕೊಂಡ ಕ್ರೈಸ್ತಮತ ಪ್ರಚಾರಕರು, ಕೆಳಜಾತಿಯ ಜನರನ್ನು ಲಕ್ಷಗಟ್ಟಲೆ ಸಂಖ್ಯೆಯಲ್ಲಿ ಕ್ರೈಸ್ತರನ್ನಾಗಿ ಮತಾಂತರಿಸುತ್ತಿದ್ದರು. ಒಬ್ಬ ಶೂದ್ರನು ಹತ್ತಿರ ಬಂದರೆ ಅವನನ್ನು ಒಂದು ಸಾಂಕ್ರಾಮಿಕ ರೋಗದಂತೆ ದೂರವಿಡುತ್ತಿದ್ದ ಮೇಲ್ಜಾತಿಯ ಹಿಂದೂ ಗಳು–ಅವನು ಎಷ್ಟೇ ದರಿದ್ರನಾಗಿರಬಹುದು–ಇಗರ್ಜಿಗೆ ಹೋಗಿ ತಲೆಯ ಮೇಲೆ ಸ್ವಲ್ಪ ನೀರನ್ನೆರಚಿಸಿಕೊಂಡು ಕ್ರೈಸ್ತನೆಂಬ ಹೆಸರಿನಿಂದ ಬಂದರೆ, ಅವನ ಕೈ ಕುಲುಕಿ ಸ್ವಾಗತಿಸಿ ಉಪಚರಿಸುತ್ತಿದ್ದರು ! ಇದಕ್ಕಿಂತ ಹಾಸ್ಯಾಸ್ಪದವಾದದ್ದುಂಟೆ ! ಇದನ್ನೆಲ್ಲ ಪಲ್ಪುರವರೊಂದಿಗೆ ಚರ್ಚಿಸಿದ ಸ್ವಾಮೀಜಿ, ಈ ಸಮಸ್ಯೆಗೆ ತಮ್ಮದೇ ಆದ ಒಂದು ಪರಿಹಾರವನ್ನು ಸೂಚಿಸಿದರು : “ನೀವೆಲ್ಲ ಬ್ರಾಹ್ಮಣರ ಹಿಂದೆ ಅಂಗಲಾಚಿಕೊಂಡು ಹೋಗುವುದೇಕೆ ? ನಿಮ್ಮಲ್ಲೇ ಉನ್ನತ ಮಟ್ಟದ ಯೋಗ್ಯ ವ್ಯಕ್ತಿಯೊಬ್ಬನನ್ನು ನಾಯಕನನ್ನಾಗಿ ಮಾಡಿಕೊಂಡು ಎಲ್ಲರೂ ಅವನನ್ನು ಅನು ಸರಿಸಿ. ಆಗ ನಿಮ್ಮ ಎಷ್ಟೋ ಸಮಸ್ಯೆಗಳು ಪರಿಹಾರವಾಗುತ್ತವೆ.” ಡಾ ॥ ಪಲ್ಪು ಈ ಸಲಹೆಯನ್ನು ತುಂಬ ಗಂಭೀರವಾಗಿಯೇ ಸ್ವೀಕರಿಸಿದರು. ಅಲ್ಲದೆ ಅಂತಹ ವ್ಯಕ್ತಿಗಾಗಿ ಅವರು ಹುಡುಕಾಟ ನಡೆಸಿ ಶ್ರೀ ನಾರಾಯಣ ಗುರು ಎಂಬವರನ್ನು ಕಂಡುಕೊಂಡರು. ಮುಂದೆ ಈ ನಾರಾಯಣ ಗುರುಗಳು ಹಿಂದುಳಿದವರ ಮುಖಂಡರಾಗಿ ಹಾಗೂ ಮಾರ್ಗದರ್ಶಕರಾಗಿ ಪ್ರಸಿದ್ಧರಾದರು. ಡಾ॥ ಪಲ್ಪು ತಮ್ಮ ಬಹಳಷ್ಟು ವೇಳೆಯನ್ನು ಹಾಗೂ ತಮ್ಮ ಆದಾಯದ ಹೆಚ್ಚಿನ ಭಾಗವನ್ನು ತಮ್ಮ ಕೋಮಿನ ಬಡವರ ಒಳಿತಿಗಾಗಿ ವಿನಿಯೋಗಿಸಿದರು.</p>
<p>ಬೆಂಗಳೂರಿಗೆ ಬಂದ ಕೆಲದಿನಗಳಲ್ಲೇ ಸ್ವಾಮೀಜಿಗೆ ಮೈಸೂರು ರಾಜ್ಯದ ದಿವಾನರಾದ ಸರ್ ಕೆ. ಶೇಷಾದ್ರಿ ಅಯ್ಯರ್​ರವರ ಪರಿಚಯವಾಯಿತು. ಪ್ರತಿಭೆಯನ್ನು ಗುರುತಿಸುವುದರಲ್ಲಿ ಅಯ್ಯರ್ ರವರದು ಎತ್ತಿದ ಕೈ ಎಂಬ ಪ್ರತೀತಿಯಿತ್ತು. ಕೆಲವೇ ನಿಮಿಷಗಳ ಸಂಭಾಷಣೆಯಿಂದಲೇ ದಿವಾನ ರಿಗೆ ಮನವರಿಕೆಯಾಯಿತು–ತಮ್ಮ ಮುಂದಿರುವ ಈ ಯುವಸಂನ್ಯಾಸಿ ತನ್ನ ಅಯಸ್ಕಾಂತೀಯ ವ್ಯಕ್ತಿತ್ವ ಹಾಗೂ ಅಪಾರ ಆಧ್ಯಾತ್ಮಿಕ ಶಕ್ತಿಗಳಿಂದ ಸಮಸ್ತ ಭಾರತದ ಇತಿಹಾಸದ ಮೇಲೆ ಸುಶೋಭಿತವಾದ ಸುವರ್ಣಮುದ್ರೆಯೊಂದನ್ನು ಅಂಕಿತಗೊಳಿಸದಿರಲಾರ ಎಂದು. ದಿವಾನರು ಸ್ವಾಮೀಜಿಯನ್ನು ಮೈಸೂರಿನ ತಮ್ಮ ಮನೆಗೆ ಆಹ್ವಾನಿಸಿದರು. ಸ್ವಾಮೀಜಿ ಸುಮಾರು ಮೂರು- ನಾಲ್ಕು ವಾರಗಳ ಕಾಲ ದಿವಾನರ ಅತಿಥಿಯಾಗಿದ್ದರು. ಮೈಸೂರಿನಲ್ಲಿ ಅವರು ಅರಮನೆಯ ಅಧಿಕಾರಿಗಳನ್ನೂ ಇತರ ಪ್ರಮುಖರನ್ನೂ ಭೇಟಿಯಾದರು. ಶೇಷಾದ್ರಿ ಅಯ್ಯರಿಗಂತೂ ಈ ಅದ್ಭುತ ಸಾಧುವಿನ ಭೇಟಿಯಾದದ್ದು ತುಂಬ ಸಂತೋಷವುಂಟುಮಾಡಿತ್ತು. ಒಂದು ಸಂದರ್ಭ ದಲ್ಲಿ ಅವರು ಸ್ವಾಮೀಜಿಯ ಸಂಬಂಧವಾಗಿ ಹೇಳುತ್ತಾರೆ, “ನಮ್ಮಲ್ಲೂ ಎಷ್ಟೋ ಜನ ಶಾಸ್ತ್ರ ಗಳನ್ನು ಓದಿದವರಿದ್ದಾರೆ. ಆದರೆ ಅದರಿಂದೇನಾಯಿತು ? ಈ ಯುವ ಸಂನ್ಯಾಸಿಯ ಅಸಾಧಾರಣ ಜ್ಞಾನ ಹಾಗೂ ಅಂತರ್ದೃಷ್ಟಿ–ಇವು ನಾನು ಈವರೆಗೆ ಭೇಟಿಮಾಡಿದ ಪಂಡಿತರೆಲ್ಲರ ತಿಳಿವಳಿಕೆ ಯನ್ನು ಮೀರಿಸುತ್ತವೆ. ನಿಜಕ್ಕೂ ಇದು ಪರಮಾದ್ಭುತ. ಇವರು ತಮ್ಮ ಈ ಅಪಾರ ಜ್ಞಾನವನ್ನು ಹುಟ್ಟುವಾಗಲೇ ಪಡೆದುಕೊಂಡು ಬಂದಿರಬೇಕು. ಇಲ್ಲದಿದ್ದರೆ ಇಷ್ಟು ಚಿಕ್ಕ ವಯಸ್ಸಿನಲ್ಲಿಯೇ ಇಷ್ಟೆಲ್ಲ ಜ್ಞಾನವನ್ನು ಪಡೆದುಕೊಳ್ಳಲು ಹೇಗೆ ಸಾಧ್ಯ ?”</p>
<p>ಶೇಷಾದ್ರಿ ಅಯ್ಯರ್​ರಿಗೆ ಈ ತರುಣಸಂನ್ಯಾಸಿಯನ್ನು ಮೈಸೂರು ಸಂಸ್ಥಾನದ ಮಹಾರಾಜ ರಾದ ಶ್ರೀ ಚಾಮರಾಜ ಒಡೆಯರಿಗೆ ಪರಿಚಯಿಸಲೇ ಬೇಕು ಎನ್ನಿಸಿತು. ಅತ್ಯಂತ ಯೋಗ್ಯ– ಸಮರ್ಥ ಆಡಳಿತಗಾರರೆಂದು ಜನಾದರಣೆ ಗಳಿಸಿದ್ದವರು ಚಾಮರಾಜ ಒಡೆಯರು. ಇನ್ನೂ ಮೂವತ್ತು ವರ್ಷದ ಯುವಕರು. ಅವರು ಸ್ವಾಮೀಜಿಯವರನ್ನು ಭೇಟಿಯಾಗುವುದು ಇಬ್ಬರಿಗೂ ಲಾಭಪ್ರದವಾದೀತೆಂದು ಮುಂಗಂಡ ದಿವಾನರು ಅವರನ್ನು ಅರಮನೆಗೆ ಕರೆದೊಯ್ದರು. ಕಾಷಾಯ ವಸ್ತ್ರಧಾರಿಯಾಗಿ ದಿವ್ಯ ತೇಜಸ್ಸಿನಿಂದ ಕಂಗೊಳಿಸುತ್ತಿದ್ದ ಸ್ವಾಮೀಜಿ ರಾಜ ಠೀವಿಯಿಂದ ಮಹಾರಾಜ ಚಾಮರಾಜ ಒಡೆಯರನ್ನು ಭೇಟಿಮಾಡಲು ನಡೆದುಬಂದರು. ದಿವಾನರು ಮಹಾ ರಾಜರಿಗೆ ಸ್ವಾಮೀಜಿಯನ್ನು ಪರಿಚಯಿಸಿದರು. ಸ್ವಾಮೀಜಿಯ ಭೇಟಿಯಿಂದ ಮಹಾರಾಜರಿಗೆ ತುಂಬ ಸಂತೋಷವಾಯಿತು. ಅವರ ಮಿಂಚಿನಂತಹ ಚಿಂತನಧಾರೆ, ಮಂತ್ರಮುಗ್ಧಗೊಳಿಸು ವಂತಹ ವ್ಯಕ್ತಿತ್ವ, ಬೆರಗಾಗಿಸುವಂತಹ ಬುದ್ಧಿಮತ್ತೆ, ಶಾಸ್ತ್ರಗಳ ಮರ್ಮವನ್ನು ಭೇದಿಸಿ ಅರಿಯ ಬಲ್ಲ ಅವರ ಅಂತರ್ದೃಷ್ಟಿ–ಇವುಗಳು ಮಹಾರಾಜರನ್ನು ಗೆದ್ದುವು. ಮಹಾರಾಜರು ಸ್ವಾಮೀಜಿ ಯನ್ನು ತಮ್ಮ ಅತಿಥಿಯಾಗಿರುವಂತೆ ಅತ್ಯಂತ ವಿನಯದಿಂದ ಕೇಳಿಕೊಂಡು ಒಪ್ಪಿಸಿದರು. ಅವರು ರಾಜ್ಯದ ಗೌರವ ಅತಿಥಿಯಾಗಿ ಅರಮನೆಯಲ್ಲಿ ಉಳಿದುಕೊಂಡರು. ಮಹಾರಾಜರು ಹಲವಾರು ಸಲ ಅವರನ್ನು ವೈಯಕ್ತಿಕವಾಗಿ ಭೇಟಿಮಾಡಿ ವಿವಿಧ ವಿಷಯಗಳ ಬಗ್ಗೆ ಚರ್ಚಿಸಿದರಲ್ಲದೆ ಹಲ ವಾರು ಪ್ರಮುಖ ವಿಚಾರಗಳಲ್ಲಿ ಅವರ ಸಲಹೆಗಳನ್ನು ಪಡೆದುಕೊಂಡರು.</p>
<p>ಹೀಗೆ ಕ್ರಮೇಣ ಇಬ್ಬರ ನಡುವಣ ಸ್ನೇಹವು ದೃಢವಾಗಿ, ಮಹಾರಾಜರು ಸ್ವಾಮೀಜಿಯ ಆಪ್ತ ವರ್ಗಕ್ಕೆ ಸೇರಿದವರಾದರು. ಆದರೆ ಖೇತ್ರಿಯ ಕಥೆ ಇಲ್ಲಿ ಪುನರಾವರ್ತನೆಗೊಳ್ಳಲಿಲ್ಲ. ಎಂದರೆ, ಸ್ವಾಮೀಜಿಯ ಸ್ನೇಹ-ಸಂಬಂಧಗಳು ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್​ನೊಂದಿಗೆ ಇದ್ದಂತಹ ಪ್ರಮಾಣದಲ್ಲಿ ಮೈಸೂರು ಮಹಾರಾಜರೊಂದಿಗೂ ವೃದ್ಧಿಯಾಗಲು ಸಾಧ್ಯವಾಗ ಲಿಲ್ಲ. ಇದಕ್ಕೆ ಕಾರಣಗಳನ್ನು ತಿಳಿಯಬೇಕಾದರೆ ನಾವು ಅಂದಿನ ಮೈಸೂರು ರಾಜ್ಯದ ಪರಿಸ್ಥಿತಿ ಯನ್ನೂ ಅದರ ಚರಿತ್ರೆಯನ್ನೂ ಸ್ವಲ್ಪ ತಿಳಿದಿರಬೇಕಾಗುತ್ತದೆ.</p>
<p>‘ಮೈಸೂರು ಹುಲಿ’ ಎಂದು ಕರೆಯಲ್ಪಟ್ಟಿದ್ದ ಟಿಪ್ಪುಸುಲ್ತಾನನು ೧೭೯೯ರಲ್ಲಿ ಮೃತನಾದಾಗ ಬ್ರಿಟಿಷರು ಮೈಸೂರು ರಾಜ್ಯವನ್ನು ಪುನಃ ಸೃಷ್ಟಿಸಿ ಕೃಷ್ಣರಾಜನೆಂಬ ಐದು ವರ್ಷದ ಬಾಲಕನನ್ನು ರಾಜನೆಂದು ನಾಮಕರಣ ಮಾಡಿದರು. ಆದರೆ ಈತ ಪ್ರಾಪ್ತವಯಸ್ಕನಾಗಿ ರಾಜ್ಯಾಡಳಿತವನ್ನು ಕೈಗೊಂಡಾಗ ಅವನ ಪ್ರಜಾಕಂಟಕತನವನ್ನು ಸಹಿಸದೆ ಜನ ದಂಗೆಯೆದ್ದರು. ಆಗ ಬ್ರಿಟಿಷ್ ಸರಕಾರ ದಂಗೆಯನ್ನು ಮಟ್ಟಹಾಕಿ ಆಡಳಿತವನ್ನು ತಾನೇ ಕೈಗೆತ್ತಿಕೊಂಡಿತು. ಇದಾದ ಐವತ್ತು ವರ್ಷಗಳ ಅನಂತರ ಎಂದರೆ ೧೮೮೧ರಲ್ಲಿ, ಕೃಷ್ಣರಾಜನ ದತ್ತುಪುತ್ರನಾದ ಹದಿನೆಂಟು ವರ್ಷದ ತರುಣ ಚಾಮರಾಜೇಂದ್ರ ಒಡೆಯರನ್ನು ಸಿಂಹಾಸನದ ಮೇಲೆ ಕುಳ್ಳಿರಿಸಿತು. ಆದರೆ ಮಹಾ ರಾಜನು ಪ್ರತಿಯೊಂದು ವಿಚಾರದಲ್ಲೂ ಗವರ್ನರ್ ಜನರಲ್​ನ ‘ಸಲಹೆ’ಯಂತೆಯೇ ನಡೆಯ ಬೇಕೆಂಬ ಒಪ್ಪಂದವನ್ನು ಬ್ರಿಟಿಷ್ ಸರಕಾರ ಹೇರಿತ್ತು. ಅಲ್ಲದೆ ಶ್ರೀಮಂತ ವರ್ಗದವರೂ ಅಧಿಕಾರ ವರ್ಗದವರೂ ಈ ಹೊಸ ರಾಜನನ್ನು ಇಷ್ಟಪಡಲಿಲ್ಲ. ಹೀಗೆ ಮಹಾರಾಜರ ಮೇಲೆ ಅತ್ತ ಸರಕಾರದಿಂದಲೂ ಇತ್ತ ಅಧಿಕಾರವರ್ಗದಿಂದಲೂ ತೀವ್ರ ಒತ್ತಡವಿದ್ದು, ಸ್ವತಂತ್ರ ನಿರ್ಧಾರಗಳನ್ನು ಕೈಗೊಳ್ಳುವುದು ಬಹಳ ಕಷ್ಟವಾಗಿತ್ತು.</p>
<p>ಆದರೆ ಚಾಮರಾಜೇಂದ್ರ ಒಡೆಯರು ಅಧಿಕಾರ ವಹಿಸಿಕೊಂಡ ಈ ಹತ್ತು ವರ್ಷಗಳಲ್ಲಿ ರಾಜ್ಯವು ಸರ್ವಾಂಗೀಣ ಪ್ರಗತಿಯತ್ತ ಮುನ್ನಡೆಯತೊಡಗಿತ್ತು. ಕ್ಷಾಮಡಾಮರಗಳ ಹಾವಳಿ ಯಿಲ್ಲದೆ ಸುಭಿಕ್ಷೆ ನೆಲಸಿತ್ತು. ಅಲ್ಲದೆ ಮೈಸೂರು ರಾಜ್ಯವು ಕೋಮುವಾರು ಗಲಭೆಗಳಿಂದ ದೂರ ವಾಗಿತ್ತು. ಕೈಗಾರಿಕೆಗಳೂ ಅಭಿವೃದ್ಧಿ ಹೊಂದುತ್ತಿದ್ದು. ಅದು ಆದರ್ಶ ರಾಜ್ಯವೆಂಬ ಹೆಸರನ್ನು ಗಳಿಸುತ್ತಿತ್ತು. ಮಹಾರಾಜರನ್ನು ಸ್ವಾಮೀಜಿ ಭೇಟಿಯಾದಾಗ ಅವರಿನ್ನೂ ಸುಮಾರು ಮೂವತ್ತು ವರ್ಷದ ಯುವಕರು. ಪ್ರಥಮ ಭೇಟಿಯಲ್ಲೇ ಸ್ವಾಮೀಜಿಯಿಂದ ಬಹಳವಾಗಿ ಆಕರ್ಷಿತರಾಗಿದ್ದ ಮಹಾರಾಜರು ದಿನಕಳೆದಂತೆ ಅವರ ಆರಾಧಕರೇ ಆಗಿಬಿಟ್ಟರು. ಸ್ವಾಮೀಜಿ ಅಮೆರಿಕೆಗೆ ಹೋಗುವ ವಿಷಯದ ಪ್ರಸ್ತಾಪವೂ ಬಂದಿತು. ಆದರೆ ಬ್ರಿಟಿಷರನ್ನು ಎದುರುಹಾಕಿಕೊಳ್ಳುವ ಭಯವಿದ್ದುದ ರಿಂದ ಅವರನ್ನು ವಿಶ್ವಧರ್ಮ ಸಮ್ಮೇಳನಕ್ಕೆ ಸರ್ಕಾರದ ವತಿಯಿಂದ ಕಳಿಸಿಕೊಡುವುದು ಮಹಾ ರಾಜರಿಗೆ ಸಾಧ್ಯವಿರಲಿಲ್ಲ. ಅಲ್ಲದೆ ಸ್ವಾಮೀಜಿ, ಮಹಾರಾಜರ ಆಪ್ತರಾದುದು ಅನೇಕ ಅಧಿಕಾರಿಗಳ ಕಣ್ಣುರಿಗೆ ಕಾರಣವಾಗಿತ್ತೆಂದೂ ಕಾಣುತ್ತದೆ. ಆದರೆ ಅವರ ಪ್ರಯಾಣಕ್ಕಾಗಿ ಧನಸಹಾಯ ಮಾಡಲು ಮಹಾರಾಜರು ತಕ್ಷಣ ಮುಂದೆ ಬಂದರಲ್ಲದೆ, ಮುಂದೆ ಅವರ ಶಿಷ್ಯರು ಅದಕ್ಕಾಗಿ ಚಂದಾ ಎತ್ತಿದಾಗ ಅದರ ಬಹುಭಾಗವನ್ನು ತಾವೇ ತುಂಬಿಕೊಡುತ್ತಾರೆ.</p>
<p>ಒಂದು ದಿನ ಮಹಾರಾಜರು ತಮ್ಮ ಸಭಾಸದರ ಸಮ್ಮುಖದಲ್ಲಿ ಸ್ವಾಮೀಜಿಯನ್ನು ಕೇಳಿದರು, “ನನ್ನ ಆಸ್ಥಾನಿಕರ ವಿಷಯವಾಗಿ ನಿಮ್ಮ ಅಭಿಪ್ರಾಯವೇನು ?”</p>
<p>“ಮಹಾರಾಜ, ನನಗನ್ನಿಸುತ್ತದೆ, ನಿನ್ನ ಹೃದಯವೇನೋ ಒಳ್ಳೆಯದು. ಆದರೆ ದುರದೃಷ್ಟವ ಶಾತ್ ನಿನ್ನ ಸುತ್ತಲೂ ಹೊಗಳುಭಟರು ಸುತ್ತುವರಿದಿದ್ದಾರೆ. ಹೊಗಳುಭಟರು ಎಷ್ಟಾದರೂ ಹೊಗಳುಭಟರೇ.”</p>
<p>ಈ ನೇರ ಉತ್ತರವನ್ನು ಮಹಾರಾಜರು ನಿರೀಕ್ಷಿಸಿರಲಿಲ್ಲ. ಆದರೂ ಸವಾರಿಸಿಕೊಂಡು ಮತ್ತೆ ಹೇಳಿದರು, “ಇಲ್ಲ, ಸ್ವಾಮೀಜಿ, ಕಡೇಪಕ್ಷ ನಮ್ಮ ದಿವಾನರಂತೂ ಅಂಥವರಲ್ಲ. ಅವರು ತುಂಬ ನಂಬಿಕಸ್ಥರು, ಬುದ್ಧಿವಂತರು.”</p>
<p>“ಆದರೆ ಮಹಾರಾಜ, ದಿವಾನ ಯಾರು ಎಂದರೆ ರಾಜನನ್ನು ಲೂಟಿ ಮಾಡಿ ಬ್ರಿಟಿಷ್ ಏಜೆಂಟನ ಕೈಗೆ ದಾಟಿಸುವವನು.” ಸ್ವಾಮೀಜಿ ಈಗಾಗಲೇ ಹಲವಾರು ರಾಜ್ಯಗಳ ದಿವಾನರನ್ನು ಕಂಡವರಲ್ಲವೆ !</p>
<p>ಮಹಾರಾಜರಿಗೀಗ ಕಷ್ಟಕ್ಕಿಟ್ಟುಕೊಂಡಿತು. ಈ ಮಾತನ್ನೇ ಬೆಳೆಸಿದರೆ ವಿಷಯ ಎಲ್ಲೆಲ್ಲಿಗೋ ಹೋಗುತ್ತದೆ ಎಂದು ತಿಳಿದು ತಕ್ಷಣ ಮಾತು ಬದಲಾಯಿಸಿದರು. ಆಮೇಲೆ ಅವರನ್ನು ಏಕಾಂತ ದಲ್ಲಿ ತಮ್ಮ ಹತ್ತಿರಕ್ಕೆ ಕರೆಯಿಸಿಕೊಂಡು ಹೇಳಿದರು, “ಸ್ವಾಮೀಜಿ, ಹೀಗೆ ಮುಚ್ಚುಮರೆಯಿಲ್ಲದೆ ಮಾತನಾಡುವುದು ಯಾವಾಗಲೂ ಕ್ಷೇಮವಲ್ಲ. ಇಂದು ನೀವು ನನ್ನ ಆಸ್ಥಾನಿಕರೆದುರು ಮಾತಾಡಿ ದಂತೆಯೇ ಮಾತಾಡುತ್ತಿದ್ದರೆ, ನನಗನ್ನಿಸುತ್ತದೆ, ನಿಮಗೆ ಯಾರಾದರೂ ವಿಷ ಹಾಕಿದರೂ ಆಶ್ಚರ್ಯವಿಲ್ಲ. ಆದ್ದರಿಂದ ದಯವಿಟ್ಟು ನೀವು ಈ ಬಗ್ಗೆ ಎಚ್ಚರ ವಹಿಸಬೇಕು.”</p>
<p>ಮಹಾರಾಜರ ಮಾತನ್ನು ಕೇಳಿ ಸ್ವಾಮೀಜಿ ಸಿಡಿದೆದ್ದರು :</p>
<p>“ಏನು ! ಒಬ್ಬ ಪ್ರಾಮಾಣಿಕ ಸಂನ್ಯಾಸಿ ತನ್ನ ಪ್ರಾಣವೇ ಹೋಗುವಂಥ ಸಂದರ್ಭವೊದಗಿ ದರೂ ಸತ್ಯವನ್ನು ಹೇಳಲು ಹೆದರುತ್ತಾನೆಂದು ಭಾವಿಸಿದೆಯಾ ? ನಾಳೆ ನಿನ್ನ ಮಗನೇ ಬಂದು, ‘ಸ್ವಾಮೀಜಿ, ನನ್ನ ತಂದೆಯವರ ಬಗ್ಗೆ ನಿಮ್ಮ ಅಭಿಪ್ರಾಯವೇನು ?’ ಎಂದು ಕೇಳಿದರೆ ಆಗ ನಾನು ನಿನ್ನಲ್ಲಿ ಇಲ್ಲದಿರುವ ಸದ್ಗುಣಗಳೆಲ್ಲ ಇದೆ ಎಂದು ಹೇಳಬೇಕೆನು? ನಾನು ಸುಳ್ಳು ಹೇಳಲೆ! ಎಂದಿಗೂ ಇಲ್ಲ.”</p>
<p>ಆದರೆ ಸ್ವಾಮೀಜಿ ಹೀಗೆ ಹೇಳಿದರೂ ಮಹಾರಾಜರು ಎದುರಿಗಿಲ್ಲದಿರುವಾಗ ಇತರರ ಮುಂದೆ ಅವರ ಕುರಿತಾಗಿ ತುಂಬ ವಿಶ್ವಾಸಗೌರವಗಳಿಂದಲೇ ಮಾತನಾಡುತ್ತಿದ್ದರು ; ಮಹಾರಾಜರ ಸದ್ಗುಣಗಳನ್ನು ಹೃತ್ಪೂರ್ವಕವಾಗಿ ಕೊಂಡಾಡುತ್ತಿದ್ದರು. ವ್ಯಕ್ತಿಯ ಎದುರಿನಲ್ಲಿ ಮುಚ್ಚುಮರೆ ಯಿಲ್ಲದೆ ಖಡಾಖಂಡಿತವಾಗಿ ಮಾತನಾಡಿ ಅವನ ಲೋಪದೋಷಗಳ ಬಗ್ಗೆ ಅವನನ್ನು ತರಾಟೆಗೆ ತೆಗೆದುಕೊಳ್ಳುವುದು ಸ್ವಾಮೀಜಿಯ ಸ್ವಭಾವ. ಆದರೆ ಆ ವ್ಯಕ್ತಿಯ ಬೆನ್ನಹಿಂದೆ ಅವನ ಬಗ್ಗೆ ಪ್ರಶಂಸೆಯ ಮಾತುಗಳಲ್ಲದೆ ಅವರ ಬಾಯಿಂದ ಬೇರೇನೂ ಬರುತ್ತಿರಲಿಲ್ಲ.</p>
<p>ಸ್ವಾಮೀಜಿ ಹೋದಹೋದಲ್ಲೆಲ್ಲ ಅವರ ವ್ಯಕ್ತಿತ್ವದಿಂದ ಆಕರ್ಷಿತರಾಗಿ ಅವರ ಬಳಿಗೆ ಬರುತ್ತಿದ್ದವರಲ್ಲಿ ಹಿಂದೂಗಳು ಮಾತ್ರವಲ್ಲದೆ ಇತರ ಧರ್ಮೀಯರೂ ಇರುತ್ತಿದ್ದರು. ಒಂದು ದಿನ ಮೈಸೂರಿನ ಒಬ್ಬ ಶಾಸಕನಾದ ಅಬ್ದುಲ್ ರಹಮಾನ್ ಸಾಹೇಬ್ ಎಂಬಾತ ಅವರ ಬಳಿಗೆ ಬಂದು ಮಾತನಾಡಿದಾಗ ಅವರಿಗೆ ಕುರಾನಿನ ಬಗ್ಗೆ ಆಳವಾದ ಜ್ಞಾನವಿರುವುದನ್ನು ಕಂಡ. ಈ ಹಿಂದೂ ಸಂನ್ಯಾಸಿ ಮುಸ್ಲಿಂ ಧರ್ಮಗ್ರಂಥದಲ್ಲಿ ಪರಿಣತಿ ಪಡೆದಿರುವುದನ್ನು ಕಂಡು ಅಲ್ಲಿದ್ದವರಿ ಗೆಲ್ಲ ಆಶ್ಚರ್ಯ. ಆ ಮುಸಲ್ಮಾನ, ಸ್ವಾಮೀಜಿಯೊಂದಿಗೆ ಸಂಭಾಷಣೆ ನಡೆಸಿ ಕುರಾನಿನ ಕೆಲವು ವಿಷಯಗಳ ಬಗ್ಗೆ ತನಗಿದ್ದ ಸಂಶಯಗಳನ್ನು ಪರಿಹರಿಸಿಕೊಂಡ. ಮೈಸೂರು ಅರಮನೆಯಲ್ಲಿ ದ್ದಾಗ ಸ್ವಾಮೀಜಿಗೆ ಆಸ್ಟ್ರಿಯಾ ದೇಶದ ಖ್ಯಾತ ಸಂಗೀತಗಾರನೊಬ್ಬನನ್ನು ಭೇಟಿ ಮಾಡುವ ಅವಕಾಶ ಒದಗಿತು. ಅವನೊಂದಿಗೆ ಅವರು ಪಾಶ್ಚಾತ್ಯ ಸಂಗೀತದ ಬಗ್ಗೆ ಸಂಭಾಷಿಸಿದರು. ಅವ ರಿಗೆ ಪಾಶ್ಚಾತ್ಯ ಸಂಗೀತದ ವಿಷಯದಲ್ಲೂ ಇದ್ದ ಪರಿಣತಿಯನ್ನು ಕಂಡು ಎಲ್ಲರೂ ಬೆರಗಾದರು. ಮತ್ತೊಂದು ದಿನ ಅವರು ಅರಮನೆಯ ವಿದ್ಯುದೀಕರಣದಲ್ಲಿ ತೊಡಗಿದ್ದ ತಂತ್ರಜ್ಞನೊಬ್ಬನನ್ನು ಸಂಧಿಸಿದರು. ಸಂಭಾಷಣೆಯ ಸಂದರ್ಭದಲ್ಲಿ ಮಾತು ವಿದ್ಯುಚ್ಛಕ್ತಿಯ ವಿಷಯದತ್ತ ಹೊರಳಿತು. ಆ ವಿಷಯದಲ್ಲೂ ಸ್ವಾಮೀಜಿ ತಂತ್ರಜ್ಞನನ್ನೇ ಮೀರಿಸಿದ್ದು ಸ್ಪಷ್ಟವಾಗಿತ್ತು.</p>
<p>ಸ್ವಾಮೀಜಿ ಮೈಸೂರಿನಲ್ಲಿದ್ದಾಗಲೇ ಒಮ್ಮೆ ಅರಮನೆಯಲ್ಲಿ ವಿದ್ವದ್ಗೋಷ್ಠಿಯೊಂದು ನಡೆ ಯಿತು. ಇದರಲ್ಲಿ ಅನೇಕ ಪಂಡಿತರು ಭಾಗವಹಿಸಿದ್ದರು. ಸಭೆಯ ಅಧ್ಯಕ್ಷರಾದ ದಿವಾನರು ಸ್ವಾಮೀಜಿಯವರನ್ನೂ ಸಭೆಗೆ ಆಹ್ವಾನಿಸಿದ್ದರು. ಚರ್ಚೆಯ ವಿಷಯ ವೇದಾಂತ. ನೆರೆದಿದ್ದ ಪಂಡಿತರು ವೇದಾಂತದ ಬೇರೆಬೇರೆ ಮುಖಗಳನ್ನು ಪ್ರತಿಪಾದಿಸಿ ಸಂಸ್ಕೃತದಲ್ಲಿ ಚರ್ಚೆ ನಡೆಸಿ ದರು. ಆದರೆ ಎಷ್ಟು ಹೊತ್ತು ಚರ್ಚಿಸಿದರೂ ಯಾವ ಒಂದು ತೀರ್ಮಾನಕ್ಕೂ ಬರುವ ಸೂಚನೆಯೇ ಕಾಣಲಿಲ್ಲ. ಕಡೆಗೆ ದಿವಾನರು ಈ ವಿಷಯವಾಗಿ ತಮ್ಮ ನಿಲುವನ್ನು ತಿಳಿಸುವಂತೆ ಸ್ವಾಮೀಜಿಯನ್ನು ಕೇಳಿಕೊಂಡರು. ಆಗ ಸ್ವಾಮೀಜಿ ಎದ್ದು ನಿಂತು ತಮ್ಮ ಮಾತನ್ನು ಪ್ರಾರಂಭಿಸಿ ದರು. ಮುಂದೆ ತಾವು ಪಾಶ್ಚಾತ್ಯ ದೇಶಗಳಲ್ಲಿ ಮೊಳಗಲಿರುವ ಅದ್ಭುತ ವೇದಾಂತ ಸಂದೇಶವನ್ನು ಸುಲಲಿತ ಸಂಸ್ಕೃತದಲ್ಲಿ ವಿವರಿಸತೊಡಗಿದಂತೆ ಪಂಡಿತರೆಲ್ಲ ದಂಗುಬಡಿದು ಕುಳಿತರು. ವೇದಾಂತದ ವಿಷಯವಾಗಿ ಸ್ವಾಮಿಗಳ ವೈಶಿಷ್ಟ್ಯಪೂರ್ಣ ಗ್ರಹಿಕೆ ಮತ್ತು ವಿವರಣಾ ವಿಧಾನ ಗಳನ್ನು ಕಂಡು ವಿಸ್ಮಯಾನಂದಗೊಂಡ ಪಂಡಿತವರ್ಗದವರೆಲ್ಲ ಏಕಕಂಠದಿಂದ ತಮ್ಮ ಮೆಚ್ಚುಗೆ ಯನ್ನು ವ್ಯಕ್ತಪಡಿಸಿದರು.</p>
<p>ಒಂದು ದಿನ ದಿವಾನರ ಸಮ್ಮುಖದಲ್ಲಿ ಮಹಾರಾಜರು ಸ್ವಾಮೀಜಿಯವರೊಂದಿಗೆ ಮಾತ ನಾಡುತ್ತ, “ಸ್ವಾಮೀಜಿ, ನಾನು ನಿಮಗಾಗಿ ಏನು ಮಾಡಲಿ ?” ಎಂದು ಕೇಳಿದರು. ಈ ಪ್ರಶ್ನೆಗೆ ಸ್ವಾಮೀಜಿ ನೇರವಾಗಿ ಉತ್ತರಿಸದೆ, ತಾವು ಮುಂದೆ ಸಾಧಿಸಬೇಕಾದ ಕಾರ್ಯೋದ್ದೇಶದ ಬಗ್ಗೆ ಉಜ್ವಲವಾಗಿ ಮಾತನಾಡತೊಡಗಿದರು. ಅವರ ಮಾತು ಸುಮಾರು ಒಂದು-ಒಂದೂವರೆ ಗಂಟೆಗಳ ಕಾಲ ಮುಂದುವರಿಯಿತು. ಭಾರತದ ಪರಿಸ್ಥಿತಿಯನ್ನು ಮನಮುಟ್ಟುವಂತೆ ವರ್ಣಿಸುತ್ತ ಸ್ವಾಮೀಜಿ ಹೇಳಿದರು, “ಮಹಾರಾಜ, ನಮ್ಮ ಭಾರತ ಭೂಮಿಯು ಅನಾದಿಯಿಂದ ಪಡೆದು ಕೊಂಡು ಬಂದ ಆಸ್ತಿ ಯಾವುದೆಂದರೆ ಉನ್ನತ ತಾತ್ತ್ವಿಕ ಹಾಗೂ ಆಧ್ಯಾತ್ಮಿಕ ಮೌಲ್ಯಗಳು. ಈಗ ಅದಕ್ಕೆ ಬೇಕಾಗಿರುವುದು ಆಧುನಿಕ ವಿಜ್ಞಾನದ ಜೋಡಣೆ. ಭಾರತದಲ್ಲಿ ಅಡಿಯಿಂದ ಮುಡಿಯ ವರೆಗೆ ರಚನಾತ್ಮಕ ಸುಧಾರಣೆಗಳನ್ನು ತರಬೇಕಾಗಿದೆ. . . ತನ್ನ ಮಡಿಲಲ್ಲಿಟ್ಟುಕೊಂಡಿರುವ ಅಮೂಲ್ಯ ಆಧ್ಯಾತ್ಮಿಕ ಸಂಪತ್ತನ್ನು ಪಾಶ್ಚಾತ್ಯ ಜಗತ್ತಿಗೆ ಕೊಡುವ ಹೊಣೆ ಭಾರತಕ್ಕೆ ಸೇರಿದ್ದು....</p>
<p>“ನಾನು ವೇದಾಂತ ಪ್ರಚಾರಕ್ಕಾಗಿ ಅಮೆರಿಕೆಗೆ ಹೋಗಬೇಕೆಂದುಕೊಂಡಿದ್ದೇನೆ. ಪಾಶ್ಚಾತ್ಯ ರಾಷ್ಟ್ರಗಳು ಭಾರತೀಯರಿಗೆ ಆಧುನಿಕ ಕೃಷಿವಿಜ್ಞಾನ, ಕೈಗಾರಿಕೆ ಹಾಗೂ ಇತರ ತಾಂತ್ರಿಕ ವಿಷಯಗಳಲ್ಲಿ ಶಿಕ್ಷಣ ನೀಡಿ ನಮ್ಮ ಆರ್ಥಿಕ ಪರಿಸ್ಥಿತಿಯನ್ನು ಅಭಿವೃದ್ಧಿ ಪಡಿಸುವಲ್ಲಿ ನೆರವಾಗ ಬೇಕೆಂದು ನಾನು ನಿರೀಕ್ಷಿಸುತ್ತೇನೆ.”</p>
<p>ಸ್ವಾಮೀಜಿಯ ಮಾತುಗಳನ್ನು ಕೇಳಿ ಮಹಾರಾಜರು ಮಂತ್ರಮುಗ್ಧರಾದರು. ಒಬ್ಬ ಸರ್ವ ಸಂಗ ಪರಿತ್ಯಾಗಿಯಾದ ಸಂನ್ಯಾಸಿ ತನ್ನ ಮಾತೃಭೂಮಿಗಾಗಿ ಪರಿತಪಿಸುವುದನ್ನು ಕಂಡು ಅವರ ಹೃದಯ ತುಂಬಿಬಂತು. ಸ್ವಾಮೀಜಿ ಅಮೆರಿಕೆಗೆ ಹೋಗುವುದಾದರೆ ಅವರ ಎಲ್ಲ ಖರ್ಚನ್ನು ತಾನೇ ವಹಿಸಿಕೊಳ್ಳುವುದಾಗಿ ಮುಂದಾದರು. ಆದರೆ ಸ್ವಾಮೀಜಿ, “ಈಗಲೇ ಬೇಡ” ಎನ್ನುತ್ತ ಹಣವನ್ನು ನಿರಾಕರಿಸಿದರು. ಬಹುಶಃ ಅವರು ಆಗ ರಾಮೇಶ್ವರಕ್ಕೆ ಹೋಗಬೇಕಾಗಿದ್ದುದು ಒಂದು ಕಾರಣವಿರಬಹುದು. ಅವರ ಮಾತುಗಳನ್ನು ಕೇಳಿದಂದಿನಿಂದ, ಅವರು ದೇಶದ ಪುನರುತ್ಥಾನಕ್ಕಾಗಿ ಜನ್ಮವೆತ್ತಿ ಬಂದವರು ಎಂದು ಮಹಾರಾಜರಿಗೂ ದಿವಾನರಿಗೂ ಖಚಿತವಾಯಿತು. ದಿನಕಳೆ ದಂತೆಲ್ಲ ಮಹಾರಾಜರು ಅವರನ್ನು ಹೆಚ್ಚುಹೆಚ್ಚಾಗಿ ಹಚ್ಚಿಕೊಂಡರು ; ಅವರ ಮೇಲಣ ಪ್ರೀತಿ ವಿಶ್ವಾಸ ಅಧಿಕವಾಗುತ್ತಬಂತು. ಆದ್ದರಿಂದ ಒಂದು ದಿನ ಸ್ವಾಮೀಜಿ ತಾವು ಮೈಸೂರಿನಿಂದ ಹೊರಡುವ ಬಗ್ಗೆ ಪ್ರಸ್ತಾಪಿಸಿದಾಗ ಮಹಾರಾಜರಿಗೆ ತುಂಬ ದುಃಖವಾಯಿತು. ಇನ್ನೂ ಕೆಲದಿನ ಅರಮನೆಯಲ್ಲೇ ಉಳಿದುಕೊಳ್ಳುವಂತೆ ಅವರನ್ನು ಬೇಡಿಕೊಂಡರು. ಬಳಿಕ ಅವರ ನೆನಪಿಗಾಗಿ ಏನಾದರೊಂದನ್ನು ಪಡೆದುಕೊಳ್ಳಲು ಇಚ್ಛಿಸಿದ ಮಹಾರಾಜರು ಸ್ವಾಮೀಜಿಯ ಕಂಠಧ್ವನಿಯನ್ನು ಗ್ರಾಮಾಫೋನ್ ಪ್ಲೇಟಿನಲ್ಲಿ ಧ್ವನಿಮುದ್ರಣ ಮಾಡಿಕೊಂಡರು. ಅದು ಈಗೆಲ್ಲೂ ಲಭ್ಯವಿಲ್ಲ. ಅಲ್ಲದೆ ಅದು ಹೆಚ್ಚು ಕಾಲ ಬಾಳಿಕೆ ಬರುವಂಥದೂ ಅಲ್ಲ.</p>
<p>ಸ್ವಾಮೀಜಿಯ ಬಗ್ಗೆ ಮಹಾರಾಜರ ಭಕ್ತಿ-ಗೌರವ ಎಷ್ಟರಮಟ್ಟಿಗೆ ಬೆಳೆದಿತ್ತೆಂದರೆ ಅವರನ್ನು ತಮ್ಮ ಕುಲಗುರುವಿಗೆ ಸಮವಾಗಿ ಕಂಡು, ಅವರ ಪಾದಪೂಜೆ ಮಾಡಲು ಇಷ್ಟಪಟ್ಟರು. ಆದರೆ ಸ್ವಾಮೀಜಿ ಇದಕ್ಕೆ ಅನುಮತಿ ಕೊಡಲಿಲ್ಲ.</p>
<p>ಕೆಲದಿನಗಳ ಬಳಿಕ ಸ್ವಾಮೀಜಿ ಕೇರಳ ರಾಜ್ಯದೆಡೆಗೆ ಹೊರಡಲು ಸಿದ್ಧರಾದರು. ಮಹಾರಾಜರು ಅವರಿಗೆ ಬೆಲೆಬಾಳುವ ಉಡುಗೊರೆಯೊಂದನ್ನು ಅರ್ಪಿಸಲು ಇಚ್ಛಿಸಿದರು. ಆದರೆ ಸ್ವಾಮೀಜಿ ಯಾವುದನ್ನೂ ಸ್ವೀಕರಿಸಲು ಒಪ್ಪಲೇ ಇಲ್ಲ.</p>
<p>ಅವರನ್ನು ಬೀಳ್ಕೊಡುವ ಮುನ್ನ ಮಹಾರಾಜರು ಶಿರಬಾಗಿ ನಮಸ್ಕರಿಸಿದರು. ದಿವಾನರು ಸ್ವಾಮೀಜಿಯ ಜೇಬಿಗೆ ನೋಟುಗಳ ಕಟ್ಟೊಂದನ್ನು ತುರುಕಲು ಪ್ರಯತ್ನಿಸಿದರು ; ಆದರೆ ಯಶಸ್ವಿಯಾಗಲಿಲ್ಲ. ಆಗ ಸ್ವಾಮೀಜಿ ಹೇಳಿದರು. “ನೀವು ನನಗೋಸ್ಕರ ಏನಾದರೂ ಮಾಡಬೇಕು ಎಂದಿದ್ದರೆ ನನಗೊಂದು ರೈಲು ಟಿಕೆಟ್ಟು ತೆಗೆಸಿಕೊಡಿ.” ದಿವಾನರು ಸ್ವಾಮೀಜಿಗೆ ಎರಡನೆಯ ದರ್ಜೆಯ ಟಿಕೆಟನ್ನು ತರಿಸಿಕೊಟ್ಟು, ಕೊಚ್ಚಿನ್ನಿನ ದಿವಾನರಾದ ಶಂಕರಯ್ಯ ಎಂಬವರಿಗೆ ಪರಿಚಯ ಪತ್ರವೊಂದನ್ನು ಬರೆದು ಕೊಟ್ಟರು. ಸ್ವಾಮೀಜಿಯನ್ನು ಕುಳ್ಳಿರಿಸಿಕೊಂಡ ರೈಲು ಹೆಮ್ಮೆಯಿಂದ ಆರ್ಭಟಿಸುತ್ತ ಮೈಸೂರಿನಿಂದ ಹೊರಟುಹೋಯಿತು.</p>
<p>ಮೈಸೂರು ಮಹಾರಾಜರಲ್ಲಿ ಸ್ವಾಮೀಜಿ ತುಂಬ ಭರವಸೆಯಿಟ್ಟುಕೊಂಡಿದ್ದರು. ೧೮೯೪ರ ಜೂನ್ ತಿಂಗಳಲ್ಲಿ ಶಿಕಾಗೋದಿಂದ ಅವರಿಗೆ ಬರೆದ ಪತ್ರದಲ್ಲಿ ಸ್ವಾಮೀಜಿ, ಅವರ ಸಹಾಯಕ್ಕಾಗಿ ಹೃತ್ಪೂರ್ವಕ ಕೃತಜ್ಞತೆಯನ್ನು ವ್ಯಕ್ತಪಡಿಸುತ್ತಾರೆ. ಬಳಿಕ ಭಾರತದ ಬಗ್ಗೆ ಪ್ರಸ್ತಾಪಿಸಿ ಹೇಳುತ್ತಾರೆ, “ಭಾರತದ ಇಂದಿನ ದುರ್ಗತಿಗೆ ದಾರಿದ್ರ್ಯವೇ ಕಾರಣ. . . ಜನಸಾಮಾನ್ಯರಿಗೆ ಶಿಕ್ಷಣ ನೀಡಿ, ನಷ್ಟವಾದ ಅವರ ವ್ಯಕ್ತಿತ್ವವನ್ನು ಅವರಿಗೆ ಮರಳಿ ದೊರಕಿಸಿಕೊಡುವುದು ನಮ್ಮ ಪ್ರಥಮ ಕರ್ತವ್ಯ.” ಬಳಿಕ ತಮ್ಮ ಪತ್ರವನ್ನು ಮುಕ್ತಾಯಗೊಳಿಸುತ್ತ ಹೇಳುತ್ತಾರೆ :</p>
<p>“ನನ್ನ ನೆಚ್ಚಿನ ಮಹಾರಾಜ, ಜೀವನವು ಕ್ಷಣಿಕವಾದುದು ; ಜಗತ್ತಿನ ಭೋಗಗಳು ತಾತ್ಕಾಲಿಕ ವಾದವುಗಳು. ಆದರೆ ಯಾರು ಇತರರಿಗಾಗಿ ಬದುಕುತ್ತಾರೆಯೋ, ಅವರದು ಮಾತ್ರವೇ ಜೀವನ; ಉಳಿದವರು ಬದುಕಿದ್ದರೂ ಸತ್ತಂತೆಯೇ. <span class="en">(They alone live, who live for others. The rest are more dead than alive.)</span> ಉದಾತ್ತಮನಸ್ಕರಾದ, ಭಾರತಮಾತೆಯ ಶ್ರೇಷ್ಠ ಪುತ್ರರಾದ ನಿಮ್ಮಂಥವರು, ಆಕೆಯು ಮೇಲೆದ್ದು ನಿಲ್ಲಲು ಬಹಳಷ್ಟು ನೆರವಾಗಬಲ್ಲಿರಿ ; ತನ್ಮೂಲಕ ಶಾಶ್ವತ ಕೀರ್ತಿವಂತರಾಗಬಲ್ಲಿರಿ. ಆಜ್ಞಾನದಲ್ಲಿ ಮುಳುಗಿರುವ ಕೋಟ್ಯವಧಿ ದೀನ-ಆರ್ತ ಭಾರತೀಯರಿ ಗಾಗಿ ನಿನ್ನ ಆ ಉದಾತ್ತ ಹೃದಯವು ತೀವ್ರವಾಗಿ ಮಿಡಿಯಲಿ ಎಂದು ಪ್ರಾರ್ಥಿಸುವ, ವಿವೇಕಾ ನಂದ.”</p>
<p>ಆದರೆ ಇವರಿಬ್ಬರ ನಡುವಣ ಬಾಂಧವ್ಯವು ಹೆಮ್ಮರವಾಗಿ ಬೆಳೆದು ಫಲವನ್ನು ಕೊಡುವ ಮೊದಲೇ ಬಾಡಿಹೋಯಿತು. ಅದೇ ವರ್ಷದ ಡಿಸೆಂಬರಿನಲ್ಲಿ ಮಹಾರಾಜರು ಅಕಾಲಿಕವಾಗಿ ಮೃತ್ಯುವಶರಾದರು. ಅವರು ಮತ್ತಷ್ಟು ವರ್ಷ ಬದುಕಿದ್ದಿದ್ದರೆ ಸ್ವಾಮಿ ವಿವೇಕಾನಂದರ ಮಹೋದ್ದೇಶವನ್ನು ಕಾರ್ಯಗತಗೊಳಿಸುವಲ್ಲಿ ಅವರೊಂದು ಆಧಾರಸ್ತಂಭವಾಗುತ್ತಿದ್ದರೆಂಬು ದರಲ್ಲಿ ಸಂಶಯವಿಲ್ಲ. ಮಹಾರಾಜರ ನಿಧನದ ಸುದ್ಧಿ ತಿಳಿದುಬಂದಾಗ ಸ್ವಾಮೀಜಿ ಮದ್ರಾಸಿನ ತಮ್ಮ ಶಿಷ್ಯ ಅಳಸಿಂಗ ಪೆರುಮಾಳ್​ಗೆ ಬರೆಯುತ್ತಾರೆ. “ನಮ್ಮ ಅತಿದೊಡ್ಡ ಭರವಸೆಗಳಲ್ಲೊಬ್ಬ ರಾದ ಮೈಸೂರು ಮಹಾರಾಜರು ಇನ್ನಿಲ್ಲ. . .”</p>

<h1>೬</h1>
<h1>ಕೇರಳದಲ್ಲಿ ಕೆಲದಿನಗಳು</h1>
<p class="noindent">ಮೈಸೂರಿನಿಂದ ಹೊರಟ ಸ್ವಾಮೀಜಿ ಶೋರನೂರು ನಿಲ್ದಾಣದಲ್ಲಿ ಇಳಿದು ಎತ್ತಿನ ಗಾಡಿಯಲ್ಲಿ ತ್ರಿಚೂರಿನ ಕಡೆಗೆ ಮುಂದುವರಿದರು. ಹೀಗೆ ಪಯಣಿಸುತ್ತಿರುವಾಗ ಆಗಿನ ಕೊಚ್ಚಿನ್ ರಾಜ್ಯದ ಶಿಕ್ಷಣ ಇಲಾಖೆಯ ಅಧಿಕಾರಿಯಾಗಿದ್ದ ಸುಬ್ರಮಣ್ಯ ಅಯ್ಯರ್ ಎಂಬವರ ಮನೆಯ ಮುಂದಿ ನಿಂದ ಹಾದುಹೋಗಬೇಕಾಗಿ ಬಂದಿತು. ಮನೆಯ ಮುಂದೆ ನಿಂತಿದ್ದ ಅಯ್ಯರರನ್ನು ನೋಡಿ ಸ್ವಾಮೀಜಿ ಗಾಡಿಯಿಂದ ಕೆಳಗಿಳಿದು, “ಇಲ್ಲೆಲ್ಲಾದರೂ ಸ್ನಾನ ಮಾಡಲು ಸರಿಯಾದ ಜಾಗ ವಿದೆಯೆ ?” ಎಂದು ಕೇಳಿದರು. ಸ್ವಾಮಿಗಳ ನಿಲುವಿನಿಂದ ಪ್ರಭಾವಿತರಾದ ಅಯ್ಯರ್​ರವರು ತಮ್ಮ ಮನೆಯಲ್ಲೇ ಸ್ನಾನಕ್ಕೆ ಅನುಕೂಲ ಮಾಡಿಕೊಟ್ಟು ಅವರನ್ನು ತಮ್ಮ ಅತಿಥಿಯಾಗಿ ಉಳಿಸಿ ಕೊಂಡರು. ಈ ಸಂದರ್ಭದಲ್ಲಿ ಸ್ವಾಮೀಜಿ, ಉಷ್ಣದಿಂದಾಗಿಯೋ ಏನೋ ಗಂಟಲಲ್ಲಿ ಹುಣ್ಣಾಗಿ ಬಾಧೆಪಡುತ್ತಿದ್ದರು. ಸುಬ್ರಮಣ್ಯ ಅಯ್ಯರರು ಅವರನ್ನು ಸಮೀಪದ ಸರಕಾರೀ ಆಸ್ಪತ್ರೆಗೆ ಕರೆದೊಯ್ದು ಔಷಧಿ ಕೊಡಿಸಿದರು.</p>
<p>ಸ್ವಾಮೀಜಿ ತ್ರಿಚೂರಿನಲ್ಲಿ ಕೆಲದಿನವಿದ್ದು ಕ್ರಂಗನೂರಿಗೆ (ಕೋಡಂಗಲ್ಲೂರ್​) ಹೋದರು. ಇಲ್ಲಿ ಒಂದು ಪ್ರಸಿದ್ಧ ಕಾಳೀ ದೇವಾಲಯವಿದೆ. ಒಂದು ದಿನ ಬೆಳಗಿನ ಜಾವ ಸ್ವಾಮೀಜಿ ಈ ದೇವಾಲಯದ ಬಳಿಯಿದ್ದ ಒಂದು ಆಲದ ಮರದ ಬುಡದಲ್ಲಿ ಕುಳಿತಿರುವುದನ್ನು ಅಲ್ಲಿನ ಜನ ಕಂಡರು. ದೇವಸ್ಥಾನದ ಬಾಗಿಲಿನ್ನೂ ತೆರೆದಿರಲಿಲ್ಲ. ಸ್ವಲ್ಪಹೊತ್ತಿನ ಅನಂತರ ಅರ್ಚಕರು ಬಂದ ಮೇಲೆ ದೇವಸ್ಥಾನದ ಬಾಗಿಲು ತೆರೆಯಿತು. ಸ್ವಾಮೀಜಿ ಒಳಗೆ ಪ್ರವೇಶಿಸಲು ಹೋದರು. ಆದರೆ ಕಾವಲುಗಾರರು ಅವರನ್ನು ಒಳಗೆ ಬಿಡಲಿಲ್ಲ. ಸ್ವಾಮೀಜಿ ಸ್ವಲ್ಪವೂ ಬೇಸರಿಸಿಕೊಳ್ಳದೆ, ಹೊರಗಿ ನಿಂದಲೇ ಜಗನ್ಮಾತೆಗೆ ನಮಸ್ಕರಿಸಿ ತಾವು ಮೊದಲು ಕುಳಿತಿದ್ದ ಸ್ಥಳಕ್ಕೇ ಬಂದು ಕುಳಿತರು. ಸಾಕ್ಷಾತ್ ಭಗವಂತನೇ ಬ್ರಾಹ್ಮಣೇತರನಾಗಿ ಜನ್ಮತಳೆದು ಬಂದರೂ ಈ ಹಿಂದೂ ದೇವಸ್ಥಾನ ದೊಳಕ್ಕೆ ಪ್ರವೇಶವಿಲ್ಲ !</p>
<p>ದೇವಸ್ಥಾನಕ್ಕೆ ಬಂದ ಭಕ್ತರಲ್ಲಿ ಒಬ್ಬ ಯುವಕ ಸ್ವಾಮೀಜಿಯನ್ನು ನೋಡಿದ. ಅವರ ಕಾಷಾಯ ವಸ್ತ್ರ, ಅವರ ತೇಜಃಪುಂಜ ಕಣ್ಣುಗಳು ಅವನನ್ನು ಆಕರ್ಷಿಸಿದುವು. ಆದರೆ ಭಿಕಾರಿಯಂತೆ ಕುಳಿತಿದ್ದ ಈ ಸಂನ್ಯಾಸಿಯನ್ನು ಸ್ವಲ್ಪ ಲೇವಡಿ ಮಾಡುವ ಉದ್ದೇಶದಿಂದ ಹತ್ತಿರಕ್ಕೆ ಬಂದ. ಆದರೆ ಆಗ ಅವನಿಗೆ ಅರಿವಾಯಿತು, ಇವರು ತಾನು ಅಂದುಕೊಂಡಂತಹ ವ್ಯಕ್ತಿಯಲ್ಲ ಎಂದು. ಆ ಸಮಯಕ್ಕೆ ಕ್ರಂಗನೂರಿನ ಇಬ್ಬರು ರಾಜಕುಮಾರರು ಅಲ್ಲಿಗೆ ಬಂದರು. ಅವರ ಹೆಸರು ಕೊಚ್ಚುಣ್ಣಿ ತಂಬುರಾನ್ ಮತ್ತು ಭಟ್ಟನ್ ತಂಬುರಾನ್. ಆ ಯುವಕನು ರಾಜಕುಮಾರರಿಗೆ ಸ್ವಾಮೀಜಿಯ ಬಗ್ಗೆ ತಿಳಿಸಿ ಅವರನ್ನು ಆಲದ ಮರದ ಬುಡಕ್ಕೆ ಕರೆತಂದ. ರಾಜಕುಮಾರರಿಬ್ಬರೂ ಶಾಸ್ತ್ರಗಳಲ್ಲಿ ಪಾರಂಗತರು. ಸ್ವಾಮೀಜಿಯನ್ನು ನೋಡಿದ ತಕ್ಷಣ ಇವರೊಬ್ಬ ಸಾಮಾನ್ಯ ವ್ಯಕ್ತಿಯಲ್ಲ ಎಂಬುದು ಅವರಿಗೆ ಅರಿವಾಯಿತು. ಅವರಿಬ್ಬರು ಬಂದು ನಮಸ್ಕರಿಸಿದಾಗ, ತಮ್ಮನ್ನು ದೇವ ಸ್ಥಾನದೊಳಕ್ಕೆ ಬಿಡದಿರಲು ಕಾರಣವೇನೆಂದು ಕೇಳಿದರು ಸ್ವಾಮೀಜಿ. ಅದಕ್ಕೆ ರಾಜಕುಮಾರರು ಹೇಳಿದರು, “ಸ್ವಾಮೀಜಿ, ಅಪರಿಚಿತರ, ಅದರಲ್ಲೂ ಕೇರಳದ ಹೊರಗಿನಿಂದ ಬಂದವರ ಜಾತಿ ಯನ್ನು ತಿಳಿದುಕೊಳ್ಳುವುದು ಕಷ್ಟ. ಆದ್ದರಿಂದಲೇ ಈ ಕಟ್ಟುಪಾಡು.” ಆಗ ಈ ವಿಷಯವಾಗಿ ಸ್ವಾಮೀಜಿ ಹಾಗೂ ರಾಜಕುಮಾರರ ನಡುವೆ ಸಂಸ್ಕೃತದಲ್ಲಿ ವಾಗ್ವಾದ ನಡೆಯಿತು. ಈ ಸಂದರ್ಭ ದಲ್ಲಿ ರಾಜಕುಮಾರರಿಗೆ ಸ್ವಾಮೀಜಿಯ ಯೋಗ್ಯತೆಯೇನೆಂಬುದು ಅರಿವಾಯಿತು. ದೇವಸ್ಥಾನ ವನ್ನು ಪ್ರವೇಶಿಸಲು ಅವರಿಗೆ ವಿಶೇಷ ಅನುಮತಿ ನೀಡಿದರು. ಆದರೆ ಸ್ಥಳೀಯ ಸಂಪ್ರದಾಯದಲ್ಲಿ ಮಧ್ಯೆ ಬರಲು ಇಷ್ಟಪಡದೆ ಅವರು ದೇವಸ್ಥಾನದೊಳಗೆ ಹೋಗಲಿಲ್ಲ.</p>
<p>ಈ ರಾಜಕುಮಾರರು ಮತ್ತೂ ಎರಡು ದಿನ ಸ್ವಾಮೀಜಿಯೊಂದಿಗೆ ಶಾಸ್ತ್ರಗಳ ಸಂಬಂಧವಾಗಿ ವಾದ ಮಾಡಿ ಕೊನೆಗೆ ತಮ್ಮ ಸೋಲನ್ನೊಪ್ಪಿಕೊಂಡರು. ಅವರ ಸತ್ಸಂಗವನ್ನು ಬಯಸಿ ಮೂರನೆಯ ದಿನವೂ ಬಂದಾಗ ಸ್ವಾಮೀಜಿ ನೀರವಧ್ಯಾನದಲ್ಲಿ ಲೀನರಾಗಿದ್ದರು. ಅವರ ತೇಜೋಮಯ ಪ್ರಶಾಂತಮೂರ್ತಿ, ರಾಜಕುಮಾರರಿಗೆ ಶಾಸ್ತ್ರಗಳಲ್ಲಿ ವರ್ಣಿಸಿರುವ ಧ್ಯಾನಸಿದ್ಧನ ನೆನಪು ತಂದುಕೊಟ್ಟಿತು. ಅವರ ಧ್ಯಾನ ಮುಗಿಯುವವರೆಗೂ ಅಲ್ಲೇ ಕಾದು ನಿಂತು, ಅವರು ಬಹಿರ್ಮುಖರಾದ ಮೇಲೆ ರಾಜಕುಮಾರರು ಅವರಿಗೆ ಪ್ರಣಾಮ ಸಲ್ಲಿಸಿ, ಶಾಸ್ತ್ರಗಳ ಸಂಬಂಧ ವಾಗಿ ಸಂಸ್ಕೃತದಲ್ಲಿ ಸಂಭಾಷಿಸಿದರು.</p>
<p>ಸ್ವಾಮೀಜಿಯ ಬಗ್ಗೆ ಕೇಳಿ ತಿಳಿದ ರಾಜಮನೆತನದ ಅನೇಕ ಸ್ತ್ರೀಯರು ಅವರನ್ನು ಭೇಟಿಮಾಡಿ ಅವರೊಂದಿಗೆ ಶುದ್ಧ ಸಂಸ್ಕೃತದಲ್ಲಿ ಸಂಭಾಷಣೆ ನಡೆಸಿದರು. ಸ್ತ್ರೀಯರು ಇಷ್ಟು ನಿರರ್ಗಳವಾಗಿ ಸಂಸ್ಕೃತದಲ್ಲಿ ಮಾತನಾಡುವುದನ್ನು ಕಂಡು ಸ್ವಾಮೀಜಿಗೆ ಆಶ್ಚರ್ಯವಾಯಿತು. ಇದನ್ನವರು ಭಾರತದಲ್ಲಿ ಬೇರೆಲ್ಲೂ ಕಂಡಿರಲಿಲ್ಲ. ವಿದ್ಯೆಯಲ್ಲಿ ಸ್ತ್ರೀಯರು ಇಷ್ಟೊಂದು ಮುಂದುವರಿದ ದ್ದನ್ನು ಕಂಡು ಅವರಿಗೆ ಬಹಳ ಸಂತೋಷವಾಯಿತು.</p>
<p>ಆ ರಾಜಕುಮಾರರೂ ರಾಜಮನೆತನದ ವಿದ್ಯಾವಂತ ಮಹಿಳೆಯರೂ ಸ್ವಾಮೀಜಿಯೊಡನೆ ಸಂಸ್ಕೃತದಲ್ಲಿ ಸಂಭಾಷಿಸಿದ್ದೇನೋ ಸರಿಯೆ. ಆದರೆ ಅವರು ಸ್ವಾಮೀಜಿಯನ್ನು ಮನೆಗೆ ಕರೆದು ಉಪಚರಿಸುವಷ್ಟು ಸಂಸ್ಕೃತಿಯನ್ನು ತೋರಲಿಲ್ಲವಲ್ಲ ! ಕಾರಣವೇನಿದ್ದಿರಬಹುದು ? ಕಾರಣ ಸ್ಪಷ್ಟವಾಗಿಯೇ ಇದೆ–ಜಾತಿ ಭಾವನೆ ! ಸ್ವಾಮೀಜಿ ಬ್ರಾಹ್ಮಣಸಂನ್ಯಾಸಿಯಲ್ಲವೆಂಬ ಕಾರಣ ದಿಂದ ಅವರಿಗೆ ಇತ್ತ ದೇವಸ್ಥಾನಕ್ಕೂ ಪ್ರವೇಶವಿಲ್ಲ, ಅತ್ತ ಅರಮನೆಗೂ ಪ್ರವೇಶವಿಲ್ಲ ! ಚಿಂತೆ ಯಿಲ್ಲ ; ಸಂನ್ಯಾಸಿಗೆ ‘ಕರತಲ ಭಿಕ್ಷಾ, ತರುತಲ ವಾಸ’ ಇದ್ದೇ ಇದೆ.</p>
<p>ರಾಜಕುಮಾರರಿಬ್ಬರೂ ನಾಲ್ಕನೆಯ ದಿನವೂ ಸ್ವಾಮೀಜಿಯನ್ನು ಕಾಣಲು ಬಂದರು. ಆದರೆ ಅವರು ಆ ಆಲದಮರದ ಬುಡದಲ್ಲಿ ಇರಲಿಲ್ಲ. ಅವರು ಕ್ರಂಗನೂರನ್ನು ಬಿಟ್ಟು ಕೊಚ್ಚಿನ್ನಿನ ಕಡೆಗೆ ಹೊರಟು ಹೋಗಿದ್ದರು. ರಾಜಕುಮಾರರಿಗೆ ನಿರಾಶೆಯಾಯಿತು. ಅವರಿಗೆ ಸ್ವಾಮೀಜಿಯ ಪೂರ್ವಾಪರಗಳಾವುವೂ ಗೊತ್ತಾಗಿರಲಿಲ್ಲ. ಹಲವಾರು ತಿಂಗಳ ಮೇಲೆ ಶಿಕಾಗೋದ ವಿಶ್ವಧರ್ಮ ಸಮ್ಮೇಳನದಲ್ಲಿ ಅದ್ಭುತ ಯಶಸ್ಸನ್ನು ಗಳಿಸಿದ ಸ್ವಾಮೀಜಿಯೊಬ್ಬರ ಭಾವಚಿತ್ರವನ್ನು ನೋಡಿ ದಾಗ ಅವರಿಗೆ ಗೊತ್ತಾಯಿತು–ಅಂದು ತಾವು ಭೇಟಿಯಾದ ಸಂನ್ಯಾಸಿ ಇವರೇ ಎಂದು. ಆಗಲೇ ಅವರಿಗೆ ಸ್ವಾಮೀಜಿಯ ಹೆಸರು ಗೊತ್ತಾದದ್ದು.</p>
<p>ಈಗ ನಾವು ಸ್ವಾಮೀಜಿಯನ್ನು ಕಾಣುವುದು ಎರ್ನಾಕುಲಂನಲ್ಲಿ. ಆ ಊರಿನ ಚಂದೂಲಾಲನ್ ಮತ್ತು ರಾಮಯ್ಯ ಎಂಬವರು ಪ್ರತಿದಿನ ಬೆಳಿಗ್ಗೆ-ಸಂಜೆ ವಾಯುವಿಹಾರಕ್ಕೆ ಹೋಗುತ್ತಿದ್ದರು. ಒಂದು ದಿನ ಅವರು ಎಂದಿನಂತೆ ಸಮುದ್ರತೀರದಲ್ಲಿ ತಿರುಗಾಡುತ್ತಿದ್ದಾಗ ದೋಣಿಯೊಂದು ಬರುತ್ತಿರುವುದನ್ನು ಕಂಡರು. ಕಾಷಾಯವಸ್ತ್ರಧಾರಿಯಾಗಿ ಕೈಯಲ್ಲಿ ದಂಡ ಹಿಡಿದಿದ್ದ ಸಂನ್ಯಾಸಿ ಗಳೊಬ್ಬರು ದೋಣಿಯಿಂದ ಕೆಳಗಿಳಿದರು. ಅವರನ್ನು ಕಂಡಕೂಡಲೇ ಇಬ್ಬರು ಸ್ನೇಹಿತರೂ ಅವರೊಬ್ಬ ಮಹಾಪುರುಷರಿರಬೇಕು ಎಂದು ಊಹಿಸಿ ಅವರ ಭೇಟಿಯ ಅವಕಾಶವನ್ನು ಕಳೆದು ಕೊಳ್ಳಬಾರದೆಂದು ನಿಶ್ಚಯಿಸಿದರು. ಹೋಗಿ ಮಾತನಾಡಿಸಿದಾಗ ಅವರು ಹಿಂದಿಯಲ್ಲಿ ಮಾತ ನಾಡಿದರು. ಈ ಸ್ನೇಹಿತರಿಗೆ ಹಿಂದಿ ಬರುತ್ತಿರಲಿಲ್ಲವಾಗಿ, “ನಿಮಗೆ ಇಂಗ್ಲಿಷ್ ಬರುತ್ತದೆಯೆ ?” ಎಂದು ಕೇಳಿದಾಗ ಸ್ವಾಮೀಜಿ, “ಅಲ್ಪಸ್ವಲ್ಪ ಗೊತ್ತಿದೆ” ಎಂದರು. ಬಳಿಕ ಸ್ವಾಮೀಜಿ ಅವರ ಲ್ಲೊಬ್ಬರ ಮನೆಯಲ್ಲಿ ಇಳಿದುಕೊಂಡರು. ಈ ವೇಳೆಗೆ ಅವರಿಗೆ ಗೊತ್ತಾಯಿತು–ಸ್ವಾಮೀಜಿ ಇಂಗ್ಲಿಷ್ ಭಾಷೆಯಲ್ಲಿ ನಿಷ್ಣಾತರು ಎಂದು. ಸುದ್ದಿ ಬೇಗನೆ ಹರಡಿತು. ಎರ್ನಾಕುಲಂನ ಜನ ಸ್ವಾಮೀಜಿಯನ್ನು ಮುತ್ತಿಕೊಂಡರು.</p>
<p>ಈ ಸಮಯದಲ್ಲಿ ಚಟ್ಟಂಬಿ ಸ್ವಾಮಿಗಳೆಂಬ ಒಬ್ಬ ಮಹಾತ್ಮರು ಎರ್ನಾಕುಲಂನಲ್ಲಿದ್ದರು. ಇವರ ಶಿಷ್ಯರೇ ಮುಂದೆ ಪ್ರಸಿದ್ಧರಾದ ನಾರಾಯಣ ಗುರುಗಳು. ಒಂದು ದಿನ ಚಟ್ಟಂಬಿ ಸ್ವಾಮಿ ಗಳು ಸ್ವಾಮೀಜಿಯನ್ನು ನೋಡಲು ಬಂದರು. ಆದರೆ ಸ್ವಾಮೀಜಿಯ ಸುತ್ತ ಜನ ಸೇರಿದ್ದರಿಂದ ಅವರನ್ನು ದೂರದಿಂದಲೇ ನೋಡಿಕೊಂಡು ಹೊರಟು ಹೋದರು. ಸ್ಥಳೀಯ ಜನ ಸ್ವಾಮೀಜಿಗೆ ಚಟ್ಟಾಂಬಿ ಸ್ವಾಮಿಗಳ ಕುರಿತಾಗಿ ತಿಳಿಸಿದರು. ಕೆಲವರು, ಅವರನ್ನು ಕರೆತಂದು ಸ್ವಾಮೀಜಿಗೆ ಪರಿಚಯ ಮಾಡಿಸುವುದಾಗಿ ಹೇಳಿದರು. ಅದಕ್ಕೆ ಸ್ವಾಮೀಜಿ, “ನೀವು ಹೇಳುವಂತೆ ಅವರೊಬ್ಬ ಮಹಾತ್ಮರಾಗಿದ್ದಲ್ಲಿ ಅವರು ನನ್ನನ್ನೇಕೆ ಹುಡುಕಿಕೊಂಡು ಬರಬೇಕು ? ನಾನೇ ಹೋಗಿ ಅವರನ್ನು ನೋಡುತ್ತೇನೆ” ಎಂದು ಹೇಳಿ ತಾವೇ ಹೊರಟು, ಅವರನ್ನು ಭೇಟಿಯಾದರು.</p>
<p>ಚಟ್ಟಂಬಿ ಸ್ವಾಮಿಗಳಿಗೆ ಹಿಂದಿ ಬರುತ್ತಿರಲಿಲ್ಲವಾದ್ದರಿಂದ ಇಬ್ಬರೂ ಸಂಸ್ಕೃತದಲ್ಲಿ ಸಂಭಾಷಿಸಿದರು. ಏಕಾಂತದಲ್ಲಿ ಮಾತನಾಡಲು ಸಾಧ್ಯವಾಗುವಂತೆ ಅವರು ಸ್ವಾಮೀಜಿಯೊಂದಿಗೆ ಒಂದು ಮರದ ನೆರಳಿಗೆ ಹೋದರು. ಆ ಮರದ ಮೇಲೆ ಸ್ವಾಮಿಗಳು ಸಾಕಿದ್ದ ಕೋತಿಯೊಂದು ಕುಳಿತಿತ್ತು. ಈಗ ಇವರಿಬ್ಬರು ಮಾತನಾಡುತ್ತಿದ್ದಾಗ ಸುಮ್ಮನಿರಲಾರದ ಕೋತಿ ಮರದ ಕೊಂಬೆ ಯನ್ನು ಅಲ್ಲಾಡಿಸತೊಡಗಿತು. ಸ್ವಾಮೀಜಿ ಮೇಲೆ ನೋಡಿ ಕೋತಿಯ ಚಪಲಚಿತ್ತವನ್ನು ಕಂಡು ಹೇಳುತ್ತಾರೆ, “ನನ್ನ ಮನಸ್ಸಿನಂತೆಯೇ !” ತಕ್ಷಣ ಚಟ್ಟಂಬಿ ಸ್ವಾಮಿಗಳು ನುಡಿದರು, “ನಿಮ್ಮಂತಹ ಮಹಾತ್ಮರು ಮಾತ್ರವೇ ಹಾಗೆ ಹೇಳಲು ಸಾಧ್ಯ.”</p>
<p>ಸ್ವಾಮೀಜಿಯ ಕಂಠಮಾಧುರ್ಯವನ್ನು ಕಂಡು ಚಟ್ಟಂಬಿ ಸ್ವಾಮಿಗಳು ಮಂತ್ರ ಮುಗ್ಧರಾಗಿ ಬಿಟ್ಟಿದ್ದರು. ಆ ಕುರಿತಾಗಿ ಮಾತನಾಡುತ್ತ ಅವರೊಮ್ಮೆ ಉದ್ಗರಿಸುತ್ತಾರೆ. “ಓಹ್​! ಸ್ವಾಮೀಜಿ ಯವರ ಕಂಠ ಎಷ್ಟು ಮಧುರವಾಗಿತ್ತು ! ಅವರು ಹಾಡುತ್ತಿದ್ದರೆ, ಚಿನ್ನದ ಕೊಡವನ್ನು ಬಡಿದಂತೆ ಸದ್ದಾಗುತ್ತಿತ್ತು.” ಒಮ್ಮೆ ಸ್ವಾಮಿಗಳಿಬ್ಬರೂ ಸಂಸ್ಕೃತದಲ್ಲಿ ಸಂಭಾಷಿಸುತ್ತಿದ್ದರು. ಆಗ ಸಮೀಪ ದಲ್ಲಿ ಪಂಡಿತನೊಬ್ಬ ಕುಳಿತು ಅವರ ಮಾತನ್ನು ಕೇಳುತ್ತಿದ್ದ. ಒಂದು ಸಲ ಆತ ಮಾತಿನ ಮಧ್ಯ ದಲ್ಲಿ ಪ್ರವೇಶಿಸಿ ಸ್ವಾಮೀಜಿಯ ಮಾತಿನಲ್ಲಿ ವ್ಯಾಕರಣದೋಷವೊಂದನ್ನು ಎತ್ತಿ ತೋರಿಸಿದ. ಆಗ ಸ್ವಾಮೀಜಿ ಹೇಳುತ್ತಾರೆ, “ನಾನು ವ್ಯಾಕರಣವನ್ನು ಅನುಸರಿಸಿ ಹೋಗಬೇಕಾಗಿಲ್ಲ ; ವ್ಯಾಕರಣವೇ ನನ್ನನ್ನು ಅನುಸರಿಸುತ್ತದೆ.”</p>
<p>ಸ್ವಾಮೀಜಿಯ ವ್ಯಕ್ತಿತ್ವವನ್ನು ಬಹಳವಾಗಿ ಮೆಚ್ಚಿಕೊಂಡಿದ್ದ ಚಟ್ಟಂಬಿ ಸ್ವಾಮಿಗಳು ಅವರ ಬಗ್ಗೆ ಒಮ್ಮೆ ಹೇಳುತ್ತಾರೆ, “ವಿವೇಕಾನಂದ ಸ್ವಾಮಿಗಳಿಗೂ ನನಗೂ ಇರುವ ಅಂತರವೆಂದರೆ ಗರುಡ ಹಾಗೂ ಸೊಳ್ಳೆಯ ನಡುವಿನ ಅಂತರದಂತೆ !”</p>
<p>ಎರ್ನಾಕುಲಂನಲ್ಲಿ ಸ್ವಾಮೀಜಿ ಕೊಚ್ಚಿನ್ ರಾಜ್ಯದ ದಿವಾನರಾದ ಶಂಕರಯ್ಯನವರನ್ನು ಭೇಟಿ ಯಾದರು. ತನ್ಮೂಲಕ ಮಹಾರಾಜನ ಭೇಟಿ ಆಯಿತು. ಎರ್ನಾಕುಲಂನಿಂದ ಹೊರಟ ಸ್ವಾಮೀಜಿ ತಿರುವಾಂಕೂರಿನ ಮೂಲಕ ತಿರುವನಂತಪುರಕ್ಕೆ ಬಂದು ತಲುಪಿದರು. ಎರ್ನಾಕುಲಂನ ದಿವಾನರು ಒಬ್ಬ ಮುಸಲ್ಮಾನ ಸೇವಕನನ್ನು ಸ್ವಾಮೀಜಿಯ ಜೊತೆಗೆ ಕಳಿಸಿಕೊಟ್ಟಿದ್ದರು. ತಿರುವನಂತಪುರ ದಲ್ಲಿ ಸ್ವಾಮೀಜಿ ಪ್ರೊ. ॥ ಕೆ. ಸುಂದರರಾಮ ಅಯ್ಯರ್ ಎಂಬವರ ಮನೆಗೆ ಹೋದರು. ಅಯ್ಯರ್ ರವರ ಹನ್ನೆರಡು ವರ್ಷದ ಮಗ, ಮುಸಲ್ಮಾನನೊಬ್ಬನ ಜೊತೆಯಲ್ಲಿ ಬಂದ ಸಂನ್ಯಾಸಿಯನ್ನು ಕಂಡು ಒಳಗೆ ಓಡಿಹೋಗಿ ತನ್ನ ತಂದೆಗೆ ಕೂಗಿಹೇಳಿದ, “ಅಪ್ಪಾ, ಯಾರೋ ಒಬ್ಬ ಮುಸಲ್ಮಾನ ಫಕೀರರು ಬಂದಿದ್ದಾರೆ !” ಅಯ್ಯರರು ಹೊರಗೆ ಬಂದು ನೋಡಿದರೆ ಫಕೀರನಲ್ಲ, ಹಿಂದೂ ಸಂನ್ಯಾಸಿಯೇ ! ದಕ್ಷಿಣಭಾರತದ ಸಂನ್ಯಾಸಿಗಳಂತಲ್ಲದ ಸ್ವಾಮೀಜಿಯವರ ಉಡಿಗೆತೊಡಿಗೆ ಯನ್ನೂ ಅವರೊಂದಿಗಿದ್ದ ಮುಸಲ್ಮಾನ ಸೇವಕನನ್ನೂ ನೋಡಿದ ಆ ಬಾಲಕನಿಗೆ ಅವರೊಬ್ಬ ಫಕೀರನಂತೆ ಕಂಡಿರಬೇಕು. ಸುಂದರರಾಮ ಅಯ್ಯರರು ಸ್ವಾಮೀಜಿಯನ್ನು ಸ್ವಾಗತಿಸಿದರು. ಸ್ವಾಮೀಜಿ ಅವರನ್ನು ಮೊದಲು ಕೇಳಿಕೊಂಡದ್ದೇ, “ಈ ನನ್ನ ಸೇವಕನ ಊಟಕ್ಕೆ ಏನಾದರೂ ವ್ಯವಸ್ಥೆ ಮಾಡುತ್ತೀರಾ ?” ಎಂದು. ಸ್ವತಃ ಸ್ವಾಮೀಜಿ ಈ ಎರಡು ದಿನಗಳ ಪ್ರಯಾಣದಿಂದ ಬಳಲಿದ್ದರು. ಅಲ್ಲದೆ ಸ್ವಲ್ಪ ಹಾಲನ್ನು ಬಿಟ್ಟರೆ ಬೇರೇನನ್ನೂ ತೆಗೆದುಕೊಂಡಿರಲಿಲ್ಲ. ಆದರೆ ಈಗ ಅವರು ತಮ್ಮ ಸೇವಕನ ಊಟೋಪಚಾರಗಳ ವ್ಯವಸ್ಥೆ ಮಾಡಿ, ಬಳಿಕ ಅವನನ್ನು ಕಳಿಸಿಕೊಟ್ಟ ಮೇಲೆಯೇ ತಮ್ಮ ಆವಶ್ಯಕತೆಗಳ ಕಡೆಗೆ ಗಮನಹರಿಸಿದ್ದು.</p>
<p>ಸ್ವಾಮೀಜಿಯೊಡನೆ ಒಂದೆರಡು ಮಾತನಾಡುವಷ್ಟರಲ್ಲಿ ಅವರದು ಎಂತಹ ಭವ್ಯ ವ್ಯಕ್ತಿತ್ವ ಎಂಬುದು ಅಯ್ಯರರಿಗೆ ಮನವರಿಕೆಯಾಯಿತು. ಅವರು ಎರ್ನಾಕುಲಂನಿಂದ ಹೊರಟಾಗಿನಿಂದ ಊಟವನ್ನೇ ಮಾಡಿಲ್ಲ ಎಂದು ತಿಳಿದಾಗ ಅಯ್ಯರರಿಗೆ ದುಃಖವಾಯಿತು. ಆದರೆ ಉತ್ತರ ಭಾರತೀಯರಾದ ಅವರ ಆಹಾರ ಕ್ರಮವೆಂಥದೋ ! ಆದ್ದರಿಂದ ಅವರನ್ನೇ ಕೇಳಿದರು, “ಸ್ವಾಮೀಜಿ, ನೀವೀಗ ಏನು ತೆಗೆದುಕೊಳ್ಳುತ್ತೀರಿ ?”</p>
<p>“ಏನಾದರೂ ಸರಿಯೆ ; ನಾವು ಸಂನ್ಯಾಸಿಗಳಿಗೆ ಇಂಥದೇ ಆಗಬೇಕು, ಅಂಥದೇ ಆಗಬೇಕು ಎಂದೇನಿಲ್ಲ.”</p>
<p>ಅಡಿಗೆಯಾಗಲು ಇನ್ನೂ ಸ್ವಲ್ಪ ಸಮಯವಿತ್ತು. ಆದ್ದರಿಂದ ಇಬ್ಬರೂ ಮಾತನಾಡುತ್ತ ಕುಳಿ ತರು. ಸ್ವಾಮೀಜಿ ಬಂಗಾಳಿಗಳು ಎಂದು ತಿಳಿದಾಗ ಅಯ್ಯರರು, ‘ಅನೇಕ ಮಹಾಪುರುಷರಿಗೆ ಜನ್ಮ ನೀಡಿದ ರಾಜ್ಯ ಬಂಗಾಳ’ ಎಂದು ಉದ್ಗರಿಸಿದರು. ಅಲ್ಲದೆ ಕೇಶವಚಂದ್ರಸೇನನನ್ನಂತೂ ಅವರು ಬಾಯ್ತುಂಬ ಹೊಗಳಿದರು.</p>
<p>ಆದರೆ, ಯಾರ ಅವತರಣದಿಂದಾಗಿ ಬಂಗಾಳ ಮಾತ್ರವಲ್ಲದೆ ಸಮಸ್ತ ಭಾರತವೇ ಪುನೀತ ವಾಗಿದೆಯೋ ಅಂತಹ ಶ್ರೀರಾಮಕೃಷ್ಣರ ಹೆಸರೂ ತಿಳಿದಿಲ್ಲ ಅಯ್ಯರರಿಗೆ ! ಸ್ವತಃ ಕೇಶವಚಂದ್ರ ಸೇನನೂ ಯಾರಿಂದ ತೀವ್ರವಾಗಿ ಪ್ರಭಾವಿತನಾಗಿದ್ದನೋ, ಯಾರನ್ನು ಕೊಂಡಾಡಿದ್ದನೋ ಅಂತಹ ಶ್ರೀರಾಮಕೃಷ್ಣರ ಪರಮಹಂಸರ ಪರಿಚಯವೇ ಇಲ್ಲ ! ಬಹುಶಃ ತಿಳಿದಿರಲು ಸಾಧ್ಯವೂ ಇರಲಿಲ್ಲ. ಆದ್ದರಿಂದ ಸ್ವಾಮೀಜಿ, ತಮ್ಮ ಗುರುದೇವನ ಹೆಸರನ್ನು ಪ್ರಸ್ತಾಪಿಸಿ ಅವರ ಜೀವನ- ಸಾಧನೆಗಳ ಒಂದು ಸೂಕ್ಷ್ಮಪರಿಚಯ ಮಾಡಿಕೊಟ್ಟರು. ಶ್ರೀರಾಮಕೃಷ್ಣರ ಮುಂದೆ ಕೇಶವಚಂದ್ರ ಸೇನ ಕೇವಲ ಒಂದು ಶಿಶು ಎಂದು ಸ್ವಾಮೀಜಿ ಹೇಳಿದಾಗ ಸುಂದರರಾಮ ಅಯ್ಯರರು ಆಶ್ಚರ್ಯ ಚಕಿತರಾದರು. ಬಳಿಕ ಸ್ವಾಮೀಜಿ ತಮ್ಮ ಮಾತನ್ನು ಮುಂದುವರಿಸುತ್ತ ಹೇಳುತ್ತಾರೆ :</p>
<p>“ಕೇಶವಚಂದ್ರಸೇನರು ಮಾತ್ರವೇ ಅಲ್ಲದೆ, ಹಿಂದಿನ ಹಾಗೂ ಇಂದಿನ ತಲೆಮಾರುಗಳ ಎಷ್ಟೋ ಜನ ಬಂಗಾಳೀ ಪ್ರಮುಖರು ಶ್ರೀರಾಮಕೃಷ್ಣರಿಂದ ಬಹಳವಾಗಿ ಪ್ರಭಾವಿತರಾಗಿದ್ದಾರೆ. ಕೇಶವಸೇನರು ತಮ್ಮ ಕೊನೆಯ ವರ್ಷಗಳಲ್ಲಂತೂ ಪರಮಹಂಸರಿಂದ ಅಪಾರ ಸ್ಫೂರ್ತಿ ಪಡೆದುಕೊಂಡರಲ್ಲದೆ, ಅವರ ಧಾರ್ಮಿಕ ದೃಷ್ಟಿಕೋನದಲ್ಲೇ ಒಂದು ಅಪೂರ್ವ ಬದಲಾವಣೆ ಯುಂಟಾಯಿತು. ಅಷ್ಟೇ ಅಲ್ಲ ; ಹಲವಾರು ಐರೋಪ್ಯ ಮಹನೀಯರೂ ಅವರ ಬಗ್ಗೆ ಕೇಳಿ, ಅವರನ್ನು ದರ್ಶಿಸಲು ಕಾತರರಾಗಿ ಬಂದರು. ಶ್ರೀರಾಮಕೃಷ್ಣರನ್ನು ಕಣ್ಣಾರೆ ಕಂಡ ಮೇಲೆ, ಅವರೊಬ್ಬ ದೈವಾಂಶಸಂಭೂತ ವ್ಯಕ್ತಿ ಎಂದು ತೀರ್ಮಾನಿಸಿದರು. ಬಂಗಾಳದ ಸಾರ್ವಜನಿಕ ಶಿಕ್ಷಣ ಇಲಾಖೆಯ ನಿರ್ದೇಶಕರ ಉನ್ನತ ಸ್ಥಾನವನ್ನು ಹೊಂದಿದ್ದ ಶ್ರೀ ಸಿ. ಹೆಚ್. ಟಾನಿಯವರು, ಆ ಮಹರ್ಷಿಯ ವ್ಯಕ್ತಿತ್ವ, ಅಸಾಧಾರಣ ಬುದ್ಧಿಮತ್ತೆ ಹಾಗೂ ಸಾರ್ವತ್ರಿಕ ಸ್ವೀಕಾರಾರ್ಹವಾದ ಅವರ ಸಂದೇಶಗಳನ್ನು ಎತ್ತಿಹಿಡಿಯುವ ಲೇಖನವನ್ನು ಬರೆದಿದ್ದಾರೆ.”</p>
<p>ಸುಂದರರಾಮ ಅಯ್ಯರರಿಗೆ ಈ ವಿಷಯಗಳು ಕೇಳರಿಯದಂಥವು. ಅದರಲ್ಲೂ ಈ ಅದ್ಭುತ ಸಂನ್ಯಾಸಿಯ ಬಾಯಿಂದ ಅವುಗಳನ್ನೆಲ್ಲ ಕೇಳುತ್ತಿದ್ದಂತೆ ಅವರು ಆಶ್ಚರ್ಯ ಚಕಿತರಾಗಿ ಕುಳಿತರು. ಸ್ವಾಮೀಜಿಯ ಕಂಠಮಾಧುರ್ಯ, ಕಣ್ಣುಗಳ ಹೊಳಪು, ಸುಲಲಿತ ವಾಕ್ಪ್ರವಾಹದಲ್ಲಿ ಹರಿದು ಬರುತ್ತಿದ್ದ ಹೊಸ ವಿಚಾರಧಾರೆ–ಇವೆಲ್ಲ ಅಯ್ಯರರನ್ನು ಅಕ್ಷರಶಃ ಬಂಧಿಸಿಬಿಟ್ಟುವು. ಅಯ್ಯರರು ತಿರುವಾಂಕೂರಿನ ರಾಜಕುಮಾರ, ಮಾರ್ತಾಂಡವರ್ಮನಿಗೆ ಎಂ. ಎ. ತರಗತಿಯ ಪಾಠಗಳನ್ನು ಬೋಧಿಸಲು ಅರಮನೆಗೆ ಹೋಗಬೇಕಿತ್ತು. ಆದರೆ ಸ್ವಾಮೀಜಿಯೊಂದಿಗೆ ಮಾತನಾಡುತ್ತ ಅವರಿಗೆ ಕುಳಿತಲ್ಲಿಂದ ಎದ್ದೇಳಲೂ ಮನಸ್ಸಾಗಲಿಲ್ಲ. ಆದ್ದರಿಂದ ತಮ್ಮ ಅಂದಿನ ಪಾಠದ ಕಾರ್ಯಕ್ರಮ ವನ್ನು ರದ್ದುಗೊಳಿಸಿದರು. ಸಂಜೆಯ ವೇಳೆಗೆ, ಈ ಅದ್ಭುತ ಯುವಸಂನ್ಯಾಸಿಯನ್ನು ಇತರರಿಗೂ ಪರಿಚಯಿಸಲು, ತಿರುವನಂತಪುರದ ಕ್ಲಬ್​ಗೆ ಕರೆದೊಯ್ದರು. ಇಲ್ಲಿ ಸ್ವಾಮೀಜಿ ಭೇಟಿಯಾದವ ರಲ್ಲಿ ಪ್ರೊ॥ ರಂಗಾಚಾರ್ಯ ಹಾಗೂ ಪ್ರೊ॥ ಸುಂದರಂ ಪಿಳ್ಳೆ ಎಂಬ ಸುಪ್ರಸಿದ್ಧ ಪ್ರಾಚಾರ್ಯರು, ನಾರಾಯಣ ಮೆನನ್ ಎಂಬ ಅಧಿಕಾರಿ, ಒಬ್ಬರು ನಿವೃತ್ತ ದಿವಾನರು ಮೊದಲಾದವರಿದ್ದರು.</p>
<p>ಆ ವೇಳೆಗೆ ಅಲ್ಲೊಂದು ಕುತೂಹಲಕರ ಘಟನೆ ನಡೆಯಿತು. ಸ್ವಲ್ಪ ಹೊತ್ತು ಮಾತುಕತೆ ಯಾಡಿದ ಬಳಿಕ ನಾರಾಯಣ ಮೆನನ್ನರು ಮನೆಗೆ ಹೊರಟರು ; ಹೊರಡುವ ಮುನ್ನ ಅಲ್ಲಿದ್ದ ದಿವಾನರಿಗೆ ಕೈಮುಗಿದು ನಮಸ್ಕರಿಸಿದರು. ದಿವಾನರು ತಮ್ಮ ಎಡಗೈಯನ್ನು ಸ್ವಲ್ಪ ಮಾತ್ರ ಮೇಲೆತ್ತಿ ಪ್ರತಿನಮಸ್ಕರಿಸಿದರು. ಸ್ವಾಮೀಜಿಯ ಕಣ್ಣುಗಳು ಇದನ್ನು ಸೂಕ್ಷ್ಮವಾಗಿ ಗಮನಿಸಿದುವು. ವಿಷಯವೇನೆಂದು ಅವರಿಗೆ ಕ್ಷಣಮಾತ್ರದಲ್ಲಿ ಅರಿವಾಯಿತು. ದಿವಾನರು ಬ್ರಾಹ್ಮಣರು ; ನಾರಾಯಣ ಮೆನನ್ನರು ಶೂದ್ರರು. ಕೇರಳದಲ್ಲಿ ಬ್ರಾಹ್ಮಣರು ಶೂದ್ರರಿಗೆ ಪ್ರತಿವಂದಿಸುವ ಕ್ರಮ ಹೀಗೆಯೇ–ಎಡಗೈಯನ್ನು ಬಲಗೈಗಿಂತ ಸ್ವಲ್ಪ ಮೇಲೆತ್ತುವುದು. ಸ್ವಾಮೀಜಿಗೆ ಸಿಟ್ಟು ಉಕ್ಕೇರಿತು. ಆದರೂ ಒಂದು ಮಾತನ್ನೂ ಆಡದೆ ಸುಮ್ಮನಿದ್ದರು.</p>
<p>ಸ್ವಲ್ಪ ಸಮಯದ ಮೇಲೆ ಸುಂದರರಾಮ ಅಯ್ಯರರೊಂದಿಗೆ ಸ್ವಾಮೀಜಿ ಅಲ್ಲಿಂದ ಹೊರ ಟಾಗ ದಿವಾನರು ಸ್ವಾಮೀಜಿಗೆ ಕೈಮುಗಿದು ನಮಸ್ಕರಿಸಿದರು. ಆಗ ಸ್ವಾಮೀಜಿ, “ನಾರಾಯಣ !” ಎಂದು ಹೇಳಿ ಸುಮ್ಮನಾದರು. ದಿವಾನರಿಗೆ ಅಸಮಾಧಾನವಾಯಿತು. ಸ್ವಾಮೀಜಿ ಪ್ರತಿನಮಸ್ಕರಿಸು ತ್ತಾರೆಂದು ಅವರು ನಿರೀಕ್ಷಿಸಿದ್ದರು. ಅದೂ ತಮ್ಮಂತಹ ಹಿರಿಯ, ಗೌರವಾನ್ವಿತ ವ್ಯಕ್ತಿಗೆ ಈ ಅಪರಿಚಿತ ಯುವಸಂನ್ಯಾಸಿ ಹೀಗೆ ಪ್ರತಿವಂದಿಸಿದುದು ಅವಮಾನಕರ ಎಂದು ಭಾವಿಸಿದರು. ತಮ್ಮ ಅಸಮಾಧಾನವನ್ನು ತಕ್ಷಣ ವ್ಯಕ್ತಪಡಿಸಿಯೂ ಬಿಟ್ಟರು. ಆಗ ಸ್ವಾಮೀಜಿ ಯಾವ ಮುಲಾಜೂ ಇಲ್ಲದೆ ಹೇಳಿದರು, “ಅಲ್ಲ, ನೀವು ಮಾತ್ರ ನಾರಾಯಣ ಮೆನನ್ನರಿಗೆ ನಿಮ್ಮ ಸಂಪ್ರದಾಯದಂತೆ ಪ್ರತಿವಂದಿಸಬಹುದಂತೆ ! ನಾನು ಹಿಂದೂ ಸಂನ್ಯಾಸಿಗಳ ಸಂಪ್ರದಾಯದಂತೆ ‘ನಾರಾಯಣ’ ಎಂದರೆ ಅದಕ್ಕೇಕೆ ಮುನಿಸಿಕೊಳ್ಳುತ್ತೀರಿ . . .” ಬಾಣ ಗುರಿಮುಟ್ಟಿತು. ತುಟಿಪಿಟಕ್ಕೆನ್ನದೆ ದಿವಾನರು ಹೊರಟುಬಿಟ್ಟರು. ಮರುದಿನ ತಮ್ಮ ಸೋದರನನ್ನು ಸ್ವಾಮೀಜಿಯ ಬಳಿಗೆ ಕಳಿಸಿ ತಮ್ಮ ವರ್ತನೆಗಾಗಿ ಕ್ಷಮೆಯಾಚಿಸಿದರು. ಅಂತೂ ಸ್ವಾಮೀಜಿ ಕ್ಲಬ್ಬಿನಲ್ಲಿದ್ದದ್ದು ಸ್ವಲ್ಪಹೊತ್ತು ಮಾತ್ರವಾದರೂ, ಅಲ್ಲೊಂದು ಅಚ್ಚಳಿಯದ ಮುದ್ರೆಯನ್ನೊತ್ತಿ ಹೋಗಿದ್ದರು.</p>
<p>ಮರುದಿನ ತನ್ನ ಗುರುವಿನಿಂದ ಅಸಾಮಾನ್ಯ ಸಂನ್ಯಾಸಿಗಳೊಬ್ಬರ ಬಗ್ಗೆ ಕೇಳಿದ ರಾಜಕುಮಾರ ಮಾರ್ತಾಂಡವರ್ಮ, ಅವರನ್ನು ಭೇಟಿಮಾಡಲು ಇಚ್ಛಿಸಿದ. ಅದರಂತೆ, ಸುಂದರರಾಮ ಅಯ್ಯರರು ರಾಜಕುಮಾರನಿಗೆ ಸ್ವಾಮೀಜಿಯ ಭೇಟಿ ಮಾಡಿಸಿದರು. ತಮ್ಮ ಪರಿವ್ರಾಜಕ ಜೀವನ ದಲ್ಲಿ ತಾವು ಹಲವಾರು ಮಹಾರಾಜರನ್ನೂ, ದಿವಾನರೇ ಮೊದಲಾದ ಉನ್ನತ ಅಧಿಕಾರಿಗಳನ್ನೂ ಭೇಟಿಯಾಗಿರುವುದಾಗಿ ಸ್ವಾಮೀಜಿ ಸಾಂದರ್ಭಿಕವಾಗಿ ತಿಳಿಸಿದರು. ತುಂಬ ಕುತೂಹಲಗೊಂಡ ರಾಜಕುಮಾರ, ಭಾರತದ ವಿವಿಧ ರಾಜರ ಬಗ್ಗೆ ಅವರ ಅಭಿಪ್ರಾಯವನ್ನು ಕೇಳಿ ತಿಳಿದುಕೊಂಡ. ಬಳಿಕ ಅವರು, ಮಾರ್ತಾಂಡವರ್ಮನ ಅಧ್ಯಯನಾದಿಗಳ ಬಗೆಗೂ ಆತನ ಜೀವನೋದ್ದೇಶಗಳ ಬಗೆಗೂ ಅತ್ಯಂತ ವಿಶ್ವಾಸದಿಂದ ವಿಚಾರಿಸಿಕೊಂಡರು. ತಿರುವಾಂಕೂರಿನ ಪ್ರಜೆಗಳ ಏಳ್ಗೆಯ ಬಗ್ಗೆ ತನಗೆ ಪ್ರಮಾಣಿಕವಾದ ಆಸಕ್ತಿಯಿರುವುದಾಗಿಯೂ ರಾಜಮನೆತನದ ಒಬ್ಬ ಸದಸ್ಯನಾಗಿ ಆ ಬಗ್ಗೆ ತನ್ನಿಂದಾದುದನ್ನೆಲ್ಲ ಮಾಡಲು ನಿಶ್ಚಯಿಸಿರುವುದಾಗಿಯೂ ರಾಜಕುಮಾರ ಹೇಳಿದ. ತಿರುವಾಂಕೂರಿನ ಮಹಾರಾಜರಾದ ತನ್ನ ದೊಡ್ಡಪ್ಪನನ್ನು ಭೇಟಿ ಮಾಡುವಂತೆಯೂ ಆತ ಸೂಚಿಸಿದ. ಅದರಂತೆ ಮಹಾರಾಜನನ್ನೂ ಸ್ವಾಮೀಜಿ ಭೇಟಿಯಾದರು. ಸ್ವಾಮೀಜಿಯ ಪ್ರಬಲ ವ್ಯಕ್ತಿತ್ವದ ಮೋಡಿಗೊಳಗಾದ ರಾಜಕುಮಾರ, ಅವರ ನೆನಪಿಗಾಗಿ ಸುಂದರ ಛಾಯಾಚಿತ್ರ ವೊಂದನ್ನು ತೆಗೆದುಕೊಂಡ. ಮಾರ್ತಾಂಡವರ್ಮನನ್ನು ತುಂಬ ಮೆಚ್ಚಿಕೊಂಡಿದ್ದ ಸ್ವಾಮೀಜಿ, ಅವನ ಗುರುಗಳಾದ ಸುಂದರರಾಮ ಅಯ್ಯರರ ಬಳಿ ಹೇಳುತ್ತಾರೆ, “ಈತನಲ್ಲಿ ತುಂಬ ಸಾಧ್ಯತೆ ಗಳಡಗಿವೆ. ಆದರೆ ವಿಶ್ವವಿದ್ಯಾಲಯದ ಶಿಕ್ಷಣದಿಂದಾಗಿ ಅವನ ನಿಜಪ್ರತಿಭೆ ಮಸುಕಾಗದಿದ್ದರೆ ಅದೃಷ್ಟ. ಆದರೂ, ಅವನನ್ನು ತನ್ನಷ್ಟಕ್ಕೆ ಬೆಳೆಯಲು ಬಿಟ್ಟುಬಿಡುವುದೇ ಒಳ್ಳೆಯದು.”</p>
<p>ಸುಂದರರಾಮ ಅಯ್ಯರರು ಸ್ವಾಮೀಜಿಯೊಂದಿಗೆ ಹಲವಾರು ವಿಷಯಗಳ ಬಗ್ಗೆ ಚರ್ಚಿಸುತ್ತ ದಿನದ ಬಹುಭಾಗವನ್ನು ಕಳೆಯುತ್ತಿದ್ದರು. ತೀರಾ ಸಂಪ್ರದಾಯಸ್ಥರಾದ ಅಯ್ಯರರೊಂದಿಗೆ ಮಾತನಾಡುವಾಗ ಅವರ ಮನೋಧರ್ಮಕ್ಕನುಗುಣವಾದ ವಿಷಯಗಳ ಬಗ್ಗೆಯೇ ಹೆಚ್ಚಾಗಿ ಮಾತನಾಡುತ್ತಿದ್ದರು ಸ್ವಾಮೀಜಿ. ಆದರೆ ಕೇವಲ ದೇಶಾಚಾರಗಳನ್ನು ಪಾಲಿಸುವುದರಲ್ಲೇ ಮಗ್ನ ರಾಗಿರುವುದನ್ನು ಅವರು ತೀಕ್ಷ ್ಣವಾಗಿ ಖಂಡಿಸುತ್ತಿದ್ದರು. ಒಂದು ದಿನ, ಮಾನವಜೀವನದ ಮೇಲೆ ವಿಜ್ಞಾನದ ಪ್ರಭುತ್ವವನ್ನು ಉತ್ಪ್ರೇಕ್ಷಣೀಯವಾಗಿ ಬಣ್ಣೀಸುವ ಮನೋಭಾವವನ್ನು ತುಚ್ಛೀಕರಿ ಸುತ್ತ ಸ್ವಾಮೀಜಿ ಹೇಳುತ್ತಾರೆ, “ಧರ್ಮದಲ್ಲಿ ಮೂಢನಂಬಿಕೆಗಳಿರುವುದಾದರೆ, ವಿಜ್ಞಾನದಲ್ಲೂ ಅದರದ್ದೇ ಆದ ಮೂಢನಂಬಿಕೆಗಳಿವೆ. ‘ಯಾಂತ್ರೀಯ ವಾದ’ (ಜಗತ್ತಿನ ಆಗುಹೋಗುಗಳೆಲ್ಲವೂ ಯಾಂತ್ರಿಕವಾಗಿ ನಡೆಯುತ್ತವೆ ಎಂಬ ವಾದ) ಹಾಗೂ ‘ವಿಕಾಸವಾದ’ಗಳು ಅಸಮರ್ಪಕವಾದು ವೆಂದು ಸಾಬೀತಾಗಿದ್ದರೂ, ಕೆಲವರು ಈ ಜಗತ್ತಿನಲ್ಲಿ ಇನ್ನು ಭೇದಿಸಬೇಕಾದ ರಹಸ್ಯವೇ ಇಲ್ಲ ಎಂಬಂತೆ ಮಾತನಾಡುತ್ತಾರೆ. ‘ಅಜ್ಞೇಯತಾವಾದ<span class="en">’ (Agnosticism)</span>ವನ್ನು ಈಚೆಗೆ ಕೆಲವರು ದೊಡ್ಡದಾಗಿ ಮಾಡಿದ್ದರೂ, ಭಾರತೀಯ ರಾಜಯೋಗದ ನಿಯಮಗಳನ್ನು ಕಡೆಗಣಿಸಿ ಅದು ತನ್ನ ಮೊಂಡುತನವನ್ನು ಪ್ರದರ್ಶಿಸಿಕೊಂಡಿದೆ. ಮಾನವನ ಅತೀಂದ್ರಿಯ ಪ್ರಜ್ಞೆಯ ಅಂಶವನ್ನು ಹಾಗೂ ಅದರ ನಿಯಮಗಳನ್ನು ವಿವರಿಸುವಲ್ಲಿ ಪಾಶ್ಚಾತ್ಯ ಮನೋವಿಜ್ಞಾನವು ಶೋಚನೀಯವಾಗಿ ವಿಫಲಗೊಂಡಿದೆ. ಎಲ್ಲಿ ಪಾಶ್ಚಾತ್ಯ ವಿಜ್ಞಾನವು ತನ್ನಿಂದ ಸಾಧ್ಯವಿಲ್ಲವೆಂದು ಕೈಚೆಲ್ಲಿ ಕುಳಿತುಕೊಳ್ಳು ತ್ತದೆಯೋ ಅಲ್ಲಿ ಭಾರತೀಯ ಮನಶ್ಶಾಸ್ತ್ರ ನೆರವಿಗೆ ಬರುತ್ತದೆ. ಧರ್ಮ ಮಾತ್ರವೇ–ಅದರಲ್ಲೂ ಭಾರತದ ಮಹರ್ಷಿಗಳು ಬೋಧಿಸಿ ತೋರಿಸಿಕೊಟ್ಟ ಸನಾತನ ಧರ್ಮ ಮಾತ್ರವೇ–ಮಾನವ ಮನಸ್ಸಿನ ಸೂಕ್ಷ್ಮಗಳನ್ನು, ರಹಸ್ಯಗಳನ್ನು ಅರಿತುಕೊಂಡು, ಇಂದ್ರಿಯ ತೃಷ್ಣೆಗಳನ್ನು ಜಯಿಸು ವಲ್ಲಿ ನೆರವಾಗಬಲ್ಲುದು. ತನ್ಮೂಲಕ ಪರಮ ಸತ್ಯವನ್ನು ಸಾಕ್ಷಾತ್ಕರಿಸಿಕೊಳ್ಳುವಲ್ಲಿ, ಹಾಗೂ ಈ ವ್ಯಕ್ತಜಗತ್ತಿನಲ್ಲಿ ಕಂಡುಬರುವುದೆಲ್ಲವೂ ಆ ಸತ್ಯದ ಸಾಂತರೂಪ ಮಾತ್ರವೇ ಎಂದು ಅರಿಯು ವಲ್ಲಿ ಮಾನವನಿಗೆ ಸಹಾಯಕಾರಿಯಾಗಬಲ್ಲದು.”</p>
<p>ಲೌಕಿಕ ಹಾಗೂ ಅಲೌಕಿಕ ವಸ್ತುಗಳ ನಡುವಣ ಭೇದವನ್ನು ವಿವರಿಸುತ್ತ, ಹೇಗೆ ಅವರೆಡೂ ಮನುಷ್ಯನನ್ನು ಇಂದ್ರಿಯಗಳ ಬಂಧನದಲ್ಲಿಟ್ಟಿರುತ್ತವೆ ಎಂಬುದನ್ನು ತೋರಿಸಿಕೊಟ್ಟರು ಸ್ವಾಮೀಜಿ. ಬಳಿಕ ಅವರು ಹೇಳುತ್ತಾರೆ, “ಯಾವನು ಈ ಎರಡನ್ನೂ ಅತಿಕ್ರಮಿಸಿ ಪ್ರಪಂಚದ ಕ್ಷುದ್ರ ಥಳುಕು-ಭಿನ್ನಾಣಗಳು ಎಲ್ಲೆಯನ್ನು ಮೀರಿ ಹೋಗುತ್ತಾನೆಯೋ ಅವನು ಮಾತ್ರ ಜೀವನದ ಪರಮಗುರಿಯಾದ ಮುಕ್ತಿಯನ್ನು ಪಡೆಯಬಲ್ಲ.” ವರ್ಣಾಶ್ರಮಧರ್ಮಗಳ ಕುರಿತಾಗಿ ಮಾತ ನಾಡುತ್ತ ಹೇಳುತ್ತಾರೆ, “ಎಲ್ಲಿಯವರೆಗೆ ಬ್ರಾಹ್ಮಣನಾದವನು ನಿಸ್ವಾರ್ಥಸೇವೆ ಮಾಡಿಕೊಂಡಿ ರುತ್ತ, ತಾನು ಪಡೆದುಕೊಂಡಿರುವ ಜ್ಞಾನವನ್ನು ಮುಕ್ತ ಮನಸ್ಸಿನಿಂದ ಎಲ್ಲರಿಗೂ ವಿತರಣೆಗೈಯು ತ್ತಿರುತ್ತಾನೆಯೋ ಅಲ್ಲಿಯವರೆಗೆ ಮಾತ್ರ ಸಾರ್ಥಕ ಬದುಕನ್ನು ನಡೆಸುತ್ತಿದ್ದಾನೆ ಎಂದರ್ಥ. ಬ್ರಾಹ್ಮಣರು ಈ ಹಿಂದೆ ಭಾರತಕ್ಕಾಗಿ ಬಹಳಷ್ಟನ್ನು ಮಾಡಿದ್ದಾರೆ. ಮತ್ತು ಇನ್ನು ಮುಂದೆ ಅದಕ್ಕಿಂತಲೂ ಹೆಚ್ಚಿನದನ್ನು ಮಾಡುವವರಿದ್ದಾರೆ.”</p>
<p>ಭಾರತೀಯ ಮಹಿಳೆಯ ಉತ್ಥಾನದ ಬಗ್ಗೆ ಮಾತನಾಡುತ್ತ, ಅತ್ಯಂತ ವಿಶಿಷ್ಟವಾದ ತಮ್ಮ ಅಭಿಪ್ರಾಯವನ್ನು ಮುಂದಿಡುತ್ತಾರೆ : “ಮಹಿಳೆಯರ ಸಾಮಾಜಿಕ ಸ್ಥಾನಮಾನದ ವಿಷಯದಲ್ಲೇ ಆಗಲಿ, ಅವರ ವೈವಾಹಿಕ ನೀತಿ-ನಿಯಮಗಳ ವಿಷಯದಲ್ಲೇ ಆಗಲಿ, ಯಾವುದೇ ಬಗೆಯ ಶಾಸ್ತ್ರವಾಕ್ಯಗಳ ನೆಪದಲ್ಲಿ ಮಧ್ಯೆ ಪ್ರವೇಶಿಸಿ ಶೋಷಿಸುವುದನ್ನು ನಾನು ವಿರೋಧಿಸುತ್ತೇನೆ. ಹಿಂದುಳಿದ ವರ್ಗಗಳ ಹಾಗೂ ಜಾತಿಗಳ ಜನರಿಗೆ ಹೇಗೋ ಹಾಗೆಯೇ ಮಹಿಳೆಯರಿಗೂ ಸಂಸ್ಕೃತ ವಿದ್ಯಾಭ್ಯಾಸ ದೊರಕಬೇಕು. ತನ್ಮೂಲಕ ಅವರು ಸನಾತನ ಆಧ್ಯಾತ್ಮಿಕ ಸಂಸ್ಕೃತಿಯನ್ನು ಮೈಗೂಡಿಸಿಕೊಂಡು, ಆ ಆಧ್ಯಾತ್ಮಿಕ ಆದರ್ಶಗಳನ್ನು ಅನುಷ್ಠಾನಕ್ಕೆ ತರಲು ಪ್ರಯತ್ನಿಸಬೇಕು. ಹೀಗೆ ತಾವು ಪಡೆದುಕೊಂಡ ಜ್ಞಾನದ ಬೆಳಕಿನಿಂದ ತಮ್ಮ ಕೊರತೆಗಳನ್ನೂ ಆವಶ್ಯಕತೆಗಳನ್ನೂ ಅರ್ಥ ಮಾಡಿಕೊಂಡು, ತಮ್ಮ ಸ್ಥಾನಮಾನದ ಸಮಸ್ಯೆಯನ್ನು ತಾವೇ ಪರಿಹರಿಸಿಕೊಳ್ಳಲು ಭಾರತೀಯ ಮಹಿಳೆಯರು ಸಮರ್ಥರಾಗುತ್ತಾರೆ.”</p>
<p>ಒಮ್ಮೆ ಸ್ವಾಮೀಜಿ ಇಂದ್ರಿಯನಿಗ್ರಹದ ವಿಷಯದ ಕುರಿತು ಸ್ಫೂರ್ತಿಯುತವಾಗಿ ಮಾತ ನಾಡುತ್ತ ಸಂತ ಬಿಲ್ವಮಂಗಲನ ಕಥೆಯನ್ನು ಉದಾಹರಿಸಿ ಹೇಳುತ್ತಾರೆ : “ಬಿಲ್ವಮಂಗಲ ಒಬ್ಬ ಮಹಾಭಕ್ತ. ಒಮ್ಮೆ ಈತ ಶ್ರೀಮಂತನ ಮಗಳೊಬ್ಬಳನ್ನು ಪಾಪದೃಷ್ಟಿಯಿಂದ ನೋಡಿದ. ಅನಂತರ ತನ್ನ ಆ ಪಾಪಕೃತ್ಯದಿಂದಾಗಿ ಅವನು ಎಷ್ಟರಮಟ್ಟಿಗೆ ಪಶ್ಚಾತ್ತಾಪದಿಂದ ಬೆಂದನೆಂದರೆ ಪ್ರಾಯಶ್ಚಿತ್ತಾರ್ಥವಾಗಿ ತನ್ನ ಕಣ್ಣುಗಳನ್ನೇ ಕಿತ್ತುಕೊಂಡುಬಿಟ್ಟ. ಬಳಿಕ ತನ್ನ ಉಳಿದ ಜೀವಮಾನ ವನ್ನು, ಬೃಂದಾವನದಲ್ಲಿ ವಾಸಿಸುತ್ತ ಭಗವಂತನ ಸ್ಮರಣೆಯಲ್ಲಿ ಕಳೆದ.” ಹೀಗೆ ಈ ಕಥೆಯನ್ನು ಹೇಳಿ ಸ್ವಾಮೀಜಿ ಮತ್ತೆ ಹೇಳುತ್ತಾರೆ, “ಹತೋಟಿಯಿಲ್ಲದೆ ಹರಿದಾಡುವ ಇಂದ್ರಿಯಗಳನ್ನು ಹಿಡಿತದಲ್ಲಿಟ್ಟುಕೊಂಡು ಮನಸ್ಸನ್ನು ಭಗವಂತನ ಕಡೆಗೆ ತಿರುಗಿಸಲು, ಅಗತ್ಯ ಬಂದರೆ, ಇಂತಹ ಅತಿರೇಕದ ಉಪಾಯವೂ ಮೊದಲ ಹೆಜ್ಜೆಯಷ್ಟೇ.”</p>
<p>ಸ್ವಾಮೀಜಿ ಸುಂದರರಾಮ ಅಯ್ಯರರ ಮನೆಗೆ ಬಂದು ಮೂರ್ನಾಲ್ಕು ದಿನಗಳಾದ ಮೇಲೆ ಅವರಿಗೆ ಮನ್ಮಥನಾಥ ಭಟ್ಟಾಚಾರ್ಯ ಎಂಬೊಬ್ಬ ಬಂಗಾಳೀ ವ್ಯಕ್ತಿ ತಿರುವನಂತಪುರದಲ್ಲಿ ಇರುವುದು ತಿಳಿದುಬಂತು. ಇವರು ಮದ್ರಾಸಿನಲ್ಲಿ ಉನ್ನತ ಸರ್ಕಾರೀ ಹುದ್ದೆಯಲ್ಲಿದ್ದು, ಈಗ ಕಾರ್ಯನಿಮಿತ್ತ ತಿರುವನಂತಪುರಕ್ಕೆ ಬಂದಿದ್ದರು. ಸ್ವಾಮೀಜಿಗೆ ಹಿಂದಿನಿಂದಲೇ ಇವರ ಪರಿಚಯ ವಿತ್ತು. ಸುಂದರರಾಮ ಅಯ್ಯರರ ನೆರವಿನಿಂದ ಸ್ವಾಮೀಜಿ ಅವರನ್ನು ಸಂಧಿಸಿದರು. ಮತ್ತು ಅಂದಿನಿಂದ ಬೆಳಗಿನ ಸಮಯವನ್ನು ಅವರೊಂದಿಗೆ ಕಳೆಯುತ್ತ ಅವರ ಮನೆಯಲ್ಲೇ ಭೋಜನ ವನ್ನು ಸ್ವೀಕರಿಸಲಾರಂಭಿಸಿದರು. ಇದನ್ನು ಕಂಡ ಸುಂದರರಾಮ ಅಯ್ಯರರು ದೂರುವ ದನಿ ಯಲ್ಲಿ ಕೇಳಿದರು : “ಏನು ಸ್ವಾಮೀಜಿ, ನೀವು ಈಗೀಗ ಯಾವಾಗಲೂ ಭಟ್ಟಾಚಾರ್ಯರ ಮನೆಯಲ್ಲೇ ಇರುತ್ತೀರಲ್ಲ !”</p>
<p>ಸ್ವಾಮೀಜಿ ತಮಾಷೆಯ ದನಿಯಲ್ಲಿ ಉತ್ತರಿಸಿದರು :</p>
<p>“ನಾವು ಬಂಗಾಳಿಗಳು ಎಷ್ಟಾದರೂ ಒಂದು, ಅಲ್ಲವೆ ? . . . ಅಲ್ಲದೆ ಅವರು ನನಗೆ ಮೊದಲಿನಿಂದಲೂ ಪರಿಚಿತರು. ಜೊತೆಗೆ, ಅವರು ಕಲ್ಕತ್ತದ ಸಂಸ್ಕೃತ ಕಾಲೇಜಿನ ಪ್ರಿನ್ಸಿಪಾಲರಾ ಗಿದ್ದ ಪಂಡಿತ ಮಹೇಶಚಂದ್ರ ನ್ಯಾಯರತ್ನರ ಮಗ. ಇದರ ಜೊತೆಗೆ ಮತ್ತೂ ಒಂದು ಕಾರಣವಿದೆ –ಬಹಳ ದಿನಗಳಾದ ಮೇಲೆ ಈಗ ನನಗೆ ನಮ್ಮೂರಿನ ಅಡಿಗೆಯೂಟ ಸಿಗುವಂತಾಗಿದೆ . . ..!”</p>
<p>ಒಂದು ದಿನ ಅಯ್ಯರರು ಕೇಳಿಕೊಂಡರು :</p>
<p>“ಸ್ವಾಮೀಜಿ, ನೀವೊಂದು ಸಾರ್ವಜನಿಕ ಉಪನ್ಯಾಸ ಮಾಡಬೇಕು.”</p>
<p>“ನಾನು ಈ ಹಿಂದೆಂದೂ ಸಾರ್ವಜನಿಕ ಉಪನ್ಯಾಸ ಮಾಡಿದವನಲ್ಲ. ಈಗ ನಾನು ಇದ್ದಕ್ಕಿ ದ್ದಂತೆ ಉಪನ್ಯಾಸ ಮಾಡಲು ಹೊರಟರೆ ಸುಮ್ಮನೆ ನಗೆಪಾಟಲಿಗೀಡಾಗಿ ಪಶ್ಚಾತ್ತಾಪ ಪಡಬೇಕಾಗಿ ಬರುತ್ತದೆ, ಅಷ್ಟೆ.”</p>
<p>“ಆದರೆ ಸ್ವಾಮೀಜಿ, ಮೈಸೂರು ಮಹಾರಾಜರು ನಿಮ್ಮನ್ನು ಹಿಂದೂಧರ್ಮದ ಪ್ರತಿನಿಧಿಯಾಗಿ ಶಿಕಾಗೋದ ವಿಶ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸುವಂತೆ ಕೇಳಿಕೊಂಡಿರುವರು ಎಂದಿರಲ್ಲ! ಈಗ ನೀವು ಹೇಳುತ್ತಿರುವ ಮಾತು ಸತ್ಯವಾದರೆ, ಮುಂದೆ ಅಂತಹ ದೊಡ್ಡ ಸಭೆಯನ್ನು ಎದುರಿಸಿ ಹೇಗೆ ಮಾತನಾಡಬಲ್ಲಿರಿ ?”</p>
<p>“ಭಗವಂತ ಇಚ್ಛೆಪಟ್ಟರೆ ಅವನು ನನ್ನ ಮೂಲಕ ಮಾತನಾಡುತ್ತಾನೆ. ನನ್ನ ಮೂಲಕ ತನ್ನ ಕಾರ್ಯವನ್ನು ಮಾಡಿಸಿಕೊಳ್ಳಬೇಕು ಎಂಬುದು ಅವನ ಇಚ್ಛೆಯಾದರೆ ಅದಕ್ಕೆ ಬೇಕಾದ ಶಕ್ತಿ ಯನ್ನು ಅವನು ಖಂಡಿತ ನನಗೆ ಕೊಡುತ್ತಾನೆ.”</p>
<p>ಈ ಮಾತನ್ನು ಕೇಳಿದಾಗ ಅಯ್ಯರರಿಗೆ ಇದು ನುಣುಚಿಕೊಳ್ಳುವ ಉಪಾಯದಂತೆ ಕಂಡಿತು. “ಆದರೆ ನನಗೇಕೋ ನೀವು ಹೇಳುವ ಮಾತಿನಲ್ಲಿ ಸ್ವಲ್ಪ ಅನುಮಾನ. ಇಂತಹ ವಿಷಯಗಳಲ್ಲೆಲ್ಲ ಭಗವಂತ ತಲೆಹಾಕುವ ಸಂಭವವಿದೆ ಅಂತ ನನಗಂತೂ ಅನ್ನಿಸುವುದಿಲ್ಲ.”</p>
<p>ಈಗ ಸ್ವಾಮೀಜಿ ಬರಸಿಡಿಲಿನಂತೆರಗಿದರು :</p>
<p>“ನೀವು ನಿಮ್ಮ ದಿನನಿತ್ಯದ ಆಚರಣೆಯಲ್ಲಿ ಮಾತುಕತೆಗಳಲ್ಲಿ ಒಬ್ಬ ಸಂಪ್ರದಾಯಸ್ಥ ಹಿಂದೂ ಎಂದು ತೋರಿಸಿಕೊಳ್ಳುತ್ತಿದ್ದರೂ ಒಳಗೆ ನೀವೊಬ್ಬ ನಾಸ್ತಿಕರೇ ಸರಿ. ನೀವು ನಿಮ್ಮ ಅಲ್ಪ ಬುದ್ಧಿಯ ಆಧಾರದ ಮೇಲೆ ಭಗವಂತನ ಅಮಿತ ಶಕ್ತಿಯನ್ನು ಸೀಮಿತಗೊಳಿಸುತ್ತಿರುವಿರಲ್ಲ ! ಜಗತ್ತಿನ ಹಿತಸಾಧನೆಗಾಗಿ ಆತ ಏನು ಮಾಡಬಲ್ಲ ಎಂಬುದರ ಬಗ್ಗೆ ನಿಮಗೇನು ತಿಳಿದಿದೆ ?”</p>
<p>ಅಯ್ಯರರಿಗೆ ಪುನಃ ಮಾತೆತ್ತಲು ಶಬ್ದಗಳು ಸಿಗಲಿಲ್ಲ.</p>
<p>ಇನ್ನೊಮ್ಮೆ ಸ್ವಾಮೀಜಿ ಸಂಭಾಷಣೆಯ ಸಂದರ್ಭದಲ್ಲಿ ಹೇಳುತ್ತಾರೆ :</p>
<p>“ಸಕ್ರಿಯ ದೇಶಭಕ್ತಿಯೆಂದರೆ ಕೇವಲ ಭಾವುಕತೆಯಲ್ಲ. ಅಥವಾ ತಾಯ್ನಾಡಿನ ಮೇಲಿನ ಬರಿಯ ಪ್ರೀತಿಭಾವವೂ ಅಲ್ಲ. ಅದು ತನ್ನ ದೇಶಬಾಂಧವರ ಸೇವೆ ಮಾಡಬೇಕೆಂಬ ಉಜ್ವಲ ಉತ್ಸಾಹ. ನಾನು ದೇಶದಾದ್ಯಂತ ಕಾಲ್ನಡಿಗೆಯಲ್ಲಿ ಸಂಚರಿಸಿದ್ದೇನೆ ; ನಮ್ಮ ಜನರ ಅಜ್ಞಾನ- ದಾರಿದ್ರ್ಯ-ಸಂಕಟಗಳನ್ನು ಕಣ್ಣಾರೆ ಕಂಡಿದ್ದೇನೆ. ಈಗ ನನ್ನ ಸಮಸ್ತ ಚೇತನವೇ ಹೊತ್ತಿ ಉರಿಯ ತೊಡಗಿದೆ. ಈ ಹೀನ ಪರಿಸ್ಥಿತಿಯಿಂದ ಭಾರತವನ್ನು ಮೇಲೆತ್ತುವ ಪ್ರಚಂಡ ಬಯಕೆ ನನ್ನನ್ನು ದಹಿಸುತ್ತಿದೆ . . . ಕರ್ಮ-ಗಿರ್ಮ ಎಂದು ಯಾರೂ ಮಾತನಾಡದಿರಲಿ. ಸಂಕಟಪಡುವುದು ಅವರ ವರ ಕರ್ಮವಾದರೆ ಅವರನ್ನು ಆ ಸಂಕಟದಿಂದ ಬಿಡಿಸುವುದು ನಮ್ಮ ಕರ್ಮ. ನೀನು ದೇವರನ್ನು ಕಾಣಬೇಕಾದರೆ ಮಾನವನ ಸೇವೆ ಮಾಡು. ನೀನು ನಾರಾಯಣನನ್ನು ಪಡೆಯಬೇಕಾದರೆ ಹಸಿದ ಹೊಟ್ಟೆಯಿಂದ ನರಳುತ್ತಿರುವ ಭಾರತದ ಲಕ್ಷಾಂತರ ದರಿದ್ರನಾರಾಯಣರ ಸೇವೆ ಮಾಡಬೇಕು.”</p>
<p>ಅಯ್ಯರರ ಮನೆಯಲ್ಲಿದ್ದಷ್ಟು ದಿನವೂ ಸ್ವಾಮೀಜಿ ತಮ್ಮ ಸೌಜನ್ಯ, ಗಾಂಭೀರ್ಯ ಹಾಗೂ ಸ್ನೇಹಪೂರ್ಣ ನಡವಳಿಕೆಯಿಂದ ಮನೆಯವರೆಲ್ಲರ ಮನಸೂರೆಗೊಂಡಿದ್ದರು. ಮನೆಯ ಮಕ್ಕಳಂತೂ ಸದಾ ಅವರೊಂದಿಗೇ ಇದ್ದುಬಿಟ್ಟಿದ್ದರು. ಹಿರಿಯ ಮಗ ರಾಮಸ್ವಾಮಿಗೆ ಆಗಿನ್ನೂ ೧೪ ವರ್ಷ ವಯಸ್ಸು. ಆದರೆ ಆತನ ಎಳೆಯ ಮನಸ್ಸಿನ ಮೇಲೆ ಸ್ವಾಮೀಜಿಯ ವ್ಯಕ್ತಿತ್ವ ಎಂತಹ ಪ್ರಭಾವವನ್ನು ಬೀರಿತ್ತೆಂದರೆ, ಅವನ ಜೀವನ ಪರ್ಯಂತ ಅವರ ನೆನಪುಗಳು ಹಸಿರಾಗಿದ್ದುವು. ಹಲವಾರು ದಶಕಗಳೇ ಕಳೆದ ಮೇಲೆ ರಾಮಸ್ವಾಮಿ ಅಯ್ಯರ್, ಈ ಮಧುರ ಸ್ಮೃತಿಚಿತ್ರಣವನ್ನು ಬರೆದಿಟ್ಟರು. ಅಯ್ಯರರ ಮನೆಯಲ್ಲಿದ್ದಾಗ ಸ್ವಾಮೀಜಿ ಕೆಲವು ತಮಿಳುಪದಗಳನ್ನು ಕಲಿತು ಕೊಂಡು, ಮನೆಯ ಅಡಿಗೆಯವನೊಂದಿಗೆ ಸರಸ ಸಂಭಾಷಣೆ ನಡೆಸುತ್ತ, ತಾವೂ ನಕ್ಕು ಇತರರನ್ನೂ ನಗಿಸುತ್ತಿದ್ದರು. ಅವರ ಮನೆಯಲ್ಲಿದ್ದ ಒಂಬತ್ತು ದಿನಗಳಲ್ಲಿ ಸ್ವಾಮೀಜಿ ಮನೆ ಮಂದಿಯಂತೆಯೇ ಆಗಿಬಿಟ್ಟಿದ್ದರು.</p>
<p>ಡಿಸೆಂಬರ್ ೨೨ರಂದು ಸ್ವಾಮೀಜಿ ತಿರುವನಂತಪುರದಿಂದ ಕನ್ಯಾಕುಮಾರಿಯೆಡೆಗೆ ಹೊರಟು ನಿಂತರು. ಅಯ್ಯರರ ಮನೆಯ ಮೆಟ್ಟಿಲಿಳಿದು ಹೋಗುತ್ತಿರುವಾಗ ಅಲ್ಲಿಗೆ ಪಂಡಿತ ವಾಂಛೀಶ್ವರ ಶಾಸ್ತ್ರಿಗಳು ಎಂಬವರೊಬ್ಬರು ಅವಸರವಸರವಾಗಿ ಬಂದರು. ಇವರು ಸಂಸ್ಕೃತ ವ್ಯಾಕರಣದ ಅಸಾಮಾನ್ಯ ಜ್ಞಾನದಿಂದಲೂ ಸದಾಚಾರದಿಂದಲೂ ಆ ಪ್ರಾಂತದಲ್ಲೆಲ್ಲ ಹೆಸರುವಾಸಿಯಾಗಿದ್ದ ವರು. ಇವರು ಸ್ವಾಮೀಜಿಯ ಬಗ್ಗೆ ಕೇಳಿ ತಿಳಿದಿದ್ದರೂ ಈವರೆಗೆ ಅವರನ್ನು ಭೇಟಿಯಾಗಲು ಸಾಧ್ಯವಾಗಿರಲಿಲ್ಲ. ಈಗ ಕಡೇ ಘಳಿಗೆಯಲ್ಲಿ ಓಡಿಬಂದು, ಒಂದೈದು ನಿಮಿಷವಾದರೂ ಸ್ವಾಮಿ ಗಳನ್ನು ಭೇಟಿಮಾಡುವ ಅವಕಾಶ ಕಲ್ಪಿಸಿಕೊಡುವಂತೆ ಅಯ್ಯರರನ್ನು ದೈನ್ಯದಿಂದ ಪ್ರಾರ್ಥಿಸಿ ಕೊಂಡರು. ಶಾಸ್ತ್ರಿಗಳ ಕೋರಿಕೆಗೆ ಸ್ವಾಮೀಜಿ ಸಂತೋಷದಿಂದ ಒಪ್ಪಿ, ಅವರೊಂದಿಗೆ ಸಂಸ್ಕೃತ ದಲ್ಲಿ ಸಂಭಾಷಣೆಯನ್ನಾರಂಭಿಸಿದರು. ಸಂಸ್ಕೃತ ವ್ಯಾಕರಣಕ್ಕೆ ಸಂಬಂಧಿಸಿದ, ತುಂಬ ಕ್ಲಿಷ್ಟವೂ ವಿವಾದಾಸ್ಪದವೂ ಆದ ಅಂಶವೊಂದರ ಬಗ್ಗೆ ಏಳೆಂಟು ನಿಮಿಷಗಳ ಕಾಲ ಮಾತುಕತೆ ನಡೆಯಿತು. ಶಾಸ್ತ್ರಿಗಳು ತೃಪ್ತರಾಗಿ ತುಂಬ ಸಂತೋಷದಿಂದ ಸ್ವಾಮಿಗಳಿಗೆ ನಮಸ್ಕರಿಸಿ ಬೀಳ್ಗೊಂಡರು. ಬಳಿಕ ಶಾಸ್ತ್ರಿಗಳು, ಸಂಸ್ಕೃತ ವ್ಯಾಕರಣದ ಮೇಲೂ ಭಾಷೆಯ ಮೇಲೂ ಸ್ವಾಮಿಗಳಿಗಿರುವ ಸಂಪೂರ್ಣ ಪ್ರಭುತ್ವವನ್ನು ಮೆಚ್ಚಿ ಅಯ್ಯರರ ಮುಂದೆ ಮನಸಾರೆ ಕೊಂಡಾಡಿದರು.</p>
<p>ಸ್ವಾಮೀಜಿಯೊಂದಿಗೆ ಅಪೂರ್ವ ‘ನವರಾತ್ರಿ’ಗಳನ್ನು ಕಳೆದ ಅಯ್ಯರರ ಕುಟುಂಬ ವರ್ಗದ ವರಿಗೆ, ಅವರನ್ನು ಬೀಳ್ಕೊಂಡಾಗ ಮನೆಯ ದೀಪವೇ ಅವರೊಂದಿಗೆ ಹೊರಟುಹೋದಂತೆ ಭಾಸವಾಯಿತು.</p>

<h1>೭</h1>
<h1>ಭಾರತಾಂಬೆಯ ಪದತಲದಲ್ಲಿ</h1>
<p class="noindent">ತಿರುವನಂತಪುರದಿಂದ ಸ್ವಾಮೀಜಿ ನಾಗರಕೋಯಿಲ್ ಮಾರ್ಗವಾಗಿ ಸಾಗಿ, ಭರತಖಂಡದ ದಕ್ಷಿಣ ತುದಿಯಾದ ಪುರಾಣ ಪ್ರಸಿದ್ಧ ಕನ್ಯಾಕುಮಾರಿಯನ್ನು ತಲುಪಿದರು. ಯಾವ ಜಗನ್ಮಾತೆಯ ಕಾರ್ಯಕ್ಕಾಗಿ ಸ್ವಾಮೀಜಿ ಹೊರಟು ಬಂದಿದ್ದಾರೋ ಅದೇ ದಕ್ಷಿಣೇಶ್ವರದ ಭವತಾರಿಣಿ, ಕಾಳೀಘಾಟಿನ ಕಾಳಿ, ಇಲ್ಲಿ ಕನ್ಯಾಕುಮಾರಿಯಾಗಿ, ಕನ್ಯಕಾಪರಮೇಶ್ವರಿಯಾಗಿ ವಿರಾಜಿಸುತ್ತಿದ್ದಾಳೆ. ಯಾವ ತಾಯಿ ತನ್ನ ಸುಪುತ್ರನ ಕತ್ತು ಬಗ್ಗಿ ಕೆಲಸ ಮಾಡಿಸುತ್ತಿದ್ದಾಳೋ, ಕೈಹಿಡಿದು ನಡೆಸು ತ್ತಿದ್ದಾಳೋ ಅವಳೇ ಈಗ ಅವನನ್ನು ತನ್ನ ಪದದಡಿಗೆ ಕರೆಯಿಸಿಕೊಂಡಿದ್ದಾಳೆ. ಸ್ವಾಮೀಜಿಗೆ ಭಾರತಾಂಬೆಯಾಗಿ ದೃಗ್ಗೋಚರಳಾಗುತ್ತಿರುವ ಆಕೆಯ ಪವಿತ್ರ ಪಾದಗಳನ್ನು ಸ್ಪರ್ಶಿಸಿ ಧನ್ಯ ವಾಗಲು ಮೂರು ಸಾಗರಗಳು ನಾಮುಂದು ತಾಮುಂದೆಂದು ಧಾವಿಸಿ ಬರುತ್ತಿವೆ !</p>
<p>ಸಮಸ್ತ ಹಿಂದೂಗಳಿಗೆ ತೀರ್ಥಕ್ಷೇತ್ರವಾದ ಕನ್ಯಾಕುಮಾರಿಗೆ ಆಗಮಿಸಿದ ತಕ್ಷಣ ಸ್ವಾಮೀಜಿ ನೇರವಾಗಿ ದೇವಿಯ ಆಲಯವನ್ನು ಪ್ರವೇಶಿಸಿದರು. ತಾಯ ಬಳಿಗೋಡುವ ಶಿಶುವಿನಂತೆ ಕಾತರ ರಾಗಿ ಕನ್ಯಾಕುಮಾರಿಯ ದರ್ಶನ ಮಾಡಲು ಧಾವಿಸಿದರು. ದೇವಾಲಯವನ್ನು ತಲುಪಿ ದೇವಿಯ ಮುಂದೆ ಉದ್ದಂಡ ಪ್ರಣಾಮ ಮಾಡಿದಾಗ ಅವರ ಎದೆ ತುಂಬಿ ಬಂತು. ಭಾವ ಉಕ್ಕಿ ಹರಿಯಿತು. ಅವರ ಹೃದಯದಿಂದ ಪ್ರಾರ್ಥನೆಯೊಂದು ತಾನೇ ತಾನಾಗಿ ಹೊಮ್ಮಿತು :</p>
<p>“ಹೇ ಜಗನ್ಮಾತೆ, ನನಗೆ ಸ್ವರ್ಗ ಬೇಡ, ಮುಕ್ತಿ ಬೇಡ. ನನ್ನ ಭಾರತದ ಕೋಟಿಕೋಟಿ ದೀನ-ದಲಿತ-ದರಿದ್ರರನ್ನು ಮೇಲೆತ್ತುವ ಮಾರ್ಗ ತೋರು !”</p>
<p>ಸ್ವಲ್ಪ ಹೊತ್ತಿನ ನಂತರ ಮೈತಿಳಿದೆದ್ದ ಸ್ವಾಮೀಜಿ ದೇವಾಲಯದ ಆಚೆ ಬಂದು ಮಹಾಸಾಗರ ವನ್ನು ದಿಟ್ಟಿಸುತ್ತ ನಿಂತರು. ಸಮುದ್ರದ ಮಧ್ಯೆ ಎರಡು ಮಹಾಬಂಡೆಗಳು ತಲೆಯೆತ್ತಿ ನಿಂತಿವೆ. ಇವುಗಳಲ್ಲಿ ಒಂದು ದೊಡ್ಡದು. ಪುರಾಣಗಳ ಪ್ರಕಾರ ದೇವಿ ಕನ್ಯಾಕುಮಾರಿ ಶಿವನನ್ನು ಒಲಿಸಿ ಕೊಳ್ಳಲು ತಪಸ್ಸನ್ನು ಆಚರಿಸಿದ್ದು ಈ ಬಂಡೆಯ ಮೇಲೆಯೇ. ಇದನ್ನು “ಶ್ರೀಪಾದ ಶಿಲೆ” ಎಂದು ಕರೆಯುತ್ತಾರೆ. ತಪಸ್ಸನ್ನಾಚರಿಸಲು ಇದು ಅತ್ಯಂತ ಪ್ರಶಸ್ತವಾದ ಸ್ಥಳ ಎಂಬುದು ಶಾಕ್ತರ ನಂಬಿಕೆ. ಸ್ವಾಮೀಜಿಯ ದೃಷ್ಟಿ ಆ ಬಂಡೆಯ ಮೇಲೆ ನೆಟ್ಟಿತು. ಅದರ ಮೇಲೆ ಕುಳಿತು ಧ್ಯಾನನಿರತ ರಾಗಲು ಅವರು ಆಶಿಸಿದರು. ಆದರೆ ಆ ಬಂಡೆ ಇರುವುದು ಸಮುದ್ರದ ಮಧ್ಯೆ ಎರಡು ಫರ್ಲಾಂಗ್ ದೂರದಲ್ಲಿ. ಭೋರ್ಗರೆಯುತ್ತಿರುವ ಈ ಜಲರಾಶಿಯನ್ನು ದಾಟಿ ಅಲ್ಲಿಗೆ ತಲುಪುವು ದಾದರೂ ಹೇಗೆ ? ಅಲ್ಲಿದ್ದ ಕೆಲವು ಅಂಬಿಗರನ್ನು ಆ ಬಂಡೆಗೆ ತಮ್ಮನ್ನು ಕರೆದೊಯ್ಯುವಂತೆ ಕೇಳಿಕೊಂಡರು. ಅಂಬಿಗರು ತಮ್ಮ ಮಾಮೂಲಿ ಶುಲ್ಕವನ್ನು ಕೇಳಿದರು–ಕೆಲವೇ ಕೆಲವು ಕಾಸುಗಳು ! ಆದರೆ ಬರಿಗೈಯ ಸ್ವಾಮೀಜಿ ಬಳಿ ಬಿಡಿಗಾಸಾದರೂ ಎಲ್ಲಿಂದ ಬರಬೇಕು ? ಆದರೇ ನಂತೆ, ಹೋಗಬೇಕೆಂದುಕೊಂಡಮೇಲೆ ಹೋಗಿಯೇ ತೀರುವವರು ಸ್ವಾಮೀಜಿ. ಕ್ಷಣಕಾಲವೂ ಅನುಮಾನಿಸದೆ ನೀರಿಗೆ ಧುಮುಕಿಯೇಬಿಟ್ಟರು. ದೂರವೋ ಎರಡು ಫರ್ಲಾಂಗು ! ಆಳವೋ ಅಳತೆಗೇ ನಿಲುಕದ್ದು ! ಸದಾ ದಡಕ್ಕೆ ತಳ್ಳುವಂಥ ಅಲೆಗಳು ! ಭಯಂಕರ ಮೀನುಗಳ ಅಪಾಯ ಬೇರೆ ! ಇದಾವುದನ್ನೂ ಲೆಕ್ಕಿಸದೆ ತೆರೆಗಳನ್ನು ಸೀಳಿಕೊಂಡು ಈಜುತ್ತ ಮುನ್ನಡೆದರು ಸ್ವಾಮೀಜಿ. ಸಮುದ್ರಸ್ನಾನಕ್ಕೆಂದು ಬಂದ ಕೆಲವರು ಈ ಅಪರಿಚಿತ ಸಂನ್ಯಾಸಿಯ ಎದೆಗಾರಿಕೆಯನ್ನು ಕಂಡು ದಂಗು ಬಡಿದು ನಿಂತಿದ್ದಂತೆಯೇ ಸ್ವಾಮೀಜಿ ಬಂಡೆಯನ್ನೇರಿ ಅದೃಶ್ಯರಾದರು.</p>
<p>ಸುತ್ತಲೂ ಸಮುದ್ರ ಏರೆತ್ತರದ ಅಲೆಗಳನ್ನೆಬ್ಬಿಸುತ್ತ ಭೋರ್ಗರೆಯುತ್ತಿದೆ. ಆದರೆ ಅವರ ಮನಸ್ಸಿನಲ್ಲಿ ತುಯ್ದಾಡುತ್ತಿರುವ ಬಗೆ ಬಗೆಯ ಭಾವದಲೆಗಳ ಮುಂದೆ ಅದ್ಯಾವ ಲೆಕ್ಕ ? ಭಾರತದ ತುತ್ತತುದಿಯ ಬಂಡೆಯ ಮೇಲೆ ಕುಳಿತ ಸ್ವಾಮೀಜಿ ಗಾಢಧ್ಯಾನದಲ್ಲಿ ಮುಳುಗಿಬಿಟ್ಟರು. ಧ್ಯಾನದ ವಸ್ತು ಯಾವುದಿರಬಹುದು ? ಭಾರತ ! ಭಾರತದ-ಭೂತ-ಭವಿಷ್ಯತ್​-ವರ್ತಮಾನಗಳೆಲ್ಲ ಅವರ ಮನಃಪಟಲದ ಮೇಲೆ ತೆರೆ ತೆರೆಯಾಗಿ ಹಾದುಹೋಗಲಾರಂಭಿಸಿದುವು. ಭಾರತದ ಅವನತಿಗೆ ಕಾರಣವೇನೆಂಬುದನ್ನು ಅವರು ಸ್ಪಷ್ಟವಾಗಿ ಕಂಡರು. ಭವ್ಯ ಭಾರತವು ತನ್ನ ವೈಭವದ ಶಿಖರದಿಂದ ಅಧಃಪತನದ ಪಾತಾಳಕ್ಕೆ ಉರುಳಿಬೀಳಲು ಕಾರಣವಾವುದು ಎಂಬುದು ಅವರ ಪುಷಿಗಣ್ಣಿಗೆ ಕಂಡಿತು. ಆ ಬಿರುಗಾಳಿ-ಅಲೆಗಳ ಪ್ರಕ್ಷುಬ್ದ ತಾಣದಲ್ಲಿ ಕುಳಿತು ಅವರು ಭಾರತದ ಉದ್ದೇಶ-ಸಾಧನೆಗಳ ಕುರಿತಾಗಿ ಚಿಂತಿಸಿದರು. ಸಮಗ್ರ ಭಾರತದ ಹಾಗೂ ಭಾರತದ ಸಮಸ್ತ ಜನಕೋಟಿಯ ಚಿತ್ರ ಅವರ ಕಣ್ಣೆದುರು ಬಂದು ನಿಂತಿತು. ಶತಶತಮಾನಗಳ ಇತಿಹಾಸವೇ ಅವರ ಕಣ್ಮುಂದೆ ಗೋಚರಿಸಿತು. ರೂವಾರಿಯೊಬ್ಬನ ಮನಸ್ಸಿನಲ್ಲಿಇಡೀ ಕಟ್ಟಡದ ರೂಪುರೇಷೆ ಮೂಡಿ ನಿಲ್ಲುವಂತೆ ಭವಿಷ್ಯಭಾರತದ ಅಂಗಪ್ರತ್ಯಂಗವೂ ತಾನೇ ತಾನಾಗಿ ಅವರ ಮನಸ್ಸಿನಲ್ಲಿ ರೂಪು ಗೊಂಡಿತು. ಧರ್ಮವೇ ಸಮಸ್ತ ಭಾರತೀಯರ ಜೀವನಾಡಿ ಎಂಬ ಸತ್ಯ ಅವರಿಗೆ ಸುಸ್ಪಷ್ಟವಾಗಿ ಗೋಚರಿಸಿತು. ಯಾವ ಅತ್ಯುನ್ನತ ಆಧ್ಯಾತ್ಮಿಕತೆಯು ಭಾರತವನ್ನು ಸರ್ವ ರಾಷ್ಟ್ರಗಳಿಗೂ ಮಾತೃ ಸದೃಶವಾಗಿಸಿದೆಯೋ ಅಂತಹ ಆಧ್ಯಾತ್ಮಿಕತೆಯ ಪುನರ್ಜಾಗೃತಿಯಿಂದ ಮಾತ್ರವೇ ಭಾರತ ಮತ್ತೊಮ್ಮೆ ಮೇಲೇಳಲು ಸಾಧ್ಯ ; ಮೇಲೆದ್ದು ದಶದಿಶೆಗೂ ತನ್ನ ಪ್ರಭಾವವನ್ನು ಬೀರಲು ಸಾಧ್ಯ ಎನ್ನುವುದನ್ನು ಅವರು ತಮ್ಮ ಹೃದಯದಾಳದ ಮೌನದಲ್ಲಿ ಸಾಕ್ಷಾತ್ಕರಿಸಿಕೊಂಡರು. ಈ ಮೂಲಕ ಅವರು ಭಾರತದ ಗರಿಮೆಯನ್ನು ಮನಗಂಡರು. ಅಂತೆಯೇ, ಯಾವುದರ ಅಭಾವದಿಂದಾಗಿ ಭಾರತವು ತನ್ನತನವನ್ನೇ ಕಳೆದುಕೊಂಡಿತೋ, ಆ ದೌರ್ಬಲ್ಯವನ್ನು ಮನಗಂಡರು. ಪುಷಿಮುನಿ ಗಳ ಸಂಸ್ಕೃತಿಯ ಪುನಸ್ಸಂಸ್ಥಾಪನೆಯಲ್ಲೇ ಭಾರತದ ಭವಿಷ್ಯವಡಗಿರುವುದು ಎಂಬುದನ್ನು ಕಂಡರು. ಭಾರತದ ಅವನತಿಗೆ ಕಾರಣ ಧರ್ಮವಲ್ಲ, ಬದಲಾಗಿ ಆ ಧರ್ಮ ಎಲ್ಲಿಯೂ ಅನುಷ್ಠಾನದಲ್ಲಿ ಕಾಣಿಸಿಕೊಳ್ಳದಿರುವುದೇ ಅವನತಿಯ ಕಾರಣ ; ಬಾಳಿನೊಂದಿಗೆ ಒಂದಾಗಿ ಬೆರೆತಾಗ, ಆಮೂಲಾಗ್ರವಾಗಿ ಮಹತ್ವದ ಪರಿಣಾಮವನ್ನುಂಟುಮಾಡಬಲ್ಲ ಮಹಾಶಕ್ತಿ ಧರ್ಮ ದಂತೆ ಮತ್ತೊಂದಿಲ್ಲ–ಇದು ಸ್ವಾಮೀಜಿ ಕಂಡ ಸ್ಪಷ್ಟದರ್ಶನ.</p>
<p>ಇಂತಹ ಸಮಗ್ರ ಭಾರತದರ್ಶನವಾದ ಕ್ಷಣದಲ್ಲೇ ಸ್ವಾಮೀಜಿಯಲ್ಲಿ ಅಡಗಿದ್ದ ಸಮಾಜ ಸುಧಾರಕ ಜನ್ಮತಳೆದ ; ಅವರಲ್ಲಡಗಿದ್ದ ರಾಷ್ಟ್ರನಿರ್ಮಾಪಕ ಮೈದಳೆದ ; ಅವರಲ್ಲಡಗಿದ್ದ ಜಗದ್ರೂವಾರಿ-ವಿಶ್ವಶಿಲ್ಪಿ ಜಾಗೃತನಾದ. ಭಾರತದ ಬಡತನ-ದಾರಿದ್ರ್ಯಗಳನ್ನು ಸ್ಮರಿಸಿ ಅವರ ಹೃದಯ ಮಮ್ಮಲ ಮರುಗಿತು. ಯಾವ ಧರ್ಮವು ತನ್ನ ಕಕ್ಷೆಯಿಂದ ಲಕ್ಷಾವಧಿ ಜನಸಾಮಾನ್ಯ ರನ್ನು ಹೊರದೂಡಿಬಿಟ್ಟಿದೆಯೋ ಅಂತಹ ಧರ್ಮದಿಂದೇನು ಪ್ರಯೋಜನ ? ಎಲ್ಲ ಕಾಲಗಳಲ್ಲೂ ಎಲ್ಲೆಡೆಗಳಲ್ಲೂ ಬಡಜನರು ತುಳಿತಕ್ಕೆ ಸಿಲುಕಿರುವುದೇ ಕಂಡು ಬರುತ್ತದೆ. ಪುರೋಹಿತಶಾಹಿಯ ದಬ್ಬಾಳಿಕೆ ಮತ್ತು ಸಮಾಜವನ್ನು ಚೂರುಚೂರಾಗಿ ಒಡೆದಿರುವ ಜಾತೀಯತೆಯ ಹಾವಳಿ–ಇವು ಭಾರತದ ಪ್ರಗತಿಯ ಹಾದಿಯಲ್ಲಿ ಮೇಲೆದ್ದು ನಿಂತಿರುವ ಅಭೇಧ್ಯ ಕೋಟೆಯಂತಿದೆ. ಇವುಗಳ ನ್ನೆಲ್ಲ ಆ ಸಂನ್ಯಾಸಿಯ ಹೃದಯ ಕಂಡಿತು. ಕಂಡು ಭಾವಿಸಿತು, ಭಾವಿಸಿ ಪರಿತಪಿಸಿತು. ಸ್ವಾಮೀಜಿ ತಮ್ಮ ಭಾವರೂಪದ ಮೂಲಕ ಜನಸಾಮಾನ್ಯರ ಜೀವನವನ್ನು ಪ್ರವೇಶಿಸಿದರು. ಅವರ ಸಂಕಟ ದಲ್ಲಿ ಸಹಭಾಗಿಗಳಾದರು ; ಅವರ ಅವನತಿಯನ್ನು ಕಂಡು ತಾವೂ ತಲೆತಗ್ಗಿಸಿದರು ; ಅವರ ಕಣ್ಣೀರಲ್ಲಿ ತಮ್ಮ ಕಣ್ಣೀರನ್ನೂ ಬೆರೆಸಿದರು. ತಾವೇ ಧರ್ಮದ ವಾರಸುದಾರರು ಎಂದು ಹೇಳಿ ಕೊಳ್ಳುತ್ತ ಗರ್ವಿಸುತ್ತಿರುವವರು ಶತಶತಮಾನಗಳಿಂದಲೂ ಜನಸಾಮಾನ್ಯರನ್ನು ಹೇಗೆ ಕೆಳ ಕ್ಕೊತ್ತುತ್ತ ಬಂದಿದ್ದಾರೆಂಬುದನ್ನು ಭಾವಿಸಿ ಭಾವಿಸಿ ಅವರ ಹೃದಯ ಹಿಂಡಿದಂತಾಯಿತು.</p>
<p>ಆದರೆ ಇದಕ್ಕೆಲ್ಲ ಪರಿಹಾರವೇನು ? ತ್ಯಾಗ ಮತ್ತು ಸೇವೆಗಳೇ ಭಾರತದ ಅವಳಿ ಆದರ್ಶಗಳಾಗ ಬೇಕು ಎಂಬುದನ್ನು ಅವರ ಅಂತರ್ದೃಷ್ಟಿ ಕಂಡುಕೊಂಡಿತು. ರಾಷ್ಟ್ರದ ಜೀವನದಿಯನ್ನು ತೀವ್ರ ಗತಿಯಿಂದ ಈ ದಿಸೆಯಲ್ಲಿ ಹರಿಯಿಸಲು ಸಾಧ್ಯವಾದರೆ ಉಳಿದುದೆಲ್ಲವೂ ತನ್ನಷ್ಟಕ್ಕೆ ಕೈಗೂಡು ತ್ತದೆ ಎಂಬುದು ಅವರಿಗೆ ಗೋಚರಿಸಿತು. ತ್ಯಾಗ ಮಾತ್ರವೇ ಭಾರತದಲ್ಲಿ ಎಲ್ಲ ಕಾಲಕ್ಕೂ ಚಾಲಕಶಕ್ತಿಯನ್ನು ಪಡೆದುಕೊಂಡು ಬಂದಿದೆ. ಆದ್ದರಿಂದ ಸ್ವಾಮೀಜಿ ಈ ಸತ್ತ್ವಪರೀಕ್ಷೆಯ ಸಮಯದಲ್ಲಿ ತ್ಯಾಗಜೀವಿಗಳಿಗಾಗಿ ಕಾತರದ ಕಣ್ಣಿಂದ ನಿರೀಕ್ಷಿಸಿದರು. ಹಾಗೇ ಚಿಂತಿಸುತ್ತಿದ್ದಂತೆ ಅವರಿಗೊಂದು ಉಪಾಯ ಸ್ಫುರಿಸಿತು. ಅದೇನೆಂಬುದು ಮುಂದೊಮ್ಮೆ ಅವರು ಬರೆಯುವ ಪತ್ರವೊಂದರಿಂದ ತಿಳಿದುಬರುತ್ತದೆ :</p>
<p>“ . . . ಕನ್ಯಾಕುಮಾರಿಯಲ್ಲಿ ಜಗನ್ಮಾತೆಯ ದೇವಾಲಯದಲ್ಲೂ, ಅನಂತರ ಸಮುದ್ರ ಮಧ್ಯದ ಬಂಡೆಯ ಮೇಲೂ ಕುಳಿತು ಧ್ಯಾನಮಗ್ನನಾದಾಗ ನನಗೊಂದು ಆಲೋಚನೆ ಹೊಳೆಯಿತು– ನಾವು ಇಷ್ಟೊಂದು ಜನ ಸಂನ್ಯಾಸಿಗಳು ನಾಡಿನ ತುಂಬೆಲ್ಲ ತಿರುಗಾಡುತ್ತ ಜನರಿಗೆ ತತ್ತ್ವ ಬೋಧನೆ ಮಾಡಿಕೊಂಡಿದ್ದೇವೆ. ಆದರೆ ಇದೆಲ್ಲ ಎಂತಹ ಹುಚ್ಚುತನ ! ನಮ್ಮ ಗುರುದೇವರು ಹೇಳಲಿಲ್ಲವೆ–‘ಹಸಿದ ಹೊಟ್ಟೆ ಧರ್ಮ ಬೋಧನೆಗೆ ಯೋಗ್ಯವಲ್ಲ’ ಎಂದು ? ಅಜ್ಞಾನ-ದಾರಿದ್ರ್ಯ ಗಳಿಂದಾಗಿ ಬಡಜನರು ಮೃಗಗಳಂತೆ ಜೀವಿಸುತ್ತಿದ್ದಾರೆ. ನಾವು ಯುಗಯುಗಗಳಿಂದಲೂ ಅವರ ರಕ್ತ ಹೀರುತ್ತ ಅವರನ್ನು ಕಾಲಿನಡಿಯಲ್ಲಿ ಹೊಸಕುತ್ತಿದ್ದೇವೆ . . .</p>
<p>“ಇತರರ ಒಳಿತಿಗಾಗಿಯೇ ಪಣತೊಟ್ಟುನಿಂತ ಕೆಲವು ನಿಸ್ವಾರ್ಥ ಸಂನ್ಯಾಸಿಗಳು ಹಳ್ಳಿಹಳ್ಳಿಗೂ ಹೋಗಿ ಈ ಜನರಿಗೆ ವಿದ್ಯಾಭ್ಯಾಸವನ್ನು ಕೊಡುತ್ತ, ಚಂಡಾಲರಿಂದ ಮೊದಲ್ಗೊಂಡು ಪ್ರತಿ ಯೊಬ್ಬರ ಒಳಿತಿನ ಮಾರ್ಗವನ್ನು ಹುಡುಕಬೇಕು ; ಭೂಪಟ, ಕ್ಯಾಮರಾ, ಭೂಗೋಳಗಳ ಮೂಲಕ ಎಲ್ಲರಿಗೂ ಬೋಧಿಸಬೇಕು ; ಇದು ಕಾಲಕ್ರಮದಲ್ಲಿ ಒಳಿತನ್ನು ತರಲಾರದೇನು ?– ಎಂದು ಆಲೋಚಿಸಿದೆ. ನನ್ನ ಎಲ್ಲ ಯೋಜನೆಗಳನ್ನೂ ಈ ಚಿಕ್ಕ ಪತ್ರದಲ್ಲಿ ಬರೆಯಲು ಸಾಧ್ಯ ವಿಲ್ಲ. ಒಟ್ಟಿನಲ್ಲಿ ಸಾರಾಂಶವೇನೆಂದರೆ ‘ಬೆಟ್ಟ ಮಹಮದನ ಬಳಿಗೆ ಬರದಿದ್ದರೆ ಮಹಮದನೇ ಬೆಟ್ಟದ ಬಳಿಗೆ ಹೋಗಬೇಕು’ (ಇಂಗ್ಲಿಷ್ ಗಾದೆ). ನಮ್ಮ ದೇಶದ ಬಡವರೆಲ್ಲ ಶಾಲೆಗಳಿಗೂ ಹೋಗಲಾರದಷ್ಟು ದರಿದ್ರರು. ಅಲ್ಲದೆ, ಕಾವ್ಯ-ಸಾಹಿತ್ಯಗಳನ್ನು ಓದುವುದರಿಂದ ಅವರಿಗೇನೂ ಪ್ರಯೋಜನವಿಲ್ಲ . . . ಅವರಿಗೆ ಅತ್ಯಾವಶ್ಯಕವಾದ ಮೂಲಭೂತ ವಿದ್ಯಾಭ್ಯಾಸವನ್ನು ಕೊಡಬೇಕು . . . .ನಾವು ನಮ್ಮತನವನ್ನೇ ಕಳೆದುಕೊಂಡುಬಿಟ್ಟಿದ್ದೇವೆ. ಭಾರತದ ಎಲ್ಲ ದುರವಸ್ಥೆಗೂ ಅದೇ ಕಾರಣ. ನಾವು ನಮ್ಮ ರಾಷ್ಟ್ರಕ್ಕೆ ಅದು ಕಳೆದುಕೊಂಡ ತನ್ನತನವನ್ನು ಮರಳಿಕೊಡಬೇಕು ; ಮತ್ತು ಜನಸಾಮಾನ್ಯರನ್ನು ಮೇಲೆತ್ತಬೇಕು. ಹಿಂದೂಗಳು, ಮುಸಲ್ಮಾನರು ಮತ್ತು ಕ್ರೈಸ್ತರು– ಎಲ್ಲರೂ ಜನಸಾಮಾನ್ಯರನ್ನು ಕಾಲಿನಡಿಯಲ್ಲಿ ಹಾಕಿ ಮೆಟ್ಟಿದ್ದಾರೆ. ಈಗ ಅವರನ್ನು ಮೇಲೆತ್ತಬಲ್ಲ ಕಾರ್ಯ ನಮ್ಮವರಿಂದಲೇ, ಎಂದರೆ ಸಂಪ್ರದಾಯಸ್ಥ ಹಿಂದುಗಳಿಂದಲೇ ಆಗಬೇಕಾಗಿದೆ. ಎಲ್ಲ ರಾಷ್ಟ್ರಗಳಲ್ಲೂ ದೋಷವಿರುವುದು ಧರ್ಮದಲ್ಲಲ್ಲ, ಜನರಲ್ಲಿ. ಅದ್ದರಿಂದ ದೂರಬೇಕಾದದ್ದು ಧರ್ಮವನ್ನಲ್ಲ, ಜನರನ್ನು.”</p>
<p>ಆದರೆ, ತಾನೊಬ್ಬ ಬಡ ಸಂನ್ಯಾಸಿ. ತಾನೊಬ್ಬ ಏನು ಮಾಡಲು ಸಾಧ್ಯ ? . . . ಈ ಹತಾಶೆಯ ಮಧ್ಯದಲ್ಲೂ ಅವರೊಲ್ಲೊಂದು ಸ್ಫೂರ್ತಿ ಚಿಮ್ಮಿತು. ಅವರು ಭಾರತದ ಉದ್ದಗಲಕ್ಕೂ ಸಂಚರಿಸಿದವರಲ್ಲವೆ ? ತಾವು ಭೇಟಿ ನೀಡಿದ್ದ ಪ್ರತಿಯೊಂದು ಊರಿನಿಂದಲೂ ಕನಿಷ್ಠಪಕ್ಷ ಹತ್ತು-ಹನ್ನೆರಡು ಜನರಾದರೂ ತಮ್ಮ ಸಹಾಯಕ್ಕೆ ಬರುವರೆಂಬ ಭರವಸೆ ಅವರಲ್ಲಿ ಉದಿಸಿತ್ತು. ಆದರೆ ಹಣವೆಲ್ಲಿಂದ ಬರಬೇಕು ? ಮನುಷ್ಯರೇನೋ ಸಿಗಬಹುದು ; ಆದರೆ ಹಣ ? ಈಗ ಸ್ವಾಮೀಜಿ ಹತಾಶ ಹೃದಯರಾಗಿ ಕಡಲಾಚೆಯ ದಿಗಂತವನ್ನೇ ನಿಟ್ಟಿಸುತ್ತ ನಿಂತರು. ಇದ್ದಕ್ಕಿದ್ದಂತೆ ಅವರ ಮನದಲ್ಲೊಂದು ಮಿಂಚು ಹೊಳೆದಂತಾಯಿತು –“ಹೌದು ! ಭಾರತದ ಕೋಟ್ಯಂತರ ಜನರ ಪರವಾಗಿ ನಾನು ಅಮೆರಿಕೆಗೆ ಹೋಗಬೇಕು. ಅಲ್ಲಿ ನನ್ನ ಮೇಧಾಶಕ್ತಿಯನ್ನು ಉಪಯೋಗಿಸಿ ಹಣಗಳಿಸಬೇಕು. ಬಳಿಕ ಭಾರತಕ್ಕೆ ಹಿಂದಿರುಗಿ ನನ್ನ ದೇಶಬಾಂಧವರ ಪುನರುದ್ಧಾರಕ್ಕಾಗಿ ಅನವರತ ಶ್ರಮಿಸಬೇಕು–ಇಲ್ಲವೆ ಆ ಪ್ರಯತ್ನದಲ್ಲೇ ಶರೀರವನ್ನು ತ್ಯಜಿಸಬೇಕು . . . ಇಡೀ ಜಗತ್ತಿನಲ್ಲಿ ನನಗೆ ಬೇರೆ ಯಾರೂ ಸಹಾಯ ಮಾಡದಿದ್ದರೂ ಚಿಂತೆಯಿಲ್ಲ. ಒಬ್ಬರಂತೂ ನನ್ನ ಬೆನ್ನ ಹಿಂದೆ ಸದಾ ಇದ್ದೇ ಇದ್ದಾರೆ. ಹೌದು ; ಅವರೇ ನನ್ನ ಪರಮ ಗುರು. ಅವರು ನನಗೆ ದಾರಿ ತೋರುತ್ತಾರೆ ; ನನ್ನ ಕಾರ್ಯದಲ್ಲಿ ನೆರವಾಗುತ್ತಾರೆ.”</p>
<p>ಭಾರತದ ಜನಕೋಟಿಯ ಬಗ್ಗೆ ಸ್ವಾಮೀಜಿ ಅನೇಕ ವರ್ಷಗಳಿಂದ ಯಾವ ಚಿಂತೆಯಲ್ಲಿ ಮುಳುಗಿದ್ದರೋ, ಆ ಎಲ್ಲ ಚಿಂತನೆಗಳು ಇಂದು ಇಲ್ಲಿ ಕನ್ಯಾಕುಮಾರಿಯಲ್ಲಿ ಉತ್ತುಂಗ ಶಿಖರ ವನ್ನು ಮುಟ್ಟಿದುವು. ದೀನದಲಿತರ ಉದ್ಧಾರಕ್ಕಾಗಿ ಮಾರ್ಗವೊಂದನ್ನು ಕಂಡುಹಿಡಿಯಲು ಅವರು ಇಷ್ಟು ದಿನಗಳಿಂದ ಕಾತರಹೃದಯರಾಗಿ ತೊಳಲುತ್ತಿದ್ದುದರ ಫಲ ಇಂದಿಲ್ಲಿ ಸಿಕ್ಕಿದೆ ! ಅವರ ನಯನಗಳು ಅಶ್ರುಜಲದಿಂದ ಮಂಜಾದುವು. ಕೃತಜ್ಞತಾಭಾವದಿಂದ ಅವರ ಶಿರ ಶ್ರೀಗುರು- ಶ್ರೀಮಾತೆಯರ ಪಾದಗಳಿಗೆ ಬಾಗಿಬಾಗಿ ನಮಿಸಿತು. ಈ ಕ್ಷಣದಿಂದ ಅವರ ಜೀವನ ಭಾರತದ ಸೇವೆಗಾಗಿ ಮುಡಿಪಾಯಿತು. ದೀನ ನಾರಾಯಣರ, ಹಸಿದ ನಾರಾಯಣರ, ದಲಿತ ನಾರಾಯಣರ ಸೇವೆಗಾಗಿ ಅವರ ಕೈ ಕಂಕಣಬದ್ಧವಾಯಿತು. ಈಗ ಅವರ ಕನಸುಮನಸುಗಳಲ್ಲೂ ಇದೊಂದೇ ಭಾವ-ಭಾರತೀಯರ ಸರ್ವತೋಮುಖ ಒಳಿತಿಗಾಗಿ ತನ್ನ ಸರ್ವಸ್ವವನ್ನೂ ಸಮರ್ಪಿಸಿಬಿಡಬೇಕು; ಕರ್ಮಸಮುದ್ರದ ಆಳಕ್ಕೆ ಒಮ್ಮೆಗೇ ಧುಮುಕಿಬಿಡಬೇಕು ಎಂದು.</p>
<p>ಆದರೆ . . . . ಆದರೆ . . . . ನಿರ್ವಿಕಲ್ಪಸಮಾಧಿ . . . .? ಆತ್ಮಾನಂದ . . . .? ತನ್ನ ತಾನರಿತು ತನ್ನಲ್ಲೇ ತಾ ಬೆರೆತು ತನ್ನತನದೊಂದಿಗೆ ಒಂದಾಗುವ ಆ ಪರಮಸುಖ . . . .? ಬೇಡವೆ . . . .? ಛೆ ! ಅದಾಕಡೆಗಿರಲಿ. ಈಗ ಕಣ್ಮುಂದೆ ಕಾಣುತ್ತಿರುವವರಾದರೂ ಯಾರು ? ನಾರಾಯಣರು ! ದೀನ ನಾರಾಯಣರು ! ದರಿದ್ರ ನಾರಾಯಣರು ! ಹಸಿದ ನಾರಾಯಣರು ! ಸಾಕ್ಷಾತ್ ನಾರಾಯಣರು ! ಅವರೇ ನಾರಾಯಣರು, ಅವರೇ ತಾನು ! ಅವರು ಮುಕ್ತರಾದ ಮೇಲಲ್ಲವೆ ತನ್ನ ಮುಕ್ತಿ ?</p>
<p>ಸ್ವಾಮೀಜಿಯ ಪಾಲಿಗೆ ಧರ್ಮ ಎನ್ನುವುದು ಎಲ್ಲಕ್ಕಿಂತ ಎತ್ತರದಲ್ಲಿ ಉಳಿದು ನಿಂತ ಬೇರೆಯೇ ಒಂದು ಕಾರ್ಯಕ್ಷೇತ್ರವಾಗಿರಲಿಲ್ಲ. ಎಲ್ಲದರೊಳಗೊಂದಾಗಿ ಎಲ್ಲವನ್ನೂ ತನ್ನೊಳಗೆ ಅಡಗಿಸಿಕೊಳ್ಳುವ ಅಪಾರ ಶಕ್ತಿ ಅದಾಗಿತ್ತು. ಅವರ ಪಾಲಿಗೆ ವೇದಗಳು, ಪುಷಿಮುನಿಗಳು, ಧ್ಯಾನ, ತಪಸ್ಸು, ಆತ್ಮದರ್ಶನ, ಜನ, ಅವರ ಬದುಕು, ಅವರ ಆಶೋತ್ತರಗಳು, ಅವರ ನೋವುನಲಿವು ಗಳು–ಇವೆಲ್ಲವೂ ಧರ್ಮದ ವಿರಾಟ್​ವದನದಲ್ಲೇ ಅಡಗಿರುವಂಥವು. ದೀನದಲಿತರ ಕಣ್ಣೀರನ್ನು ಒರಸದ ಧರ್ಮವು ಒಣಗಿದ ತೃಣಕ್ಕೆ ಸಮಾನ ಎಂಬಂತೆ ಅವರಿಗನ್ನಿಸಿತು. ಹೌದು, ನಿಜಕ್ಕೂ ಅವರು ಕನ್ಯಾಕುಮಾರಿಯ ಶಿಲೆಯ ಮೇಲೆ ಕುಳಿತ ಆ ಮಹಾಮುಹೂರ್ತದಲ್ಲೇ ದೇಶಭಕ್ತಸಂತ ರಾದರು-ಸಂತದೇಶಭಕ್ತರಾದರು !</p>
<p>ಹೀಗೆ ಆ ಶಿಲೆಯ ಮೇಲೆ ಮಾಡಿದ ಧ್ಯಾನದ ಕಾಲದಲ್ಲಿ ಸ್ವಾಮೀಜಿಗೆ ತಾವು ಅಮೆರಿಕಕ್ಕೆ ಹೋಗುವ ಸಂಗತಿ ಖಚಿತವಾದಂತಾಯಿತು ; ದೈವೀ ಆದೇಶ ದೃಢವಾಯಿತು. ಸ್ವಪ್ರತಿಷ್ಠೆಯಿಂದ ಮೆರೆಯುತ್ತಿರುವ ಪಾಶ್ಚಾತ್ಯ ದೇಶಗಳ ತಲೆಯನ್ನು ಪ್ರಾಚೀನ ಪುಷಿಮುನಿಗಳ ಮಹತ್ತರ ಅನುಭವಪೂರ್ಣ ಸಂದೇಶದ ಮುಂದೆ ನಮ್ರಗೊಳಿಸಿ ಬಾಗಿಸುವುದಾಗಿತ್ತು ಅವರ ಮಹಾ ಕಾರ್ಯ ! ಯಾವ ತಮ್ಮ ಜನಾಂಗದ ಪರಮಾದರ್ಶಸಾಧನೆಗೆ ಭಾರತದ ಸಂನ್ಯಾಸಿಗಳು ಕತ್ತಿಯಲಗಿನ ಪಥದ ಮೇಲೆ ನಡೆದು ಹಗಲಿರುಳು ಶ್ರಮಿಸುತ್ತಾರೆಯೋ ಅಂತಹ ಆದರ್ಶವನ್ನು ಪಾಶ್ಚಾತ್ಯರ ಮುಂದೆ ಭವ್ಯ ನಿಲುವಿನಲ್ಲಿ ಮೆರೆಯಿಸುವುದು ಅವರ ಮಹೋದ್ದೇಶ ! ಸಮಸ್ತ ಭಾರತವನ್ನೇ ಬೆಳಗಬಲ್ಲ ಭವ್ಯ ಜ್ಯೋತಿಯನ್ನು ಮುಗಿಲೆತ್ತರಕ್ಕೆ ಎತ್ತಿ ಹಿಡಿಯುವುದು ಅವರ ಮಹಾ ಸಂಕಲ್ಪ ! ನಿರ್ವಿಕಲ್ಪ ಸಮಾಧಿಯ ಸುಖವನ್ನು ತೊರೆದು ಸಹಜನರ ಸೌಭಾಗ್ಯ ಸಾಧನೆಗೆ ಶ್ರಮಿಸುವುದರಲ್ಲೇ ಅವರಿಗೆ ಮಹಾತೃಪ್ತಿ !</p>
<p>ಹೀಗೆ ಶ್ರೀರಾಮಕೃಷ್ಣರ ಚೇತನಜ್ಯೋತಿ ನರೇಂದ್ರಮುನಿಯನ್ನು ಕೊಸರಾಡುವುದಕ್ಕೂ ಎಡೆ ಗೊಡದೆ ತನ್ನ ಭೀಮಬಂಧನದಲ್ಲಿ ಬಿಗಿಹಿಡಿದು, ಜಗದೆಡೆಗೆ-ಜಗದ ಜನರೆಡೆಗೆ-ಜನರ ಶ್ರೇಯ ದೆಡೆಗೆ-ಶ್ರೇಯಸ್ಸಾಧನೆಯ ಕಾರ್ಯದೆಡೆಗೆ ಅತಿವೇಗದಿಂದ ಎಳೆದು ತರುತ್ತಿದೆ. ಆ ಚೇತನಜ್ಯೋತಿ ತನ್ನನ್ನು ನಡೆಸಿದಂತೆ ನಡೆದು, ನುಡಿಸಿದಂತೆ ನುಡಿಯುವುದನ್ನು ಹೊರತು ಇನ್ನೇನು ಮಾಡಲೂ ಸಾಧ್ಯವಿಲ್ಲ. ‘ಕೀಲಿಕೈ’ ತನ್ನಲ್ಲಿಲ್ಲವಲ್ಲ !</p>
<p>ಆ ಪವಿತ್ರ ಶಿಲೆಯ ಮೇಲೆ, ಒಂದಲ್ಲ, ಎರಡಲ್ಲ, ಮೂರು ದಿನ ಹೀಗೆ ನಿರಂತರವಾಗಿ ಕುಳಿತು ಬಿಟ್ಟರು ಸ್ವಾಮೀಜಿ ! ಅವರು ಕನ್ಯಾಕುಮಾರಿಗೆ ಬಂದಾಗಿನಿಂದಲೂ ಆ ಊರಿನ ಸದಾಶಿವಂ ಪಿಳ್ಳೆ ಎಂಬವರು ಅವರ ವ್ಯಕ್ತಿತ್ವದಿಂದ ಆಕರ್ಷಿತರಾಗಿ, ಅವರ ನಡೆನುಡಿಯನ್ನೆಲ್ಲ ಗಮನಿಸು ತ್ತಿದ್ದರು. ಅವರು ಸಮುದ್ರ ಮಧ್ಯದ ಬಂಡೆಯೆಡೆಗೆ ಈಜಿಕೊಂಡು ಹೋದದ್ದನ್ನೂ ಪಿಳ್ಳೆಯವರು ಗಮನಿಸಿದ್ದರು. ಅವರು ಧ್ಯಾನ ಮಾಡುತ್ತಿದ್ದುದನ್ನು ಕಣ್ಣಾರೆ ಕಂಡ ಮತ್ತೊಬ್ಬರೆಂದರೆ ರಾಮ ಸುಬ್ಬಯ್ಯರ್ ಎಂಬವರು. ಮೊದಲ ದಿನ ಸಂಜೆಯಾದರೂ ಸ್ವಾಮೀಜಿ ಹಿಂದಿರುಗದಿದ್ದಾಗ ಪಿಳ್ಳೆಯವರಿಗೆ ಕಳವಳವಾಯಿತು. ಮರುದಿನ ಬೆಳಿಗ್ಗೆ ಅವರು ಸ್ವಾಮೀಜಿಗಾಗಿ ಆಹಾರ ತೆಗೆದು ಕೊಂಡು ದೋಣಿಯಲ್ಲಿ ಆ ಬಂಡೆಗೆ ಹೋದರು. ಅಲ್ಲಿಗೆ ಹೋಗಿ ನೋಡಿದಾಗ ಸ್ವಾಮೀಜಿ ಧ್ಯಾನಸ್ಥರಾಗಿದ್ದುದನ್ನು ಕಂಡು, ಅವರನ್ನು ಹಿಂದಿರುಗಿ ಬರುವಂತೆ ಕೇಳಿಕೊಂಡರು. ಆದರೆ ಸ್ವಾಮೀಜಿ ನಿರಾಕರಿಸಿದರು. ತಾವು ತಂದಿದ್ದ ಆಹಾರವನ್ನಾದರೂ ಸ್ವೀಕರಿಸುವಂತೆ ಕೇಳಿ ಕೊಂಡಾಗ. ಸ್ವಾಮೀಜಿಯೆಂದರು, “ನೋಡಿ, ದಯವಿಟ್ಟು ಈಗ ತೊಂದರೆ ಕೊಡಬೇಡಿ. ಬೇಕಾ ದರೆ, ನೀವು ತಂದಿರುವ ಆ ಹಾಲು-ಹಣ್ಣನ್ನು ಅಲ್ಲೇ ಯಾವುದಾದರೂ ಕುಳಿಯಲ್ಲಿ ಇಟ್ಟುಹೋಗಿ. ನನಗೆ ಬೇಕಾದಾಗ ತೆಗೆದುಕೊಳ್ಳುತ್ತೇನೆ.” ಬಳಿಗೆ ಬಂದ ಊಟ ತಿಂಡಿಯ ಕಡೆಗೂ ಗಮನ ಕೊಡದಿರಬೇಕಾದರೆ ಅವರ ಮನಸ್ಸು ಭಾರತ ಹಿತಚಿಂತನೆಯಲ್ಲಿ ಅದೆಷ್ಟು ತನ್ಮಯಗೊಂಡಿದ್ದಿರ ಬೇಕು ! ಆದರೆ ಯಾವ ಊಟ-ವಸತಿಯ ವ್ಯವಸ್ಥೆಯೂ ಇಲ್ಲದೆ ಅವರು ಅಲ್ಲಿ ಹೇಗೆ ಇದ್ದಿರ ಬಹುದು ? ಶಿಲೆಯನ್ನೇ ಹಾಸಿಗೆಯನ್ನಾಗಿಸಿಕೊಂಡು ಆಕಾಶವನ್ನೇ ಹೊದಿಕೆಯಾಗಿಸಿಕೊಂಡು ರಾತ್ರಿಯನ್ನು ಕಳೆದಿರಬಹುದೆ ? ಅಥವಾ ಹಗಲಿರುಳೆನ್ನದೆ ನಿರಂತರವಾಗಿ ಧ್ಯಾನಲೀನರಾಗಿಯೇ ಕುಳಿತಿದ್ದಿರಬಹುದೆ ? . . . .</p>
<p>ನಾಲ್ಕನೆಯ ದಿನ ಸದಾಶಿವಂ ಪಿಳ್ಳೆ ಹಾಗೂ ಇತರ ಕೆಲವರು ‘ಕಾಟಮಾರನ್​’ ಎಂದು ಕರೆಯಲ್ಪಡುವ ದೋಣಿಯಲ್ಲಿ ಹೋಗಿ ಸ್ವಾಮೀಜಿಯನ್ನು ಕರೆತಂದರು. ತೀರಕ್ಕೆ ಹಿಂದಿರುಗಿದಾಗ ಹಲವಾರು ಜನ ಅವರನ್ನು ಮುತ್ತಿಕೊಂಡು ಬಗೆಬಗೆಯ ಪ್ರಶ್ನೆಗಳನ್ನು ಕೇಳಲಾರಂಭಿಸಿದರು. ತಾವು ಶ್ರೀರಾಮಕೃಷ್ಣ ಪರಮಹಂಸರ ಶಿಷ್ಯರೆಂದೂ ಅವರ ಬಗ್ಗೆ ಇಡೀ ಜಗತ್ತೇ ಶೀಘ್ರದಲ್ಲಿ ಅರಿಯಲಿದೆಯೆಂದೂ ಉತ್ತರಿಸಿದರು ಸ್ವಾಮೀಜಿ. ಅವರ ಈ ತಪಸ್ಸಿನ ಉದ್ದೇಶವೇನು ? ಅವರಿಗಾದ ಅನುಭವವೆಂಥದು ? ಎಂದು ಜನ ಕೇಳಿದಾಗ ಸ್ವಾಮೀಜಿ, “ನಾನು ಯಾವ ಒಂದು ಉದ್ದೇಶದಿಂದ ಹಲವಾರು ವರ್ಷಗಳ ಕಾಲ ಅಲೆದಾಡಿದೆನೋ, ಯಾವ ಉದ್ದೇಶಸಿದ್ಧಿಗಾಗಿ ಚಿಂತಿಸುತ್ತಿದ್ದೆನೋ, ಅದು ಇಂದಿಲ್ಲಿ ನೆರವೇರಿತು” ಎಂದಷ್ಟೇ ಹೇಳಿ ಸುಮ್ಮನಾದರು.</p>
<p>ಸ್ವಾಮಿ ವಿವೇಕಾನಂದರು ತಮ್ಮ ಅಪೂರ್ವ ತಪಸ್ಸಿನಿಂದ ಪಾವನಗೈದ ಆ ಶಿಲೆ ಇಂದು ‘ವಿವೇಕಾನಂದ ಶಿಲೆ’ ಎಂದು ಜಗತ್ಪ್ರಸಿದ್ಧವಾಗಿದೆ. ಅದರ ಮೇಲೆ ಈಗ ‘ವಿವೇಕಾನಂದ ಮಂಟಪ’ ಎಂಬ ಭವ್ಯ ದೇಗುಲ ತಲೆಯೆತ್ತಿ ನಿಂತಿದೆ. ಭಾರತವು ತನ್ನ ಶ್ರೇಷ್ಠತಮ ಪುತ್ರನಿಗೆ ಈ ಮೂಲಕ ಶ್ರದ್ಧಾಂಜಲಿಯನ್ನರ್ಪಿಸಿದೆ. ಇದನ್ನು ನಿರ್ಮಿಸಿದವರು ‘ವಿವೇಕಾನಂದ ಶಿಲಾಸ್ಮಾರಕ ಸಮಿತಿ’ ಎಂಬ ಸಂಸ್ಥೆಯವರು. ಈ ಮಂಟಪವು ಕೇವಲ ಒಂದು ಸುಂದರ ಕಟ್ಟಡವಷ್ಟೇ ಅಲ್ಲ. ಅದೊಂದು ತೀರ್ಥಕ್ಷೇತ್ರ. ಬುದ್ಧನ ಜೀವನದಲ್ಲಿ ಬೋಧಿವೃಕ್ಷಕ್ಕೆ ಯಾವ ಸ್ಥಾನವಿದೆಯೋ, ಸ್ವಾಮಿ ವಿವೇಕಾನಂದರ ಜೀವನದಲ್ಲಿ ಈ ಶಿಲೆಗೆ ಅದೇ ಸ್ಥಾನ. ‘ವಿವೇಕಾನಂದ ಮಂಟಪ’ಕ್ಕೆ ತಗಲಿದ ಒಟ್ಟು ವೆಚ್ಚ ಸುಮಾರು ಒಂದೂಕಾಲು ಕೋಟಿ ರೂಪಾಯಿಗಳು (೧೯೭ಂರಲ್ಲಿ). ಇದರಲ್ಲಿ ಹೆಚ್ಚಿನಂಶವನ್ನು ವಂತಿಗೆಯಾಗಿ ನೀಡಿದವರು ಭಾರತದ ಲಕ್ಷಾಂತರ ಜನಸಾಮಾನ್ಯರು. ಅದನ್ನು ಸಂಗ್ರಹಿಸಿದವರು ಸಹಸ್ರಾರು ಸ್ವಯಂಸೇವಕರು. ಈ ಮಂಟಪದಲ್ಲಿ, ಆಳೆತ್ತರದ ಶಿಲಾಪೀಠದ ಮೇಲೆ ಪರಿವ್ರಾಜಕ ವಿವೇಕಾನಂದರ ಭವ್ಯವಾದ ಕಂಚಿನ ವಿಗ್ರಹವನ್ನು ಸ್ಥಾಪಿಸ ಲಾಗಿದೆ. ಈ ಮಂಟಪವು ಸ್ವಾಮೀಜಿಗೆ ತಕ್ಕುದಾದ ಸ್ಮಾರಕವೇ ಸರಿ.</p>
<p>ಕನ್ಯಾಕುಮಾರಿಯಲ್ಲಿ ತಮ್ಮ ಜೀವನೋದ್ದೇಶದ ಬಗ್ಗೆ ಹಾಗೂ ತಮ್ಮ ಮುಂದಿನ ಕಾರ್ಯ ಪ್ರಣಾಳಿಯ ಬಗ್ಗೆ ಅತಿಮುಖ್ಯ ನಿರ್ಧಾರವೊಂದನ್ನು ಕೈಗೊಂಡ ಸ್ವಾಮೀಜಿ, ಅಲ್ಲಿಂದ ರಾಮೇಶ್ವರ ದೆಡೆಗೆ ಹೊರಟರು. ದಾರಿಯಲ್ಲಿ ಮಧುರೆಯನ್ನು ಸಂದರ್ಶಿಸಿ, ಮೀನಾಕ್ಷಿ ಅಮ್ಮನವರ ದರ್ಶನ ಮಾಡಿದರು. ಮಧುರೆಯಲ್ಲಿ ಅವರು, ಸುಂದರರಾಮ ಅಯ್ಯರರು ಕೊಟ್ಟಿದ್ದ ಪರಿಚಯಪತ್ರದ ನೆರವಿನಿಂದ ರಾಮನಾಡಿನ ಅರಸ ಭಾಸ್ಕರ ಸೇತುಪತಿಯನ್ನು ಭೇಟಿಮಾಡಿದರು. ದಕ್ಷಿಣ ಭಾರತದ ರಾಜರಲ್ಲೆಲ್ಲ ಈತ ಅತ್ಯಂತ ತಿಳಿವಳಿಕಸ್ಥನೆಂದೂ ಸಮರ್ಥನೆಂದೂ ಹೆಸರು ಗಳಿಸಿದ್ದ. ಮೊದಲ ಭೇಟಿಯಲ್ಲೇ ಅವನು ಸ್ವಾಮೀಜಿಯಿಂದ ತೀವ್ರವಾಗಿ ಆಕರ್ಷಿತನಾಗಿ, ಅವರ ವಿಚಾರಧಾರೆಗೆ ಮಾರುಹೋದ. ಭಾರತೀಯರ ದಾರಿದ್ರ್ಯ ಹಾಗೂ ಇತರ ಸಮಸ್ಯೆಗಳು, ಅವುಗಳ ಪರಿಹಾರೋಪಾಯ, ಭಾರತದ ಸುಪ್ತ ಸಾಂಸ್ಕೃತಿಕ-ಆಧ್ಯಾತ್ಮಿಕ ಶಕ್ತಿ-ಇವುಗಳ ಬಗ್ಗೆ ಸ್ವಾಮೀಜಿ ಉಜ್ವಲವಾಗಿ ಮಾತನಾಡಿದರು. ಅವರು ವಿಶ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸುವ ತಮ್ಮ ಆಲೋಚನೆಯನ್ನು ಮುಂದಿಟ್ಟಾಗ, ಮಹಾರಾಜ ಅದನ್ನು ಹೃತ್ಪೂರ್ವಕವಾಗಿ ಬೆಂಬಲಿಸಿದ. ಭಾರತದ ಅಮೂಲ್ಯ ಆಧ್ಯಾತ್ಮಿಕ ತತ್ತ್ವಗಳೆಡೆಗೆ ಸಮಸ್ತ ವಿಶ್ವದ ಗಮನವನ್ನು ಸೆಳೆಯಲು ಇದೊಂದು ಸುವರ್ಣಾವಕಾಶ ಎಂದು ಅವನು ಅಭಿಪ್ರಾಯ ಪಟ್ಟ. ಸ್ವಾಮೀಜಿ ಇದರಲ್ಲಿ ಭಾಗವಹಿಸಲೇಬೇಕೆಂದು ಅವನು ಆಗ್ರಹ ಪಡಿಸಿದನಲ್ಲದೆ, ಅದಕ್ಕೆ ಬೇಕಾದ ಧನಸಹಾಯವನ್ನು ನೀಡಲೂ ಮುಂದಾದ. ಆದರೆ ಸ್ವಾಮೀಜಿ, ತಾವೀಗ ಮೊದಲು ರಾಮೇಶ್ವರ ಯಾತ್ರೆಯನ್ನು ಪೂರ್ಣಗೊಳಿಸುವುದಾಗಿ ಹೇಳಿ, ಅಮೆರಿಕೆಗೆ ಹೋಗುವ ಬಗ್ಗೆ ತಮ್ಮ ನಿರ್ಧಾರವನ್ನು ಸದ್ಯದಲ್ಲೇ ತಿಳಿಸುವುದಾಗಿ ಮಾತುಕೊಟ್ಟು, ಅವನಿಂದ ಬೀಳ್ಕೊಂಡರು.</p>
<p>ಮಧುರೆಯಿಂದ ಸ್ವಾಮೀಜಿ ಕಾಲ್ನಡಿಗೆಯಲ್ಲಿ ಪ್ರಯಾಣ ಮಾಡಿ ರಾಮೇಶ್ವರವನ್ನು ತಲುಪಿ ದರು. ರಾಮಾಯಣವನ್ನು ಬಲ್ಲವರಿಗೆ ರಾಮೇಶ್ವರ ಕ್ಷೇತ್ರ ಸುಪರಿಚಿತ. ಇಲ್ಲಿಗೆ ಸಮೀಪದ ಧನುಷ್ಕೋಟಿಯಿಂದಲೇ ಕಪಿಸೈನ್ಯವು ಲಂಕಾದ್ವೀಪಕ್ಕೆ ಸೇತುವೆಯನ್ನು ಕಟ್ಟಿದುದು ; ರಾವಣನನ್ನು ಸಂಹರಿಸಿ ಸೀತೆಯೊಂದಿಗೆ ಮರಳಿದ ಶ್ರೀರಾಮಚಂದ್ರನು ವಿಧ್ಯುಕ್ತವಾಗಿ ಶಿವಲಿಂಗವನ್ನು ಪ್ರತಿ ಷ್ಠಾಪಿಸಿ ಪರಮೇಶ್ವರನನ್ನು ಪೂಜಿಸಿದ್ದು ಇಲ್ಲಿಯೇ. ಪವಿತ್ರ ಸಮುದ್ರಸ್ನಾನವನ್ನು ಮುಗಿಸಿ ಬಂದ ಸ್ವಾಮೀಜಿ, ಶ್ರೀರಾಮೇಶ್ವರ ಲಿಂಗವನ್ನು ಪೂಜಿಸಿ ಕೃತಕೃತ್ಯರಾದರು.</p>
<p>ರಾಮೇಶ್ವರ ಯಾತ್ರೆಯೊಂದಿಗೆ ಸ್ವಾಮೀಜಿಯ ಪರಿವ್ರಾಜಕ ಜೀವನದ ಒಂದು ಬಹುಮುಖ್ಯ ಹಂತ ಪೂರ್ಣಗೊಂಡಿತು. ಭಾರತ ದರ್ಶನದ ಅವಧಿಯಲ್ಲಿ ಪ್ರಮುಖ ತೀರ್ಥಕ್ಷೇತ್ರಗಳನ್ನು, ಅದರಲ್ಲೂ ಮುಖ್ಯವಾಗಿ ಚತುರ್ಧಾಮಗಳಾದ ಬದರೀ, ದ್ವಾರಕಾ, ರಾಮೇಶ್ವರ ಹಾಗೂ ಪುರೀ ಕ್ಷೇತ್ರಗಳನ್ನು ಸಂದರ್ಶಿಸುವುದು ಅವರ ಇಚ್ಛೆಯಾಗಿತ್ತು. ಅವರು ಬದರೀನಾಥನನ್ನು ಸಂದರ್ಶಿ ಸಲು ಶಕ್ತಿ ಮೀರಿ ಪ್ರಯತ್ನಿಸಿದ್ದರು ; ಆದರೆ ದೈವೇಚ್ಛೆ ಪ್ರತಿಕೂಲವಾಗಿತ್ತು. ಪುರೀ ಕ್ಷೇತ್ರವನ್ನು ಸಂದರ್ಶಿಸಬೇಕೆಂಬ ಇಚ್ಛೆ ಅವರಿಗಿದ್ದರೂ ಅದು ಕೈಗೂಡಿರಲಿಲ್ಲ. ಇನ್ನುಳಿದ ದ್ವಾರಕಾ ಹಾಗೂ ರಾಮೇಶ್ವರ ಕ್ಷೇತ್ರಗಳಿಗೆ ಭೇಟಿ ನೀಡಲು ಅವರು ಸಮರ್ಥರಾಗಿದ್ದರು. ಆದರೆ ಯಾವ ಯಾವ ಕ್ಷೇತ್ರಗಳನ್ನು ಅವರು ಅಕ್ಷರಶಃ ಸಂದರ್ಶಿಸಿರಲಿಲ್ಲವೋ, ಅವುಗಳನ್ನೂ ಅವರು ಮಾನಸಿಕ ವಾಗಿ-ಆಧ್ಯಾತ್ಮಿಕವಾಗಿ ಸಂದರ್ಶಿಸಿಯಾಗಿತ್ತು. ಭೂತ-ವರ್ತಮಾನ-ಭವಿಷ್ಯತ್ ಕಾಲಗಳ ಭಾರತ ದೊಂದಿಗೆ ಹಾಗೂ ಭಾರತೀಯರೊಂದಿಗೆ ಅವರು ತಮ್ಮನ್ನು ತಾದಾತ್ಮ್ಯಗೊಳಿಸಿಕೊಂಡುಬಿಟ್ಟಿ ದ್ದರು. ಎಲ್ಲಕ್ಕಿಂತ ಹೆಚ್ಚಾಗಿ, ಈ ತೀರ್ಥಯಾತ್ರೆಯ ನೆಪದಲ್ಲಿ ಅವರು ತಮ್ಮ ಜೀವನೋದ್ದೇಶ ವನ್ನು ಕಂಡುಕೊಳ್ಳುವುದರಲ್ಲಿ ಹಾಗೂ ಅದನ್ನು ಸಾಧಿಸಲು ಬೇಕಾದ ಪೂರ್ವತಯಾರಿಯನ್ನು ಮಾಡಿಕೊಂಡು ಕಂಕಣಬದ್ಧರಾಗಿ ನಿಲ್ಲುವಲ್ಲಿ ಯಶಸ್ವಿಯಾಗಿದ್ದರು.</p>

<h1>೮</h1>
<h1>ಪರಿವ್ರಜನದ ಅನುಭವ ಪರಿಪರಿ</h1>
<p class="noindent">ಸ್ವಾಮಿ ವಿವೇಕಾನಂದರ ಪರಿವ್ರಾಜಕ ಜೀವನ ಅತ್ಯಂತ ವೈವಿಧ್ಯಮಯವಾದುದು ; ವೈಚಿತ್ರ್ಯ ಮಯವಾದುದು. ವೀರಸಂನ್ಯಾಸಿ ವಿವೇಕಾನಂದರು ವಿಶ್ವವಿಜೇತರಾದ ಪರಿಯೇ ನಾಟಕೀಯವೆನ್ನ ಬಹುದಾದಷ್ಟು ವೇಗವಾಗಿ ನಡೆದುಹೋದ ಕಥೆ. ಅದು ಅನೇಕ ಅನಿರೀಕ್ಷಿತ ತಿರುವುಗಳಿಂದ ಕೂಡಿದುದು. ಅವರ ಆ ದಿನಗಳ ಬಗ್ಗೆ ನಮಗೆ ತಿಳಿದುಬಂದಿರುವುದು ಬಹಳ ಅಲ್ಪವೆಂದೇ ಹೇಳ ಬೇಕು. ಸ್ವಾಮೀಜಿಯಂತಹ ಅಸಾಧಾರಣ-ಅಲೌಕಿಕ ವ್ಯಕ್ತಿಗೆ ಎಂತೆಂತಹ ಅನುಭವಗಳಾದುವೋ ಯಾರಿಗೆ ಗೊತ್ತು ! ಏಕೆಂದರೆ ಅವರು ಆ ಬಗ್ಗೆ ತಾವಾಗಿಯೇ ಹೇಳಿದ್ದು ತೀರ ಅಪರೂಪ. ಅದ ರಲ್ಲೂ ತಮ್ಮ ಹಿರಿಮೆ-ಮಹಿಮೆಗಳನ್ನು ಪ್ರತಿಬಿಂಬಿಸುವಂತಹ ಘಟನೆಗಳನ್ನು ಅವರು ಪ್ರಸ್ತಾಪಿ ಸುತ್ತಲೇ ಇರಲಿಲ್ಲ. ಯಾವಾಗಲಾದರೂ ಪ್ರಸ್ತಾಪಿಸಿದರೂ ಅದೊಂದು ತೀರ ಸಾಮಾನ್ಯ ವಿಷಯವೋ ಎಂಬಂತೆ ಹಾರಿಸಿಬಿಡುತ್ತಿದ್ದರು. ಹೀಗೆ ಅದೃಷ್ಟವಶಾತ್ ನಮಗೆ ತಿಳಿದು ಬಂದಿ ರುವ ಕೆಲವು ಘಟನೆಗಳನ್ನು ಈಗ ನೋಡೋಣ.</p>
<p>ಆ ದಿನಗಳಲ್ಲಿ ಸಾಧುಗಳಂತೆ ವೇಷ ಧರಿಸಿ ಭಾರತದಾದ್ಯಂತ ಅಲೆದಾಡುತ್ತಿದ್ದವರು ಲೆಕ್ಕವಿಲ್ಲ ದಷ್ಟು ಜನ. ಇವರ ಪೈಕಿ ನಿಜವಾದ ಸಾಧುಗಳು ಯಾರು, ಕೃತ್ರಿಮ ಸಾಧುಗಳು ಯಾರು ಎಂದು ಹೇಳುವುದು ಬಹಳ ಕಷ್ಟವಾಗಿತ್ತು. ಎಷ್ಟೋ ಭಿಕ್ಷುಕರಿಗೆ ಕಾಷಾಯ ವಸ್ತ್ರವು ಉದರನಿಮಿತ್ತ ವೇಷ ವಾಗಿತ್ತು. ಅಲ್ಲದೆ ಮತ್ತಿನ್ನೆಷ್ಟೋ ಜನ ದುರಾಚಾರಿಗಳಿಗೂ ಕ್ರಾಂತಿಕಾರಿಗಳಿಗೂ ಇದು ಆಶ್ರಯ ವಾಗಿತ್ತು. ಆದ್ದರಿಂದ ಬ್ರಿಟಿಷ್ ಸರಕಾರಕ್ಕೆ ಸಾಧುಗಳ ಮೇಲೆ ಯಾವಾಗಲೂ ಗೃಧ್ರದೃಷ್ಟಿ. ಸ್ವಾಮೀಜಿ ಬಿಹಾರ್ ರಾಜ್ಯದಲ್ಲಿ ಅಲೆದಾಡುತ್ತಿದ್ದ ಸಮಯ. ಆಗ ಯಾರೋ ಕೆಲವರು ರಾಜ್ಯ ದಾದ್ಯಂತ ಮಾವಿನ ಮರಗಳ ಮೇಲೆ ಮಂತ್ರಾಕ್ಷತೆ ಬೆರೆಸಿದ ಮಣ್ಣಿನ ಮುದ್ದೆಗಳನ್ನು ಮೆತ್ತಿ ದ್ದುದು ಕಂಡು ಬಂದಿತು. ಇದು ಯಾವುದೋ ಘೋರ ವಿಪತ್ತಿನ ಮುನ್ಸೂಚನೆಯೆಂದು ಊಹಿಸಿದ ಸರಕಾರ ನಡುಗಿತ್ತು. ಗುಪ್ತ ಪೋಲಿಸರು ಕೂಡಲೇ ಕಾರ್ಯಪ್ರವೃತ್ತರಾದರು. ಇದು ಬಂಡಾಯದ ರಹಸ್ಯ ಸಂದೇಶವೇ ಇರಬೇಕೆಂದು ಅವರ ಸೂಕ್ಷ್ಮಬುದ್ಧಿಗೆ ಗೋಚರವಾಯಿತು. ಸರಿ, ಹಳ್ಳಿಗರನ್ನೆಲ್ಲ ಹಿಡಿದು ಪ್ರಶ್ನಿಸಿದರು ; ಹೆದರಿಸಿ ಬೆದರಿಸಿ ನೋಡಿದರು. ತಮಗೆ ಇದೊಂದೂ ತಿಳಿಯದೆಂದು ಜನರು ಗೋಗರೆದರು. ಈಗ ಪೋಲಿಸರ ಅನುಮಾನ ಊರಿಂದೂರಿಗೆ ಅಲೆಯುವ ಸಾಧುಗಳ ಮೇಲೆ ತಿರುಗಿತು. ಸಿಕ್ಕಸಿಕ್ಕ ಸಾಧುಗಳನ್ನೆಲ್ಲ ಹಿಡಿದುಹಾಕಿದರು. ಕಡೆಗೆ ಯಾವ ಪುರಾವೆಯೂ ಸಿಗಲಿಲ್ಲವಾದ್ದರಿಂದ ಅವರನ್ನೂ ಬಿಡಬೇಕಾಯಿತು.</p>
<p>ಆದರೆ ಇಷ್ಟು ಹೊತ್ತಿಗೆ ಸ್ವಾಮೀಜಿಯೂ ಒಂದು ಸಲ ಪೋಲಿಸರ ಕೈಗೆ ಸಿಕ್ಕಿಕೊಂಡಾಗಿತ್ತು. ಆಹಾರಕ್ಕೆ ಭಿಕ್ಷೆಯನ್ನೇ ಅವಲಂಬಿಸಿಕೊಂಡಿದ್ದ ಅವರು, ಎಷ್ಟೋ ಸಲ ಉಪವಾಸದಿಂದ ತೊಳಲ ಬೇಕಾಗುತ್ತಿತ್ತು. ಜೊತೆಗೆ ಉರಿಯುವ ಬಿಸಿಲು ಬೇರೆ. ಹೀಗಾಗಿ ಪರಿವ್ರಾಜಕ ಜೀವನ ಬಲು ಕಷ್ಟ ಕರವಾಗಿ ಪರಿಣಮಿಸಿತ್ತು. ಹೀಗೇ ಒಂದು ದಿನ ಕಾಲೆಳೆದುಕೊಂಡು ಸಾಗಿದ್ದಾಗ, ಹಿಂದಿನಿಂದ ಕರ್ಕಶ ಧ್ವನಿಯೊಂದು ಅರಚಿತು.</p>
<p>“ಏಯ್ ! ನಿಲ್ಲೋ ಅಲ್ಲಿ !”</p>
<p>ಹಿಂದಿರುಗಿ ನೋಡಿದರೆ, ಸಕಲ ವೇಷಭೂಷಣಧಾರಿಯಾದ ಪೋಲಿಸ್ ಅಧಿಕಾರಿಯೊಬ್ಬ ಕುದುರೆಯ ಮೇಲೆ ಕುಳಿತಿದ್ದಾನೆ. ಇರಿಯುವ ಕಣ್ಣುಗಳು, ಉದ್ದನೆಯ ಗಡ್ಡ, ಕೈಯಲ್ಲೊಂದು ಚಾವಟಿ. ಹಿಂದೆ ಇನ್ನೂ ಕೆಲವು ಪೋಲೀಸ್ ಪೇದೆಗಳು. ಹತ್ತಿರ ಬಂದು ಅಧಿಕಾರಿ ತನ್ನ ಸಹಜ ‘ಮಧುರ’ ಶೈಲಿಯಲ್ಲಿ ವಿಚಾರಿಸಿದ :</p>
<p>“ಯಾವನೋ ನೀನು ?”</p>
<p>“ಖಾನ್ ಸಾಹೇಬರೇ, ನೀವೇ ನೋಡುತ್ತಿರುವಂತೆ ನಾನೊಬ್ಬ ಸಾಧು !” ನಯವಾಗಿ ಉತ್ತರಿಸಿ ದರು ಸ್ವಾಮೀಜಿ.</p>
<p>“ಎಲ್ಲ ಸಾಧುಗಳೂ ಬದ್ಮಾಶ್​ಗಳೇ !”–ಅಧಿಕಾರವಾಣಿಯಲ್ಲಿ ತನ್ನ ತೀರ್ಪುಕೊಟ್ಟೇಬಿಟ್ಟ ಸಾಹೇಬ. “ನಡಿ ನನ್ನ ಹಿಂದೆ, ನಿನ್ನನ್ನು ಜೈಲಿಗೆ ಕಳಿಸುತ್ತೇನೆ !”</p>
<p>“ಜೈಲಿಗೆ ! ಎಷ್ಟು ದಿನ ?” ಸ್ವಾಮೀಜಿ ಆನಂದಾಶ್ಚರ್ಯಗಳಿಂದ ಪ್ರಶ್ನಿಸಿದರು.</p>
<p>“ಎಷ್ಟು ದಿನವಾದರೂ ಆಗಬಹುದು. ಹದಿನೈದು ದಿನಗಳೇ ಆಗಬಹುದು, ಇಲ್ಲದಿದ್ದರೆ ಒಂದು ತಿಂಗಳೂ ಆಗಬಹುದು.”</p>
<p>ಸ್ವಾಮೀಜಿ ತುಂಬ ನಿರಾಶೆಯಿಂದ, ಯಾಚನೆಯ ದನಿಯಲ್ಲಿ ಕೇಳಿದರು :</p>
<p>“ಅಯ್ಯೊ, ಒಂದೇ ತಿಂಗಳೇ ? ಖಾನ್ ಸಾಹೇಬರೇ . . . ಒಂದಾರು ತಿಂಗಳಾದರೂ–ಬೇಡ ಹೋಗಲಿ, ಕಡೇ ಪಕ್ಷ ಮೂರ್ನಾಲ್ಕು ತಿಂಗಳಾದರೂ ನನ್ನನ್ನು ಜೈಲಿಗೆ ಕಳಿಸಲು ಸಾಧ್ಯವಿಲ್ಲವೆ?”</p>
<p>ಪೋಲಿಸನ ಮನಸ್ಸಿನಲ್ಲೊಂದು ಸಂಶಯ ಹುಟ್ಟಿಕೊಂಡಿತು.</p>
<p>“ಏಯ್, ಜೈಲಿಗೆ ಹೋಗಲು ನಿನಗೇಕೆ ಅಷ್ಟೊಂದು ಇಷ್ಟ ?”</p>
<p>ಸ್ವಾಮೀಜಿ ಸತ್ಯವನ್ನೇ ಹೇಳಿದರು :</p>
<p>“ನಮ್ಮ ಈ ಅಲೆದಾಟದ ಜೀವನಕ್ಕಿಂತ ಜೈಲಿನ ವಾಸ ಎಷ್ಟೋ ಸುಖಕರವಾದದ್ದು. ಹೀಗೆ ಬೆಳಗಿನಿಂದ ರಾತ್ರಿಯವರೆಗೆ ಸುತ್ತಾಡಿ ಒದ್ದಾಡುವುದಕ್ಕೆ ಹೋಲಿಸಿದರೆ ಜೈಲಿನ ಕೆಲಸ ಏನೇನೂ ಅಲ್ಲ. ಇಲ್ಲಿ ನಮಗೆ ಭಿಕ್ಷೆ ಸಿಕ್ಕಿದರೆ ಸಿಕ್ಕಿತು. ಇಲ್ಲದಿದ್ದರೆ ಇಲ್ಲ. ಎಷ್ಟೋ ಸಲ ನಾನು ಉಪವಾಸ ಬೀಳಬೇಕಾಗುತ್ತದೆ. ಜೈಲಿನಲ್ಲಾದರೆ ಎರಡುಹೊತ್ತಿನ ಊಟಕ್ಕಂತೂ ಮೋಸವಿಲ್ಲ. ಸಾಹೇಬರೇ, ನನ್ನನ್ನು ಒಂದು ನಾಲ್ಕಾರು ತಿಂಗಳಾದರೂ ಜೈಲಿಗೆ ಕಳಿಸಿದರೆ, ನಿಮ್ಮ ಉಪಕಾರವನ್ನೆಂದೂ ಮರೆಯುವುದಿಲ್ಲ.”</p>
<p>“ಏಯ್, ನೀನು ಮೊದಲು ಇಲ್ಲಿಂದ ಹೊರಡು!” ಎಂದು ಸ್ವಾಮೀಜಿಯನ್ನು ಬೀಳ್ಕೊಂಡು ಸಾಹೇಬ, ಕುದುರೆಯನ್ನು ಹಿಂದಕ್ಕೆ ತಿರುಗಿಸಿ ನಡೆದ.</p>
<p>ಎಷ್ಟೋ ದಿನಗಳಾದ ಮೇಲೆ ವಾಸ್ತವಾಂಶ ತಿಳಿದುಬಂದಿತು–ಮಾವಿನಫಸಲು ಹೆಚ್ಚಾಗಲಿ ಎಂದು ಮರಗಳ ಮಾಲೀಕರು ಮಂತ್ರಾಕ್ಷತೆ-ಮಣ್ಣುಗಳಿಂದ ಈ ಗುರುತುಗಳನ್ನು ಮಾಡಿದ್ದ ರಂತೆ !</p>
<p>ಮತ್ತೊಮ್ಮೆ ಸ್ವಾಮೀಜಿ, ಹಲವಾರು ಕ್ಷೇತ್ರಗಳ ಸಂದರ್ಶನವನ್ನು ಮುಗಿಸಿಕೊಂಡು ಬಾರಾ ನಾಗೋರಿಗೆ ಹಿಂದಿರುಗಿದ್ದರು ; ತಮ್ಮ ಗುರುಭಾಯಿಗಳೊಂದಿಗೆ ಧ್ಯಾನ-ಜಪ-ಅಧ್ಯಯನಾದಿ ಗಳಲ್ಲಿ ಮುಳುಗಿದ್ದರು. ಒಂದು ದಿನ ಅವರು ತಮ್ಮ ಕುಟುಂಬದವರಿಗೆಲ್ಲ ಸುಪರಿಚಿತನಾದ ವ್ಯಕ್ತಿಯೊಬ್ಬನನ್ನು ಭೇಟಿ ಮಾಡಿದರು. ಅವನು ಅಪರಾಧ ತನಿಖಾ ವಿಭಾಗದಲ್ಲಿ ಉನ್ನತ ಅಧಿಕಾರಿ. ತಮ್ಮ ನರೇಂದ್ರನನ್ನು ಕಂಡು ಆತ ಬಹಳ ವಿಶ್ವಾಸದಿಂದ ಮಾತನಾಡಿಸಿ, ಅಂದು ರಾತ್ರಿ ತನ್ನ ಮನೆಗೆ ಊಟಕ್ಕೆ ಬರಬೇಕೆಂದು ಆಹ್ವಾನಿಸಿದ. ಸ್ವಾಮೀಜಿ ಆತನ ಮನೆಗೆ ಹೋದಾಗ ಅಲ್ಲಿ ಇನ್ನೂ ಕೆಲವರು ಕುಳಿತಿದ್ದರು. ಸ್ವಲ್ಪ ಹೊತ್ತಿನಲ್ಲಿ ಎಲ್ಲರೂ ಒಬ್ಬೊಬ್ಬರಾಗಿ ಹೊರಟು ಹೋದರು. ಪೋಲೀಸ್ ಅಧಿಕಾರಿ ಸ್ವಾಮೀಜಿಯೊಂದಿಗೆ ಹಲವಾರು ವಿಷಯಗಳ ಬಗ್ಗೆ ಮಾತ ನಾಡಿದ ; ಆದರೆ ಊಟದ ಸೂಚನೆಯೇ ಇಲ್ಲ ! ಲೋಕಾಭಿರಾಮವಾಗಿ ಹರಟುತ್ತಿದ್ದ ಅಧಿಕಾರಿಯ ಮುಖಭಾವ ಇದ್ದಕ್ಕಿದ್ದಂತೆ ಬದಲಾಯಿತು. ಸ್ವಾಮೀಜಿಯನ್ನು ಕ್ರೂರ ದೃಷ್ಟಿಯಿಂದ ನೋಡುತ್ತ, ತಗ್ಗಿಸಿದ ದನಿಯಲ್ಲಿ ಮಾತನಾಡಿದ:</p>
<p>“ಈಗ, ಒಳ್ಳೇ ಮಾತಿನಲ್ಲಿ ನಿಜವನ್ನು ಒಪ್ಪಿಕೊಂಡುಬಿಡು. ಸುಮ್ಮನೆ ಕಥೆಕಟ್ಟಲು ನೋಡ ಬೇಡ. ನನಗೆ ನಿನ್ನ ವಿಷಯವೆಲ್ಲ ಗೊತ್ತಿಗೆ. ನೀನೂ ನಿನ್ನ ತಂಡದವರೂ ಸಾಧುಗಳಂತೆ ನಾಟಕ ವಾಡಿಕೊಂಡು ಸರ್ಕಾರದ ವಿರುದ್ಧ ಒಳಗೊಳಗೇ ಪಿತೂರಿ ಮಾಡುತ್ತಿರುವುದು ನನಗೆ ಗೊತ್ತಿಲ್ಲ ವೆಂದು ಭಾವಿಸಿದೆಯಾ ?”</p>
<p>“ಏನು, ಏನು ನೀನು ಹೇಳುತ್ತಿರುವುದು ! ಎಂಥ ಪಿತೂರಿ ?” ಆಶ್ಚರ್ಯಾಘಾತಗೊಂಡು ಸ್ವಾಮೀಜಿ ಉದ್ಗರಿಸಿದರು.</p>
<p>“ಅದನ್ನೇ ನಾನೂ ಕೇಳಿದ್ದು. ನೀವೆಲ್ಲ ಸೇರಿ ಏನೋ ಕುತಂತ್ರ ನಡೆಸುತ್ತಿದ್ದೀರಿ ಎನ್ನುವುದಕ್ಕೆ ನನಗೆ ಖಚಿತವಾದ ಸೂಚನೆಗಳು ಸಿಕ್ಕಿವೆ. ನೀನಾಗಿಯೇ ಈಗ ಎಲ್ಲವನ್ನೂ ಇದ್ದದ್ದು ಇದ್ದಂತೆ ಹೇಳಿಬಿಟ್ಟರೆ ಕಡಿಮೆ ಶಿಕ್ಷೆಯಲ್ಲೇ ಮುಗಿದುಹೋಗುತ್ತದೆ . . . .”</p>
<p>ಹಕ್ಕಿ ಬಿದ್ದರೆ ಬೀಳಲಿ, ಇಲ್ಲದಿದ್ದರೆ ಹೋಗಲಿ ಎಂದು ಆಲೋಚಿಸಿ ಆ ಅಧಿಕಾರಿ ಒಂದು ಕಲ್ಲೆಸೆದ ಎಂದು ತೋರುತ್ತದೆ. ತಾನು ಅನುಮಾನ ಪಟ್ಟದ್ದು ಒಂದು ವೇಳೆ ನಿಜವಾಗಿದ್ದರೆ, ತನಗೆ ಕೀರ್ತಿ, ಪದಕ ಎಲ್ಲ ಸಿಗುತ್ತದೆ. ಇಲ್ಲದಿದ್ದರೆ ನಷ್ಟವಂತೂ ಇಲ್ಲವಲ್ಲ ! ಆದರೆ ಸ್ವಾಮೀಜಿಗೆ ಈ ಅಪಮಾನವನ್ನು ಸಹಿಸಿಕೊಳ್ಳಲಾಗಲಿಲ್ಲ.</p>
<p>“ನಿನಗೆ ಅಷ್ಟೊಂದು ವಿಷಯ ತಿಳಿದಿದ್ದ ಮೇಲೆ ನಮ್ಮ ಮೇಲೆ ಮೊಕದ್ದಮೆ ಹೂಡುವುದಿಲ್ಲ ವೇಕೆ ? ಅಥವಾ ನಮ್ಮ ಮನೆಯನ್ನೇ ತನಿಖೆ ಮಾಡಲಿಲ್ಲವೇಕೆ ?”</p>
<p>ಹೀಗೆನ್ನುತ್ತ ಮೆಲ್ಲನೆ ಕುಳಿತಲ್ಲಿಂದ ಎದ್ದುಹೋಗಿ ಬಾಗಿಲು ಮುಚ್ಚಿ ಅಗುಳಿ ಹಾಕಿದರು. ಸ್ವಾಮೀಜಿಯದು ಪೈಲವಾನನ ಮೈಕಟ್ಟು ; ಪೋಲಿಸ್ ಅಧಿಕಾರಿಯೋ ನರಪೇತಲ ಆಸಾಮಿ. ಗುಳ್ಳೇನರಿ ಸಿಂಹವನ್ನು ಕೆಣಕಿದಂತಾಯಿತು. ಹತ್ತಿರ ಬಂದು ನಿಂತರು ಸ್ವಾಮೀಜಿ. ಅಧಿಕಾರಿ ನಡುಗಿದ. ಗಂಟಲು ಒಣಗಿತು. ನಾಲಿಗೆ ತೊದಲಿತು. “ನಾನು . . . ಅದು . . . ನಾ ... ನಾ ...” ಎಂದ. ಅವನೊಂದು ಕೆಟ್ಟ ಕ್ರಿಮಿಯೋ ಎಂಬಂತೆ ನೋಡಿ ಸ್ವಾಮೀಜಿ ಹೇಳಿದರು :</p>
<p>“ನೀನು ಒಂದು ಸುಳ್ಳು ಕಾರಣಕೊಟ್ಟು ನನ್ನನ್ನು ನಿನ್ನ ಮನೆಗೆ ಕರೆಸಿದೆ. ಬಳಿಕ, ನನ್ನ ಮೇಲೂ ನನ್ನ ಸ್ನೇಹಿತರ ಮೇಲೂ ಸುಳ್ಳು ಅಪಾದನೆ ಮಾಡಿದೆ. ಅದೇ ನಿನ್ನ ಬದುಕು. ಆದರೆ ನಾನು, ಅನ್ಯಾಯಕ್ಕೆ ಪ್ರತಿ ಅನ್ಯಾಯ ಮಾಡಬಾರದೆಂದು ಕಲಿತಿದ್ದೇನೆ. ನಾನು ನಿಜಕ್ಕೂ ಒಬ್ಬ ಅಪ ರಾಧಿಯೂ ಕುತಂತ್ರಿಯೂ ಆಗಿದ್ದರೆ, ಈಗ ನೀನು ಉಸಿರೆತ್ತುವುದರೊಳಗಾಗಿ ನಿನ್ನ ಕುತ್ತಿಗೆಯನ್ನು ಹಿಸುಕಿ ಹಾಕಬಹುದಾಗಿತ್ತು. ಹಾಗೆ ಮಾಡಿದರೆ ನನ್ನನ್ನು ತಡೆಯುವರಾರಿದ್ದಾರೆ ? ಬಿಟ್ಟಿದ್ದೇನೆ, ಬದುಕಿಕೋ ಹೋಗು !”</p>
<p>ಹೀಗೆಂದು ಸ್ವಾಮೀಜಿ, ಬಾಗಿಲನ್ನು ತೆರೆದು, ಹಿಂದಿರುಗಿ ನೋಡದೆ ದಿಟ್ಟಹೆಜ್ಜೆಗಳನ್ನಿಡುತ್ತ ನೆಟ್ಟಗೆ ಅಲ್ಲಿಂದ ಹೊರಟರು. ಭೂತದರ್ಶನವಾದಂತೆ ಬಿದ್ದಿದ್ದ ಪೋಲೀಸನಿಗೆ ಚೇತರಿಸಿಕೊಳ್ಳಲು ಬಹಳ ಹೊತ್ತೇ ಬೇಕಾಯಿತು. ಮತ್ತೆಂದೂ ಆತ ಸ್ವಾಮೀಜಿ ಹಾಗೂ ಅವರ ಸಂಗಡಿಗರ ತಂಟೆಗೆ ಹೋಗಲಿಲ್ಲ.</p>
<p>ಅಲೌಕಿಕ ಶಕ್ತಿಯೊಂದು ಸ್ವಾಮೀಜಿಯ ಹಿಂದೆ ನಿರಂತರವಾಗಿ ಇದ್ದುಕೊಂಡು ಕೆಲಸ ಮಾಡುತ್ತಿತ್ತೆಂಬುದನ್ನು ತೋರಿಸುವ ಘಟನೆಗಳು ಅವರ ಪರಿವ್ರಾಜಕ ಜೀವನದಲ್ಲಿ ಹಲವಾರು. ಫಾಜೀಪುರದ ಬಳಿ ಇಂಥದೊಂದು ಘಟನೆ ನಡೆಯಿತು. ಯಾವುದೋ ಟ್ರೈನಿನ ಮೂರನೇ ದರ್ಜೆಯ ಬಂಡಿಯಲ್ಲಿ ಸ್ವಾಮೀಜಿ ಪ್ರಯಾಣ ಮಾಡುತ್ತಿದ್ದರು. ಅವರು ಟ್ರೈನು ಹತ್ತುವಾಗ, ಅವರ ಭಕ್ತರು ಸ್ವಲ್ಪ ಹಣವನ್ನೂ ತಿಂಡಿತೀರ್ಥಗಳ ಬುತ್ತಿಯನ್ನೂ ಕೊಡಲು ಮುಂದಾಗಿದ್ದರು. ಆದರೆ ಅಪರಿಗ್ರಹ-ಅಸಂಗ್ರಹ ವ್ರತ ತೊಟ್ಟಿದ್ದ ಸ್ವಾಮೀಜಿ ಅದಾವುದನ್ನೂ ಸ್ವೀಕರಿಸದೆ ಮುಂದಿನ ಪ್ರಯಾಣಕ್ಕೆ ಒಂದು ಟಿಕೆಟನ್ನು ಮಾತ್ರ ಪಡೆದುಕೊಂಡಿದ್ದರು.</p>
<p>ಸ್ವಾಮೀಜಿಯ ಜೊತೆಯಲ್ಲೇ ಒಬ್ಬ ಶ್ರೀಮಂತ ಬನಿಯಾ (ವ್ಯಾಪಾರಿ) ಪ್ರಯಾಣ ಮಾಡು ತ್ತಿದ್ದ. ಇವನಿಗೆ ಸಂನ್ಯಾಸಿಗಳೆಂದರೆ ಆಗುತ್ತಿರಲಿಲ್ಲ. ಈ ಸಂನ್ಯಾಸಿಗಳೆಲ್ಲ ದುಡಿದು ತಿನ್ನಲು ಮನಸ್ಸಿಲ್ಲದೆ ತಿರುಪೆಯೆತ್ತಿ ಜೀವನಯಾಪನೆ ಮಾಡುವ ಸೋಂಬೇರಿಗಳು ಎಂದು ಅವನು ನಂಬಿದ್ದ. ಈಗ ಎದುರಿಗೇ ಒಬ್ಬ ಸಂನ್ಯಾಸಿ ಸಿಕ್ಕಾಗ, ಅವರನ್ನು ಒಂದೇ ಸಮನೆ ಛೇಡಿಸಲಾರಂಭಿ ಸಿದ. ವಿಪರೀತ ಸೆಕೆಯಿಂದ ಸ್ವಾಮೀಜಿಗೆ ತುಂಬ ದಾಹವಾಗಿತ್ತು. ಆದರೆ ಅಲ್ಲಿ ನೀರನ್ನೂ ಹಣ ಕೊಟ್ಟು ಕೊಂಡುಕೊಳ್ಳಬೇಕಾಗಿತ್ತು. ಕೈಯಲ್ಲೊಂದು ಬಿಡಿಗಾಸೂ ಇಲ್ಲದ್ದರಿಂದ ಸ್ವಾಮೀಜಿ ನೀರಿಲ್ಲದೆ ಸುಮ್ಮನಿರಬೇಕಾಗಿಯಿತು. ಇದನ್ನು ಕಂಡ ಬನಿಯಾ ಇನ್ನಷ್ಟು ಸಂತೋಷಗೊಂಡ. ಪ್ರತಿ ನಿಲ್ದಾಣದಲ್ಲೂ ಆತ ಬೇಕಾದಷ್ಟು ನೀರು ಕೊಂಡುಕೊಂಡು ಕುಡಿಯುತ್ತಿದ್ದ. ನೀರು ಕುಡಿ ಯುತ್ತ, ಸ್ವಾಮೀಜಿಯನ್ನು ಇನ್ನಷ್ಟು ಅಪಹಾಸ್ಯ ಮಾಡಿದ : “ಏನೋ, ನೋಡಿಲ್ಲಿ. ಈ ನೀರು ಎಷ್ಟು ಚೆನ್ನಾಗಿದೆ ಗೊತ್ತಾ ! ಆಹ್ ! ಪಾಪ, ನೀನಾದರೋ ಸಂನ್ಯಾಸಿ ; ಎಲ್ಲವನ್ನೂ ಬಿಟ್ಟವನು. ಈಗ ? ನೀರು ಕುಡಿಯಲೂ ಅದೃಷ್ಟವಿಲ್ಲ ! ಅನುಭವಿಸು, ನಿನ್ನ ಕರ್ಮ. ಅದೇ, ನನ್ನನ್ನು ನೋಡು! ಕೈತುಂಬ ಸಂಪಾದಿಸುತ್ತೇನೆ, ಹೊಟ್ಟೆ ತುಂಬ ತಿನ್ನುತ್ತೇನೆ. ಕುಡಿಯುತ್ತೇನೆ ! ನೀನೂ ಯಾಕೆ ನನ್ನಂತೆಯೇ ಸಂಪಾದನೆ ಮಾಡಿ ಸುಖವಾಗಿರಬಾರದಿತ್ತು ?”</p>
<p>ಹೀಗೇ ಸಾಗಿತು ಅವನ ಉಪದೇಶ. ಅವನು ಹೇಳುತ್ತಿರುವುದು ತಮಗೆ ಅರ್ಥವೇ ಆಗುತ್ತಿಲ್ಲ ವೇನೋ ಎಂಬಂತಿತ್ತು ಸ್ವಾಮೀಜಿಯ ಮುಖಭಾವ. ಆದರೂ ಆ ಬನಿಯಾ ತನ್ನ ಕೆಲಸವನ್ನು ನಿಲ್ಲಿಸಲೇ ಇಲ್ಲ. ರೈಲು ರಾತ್ರಿಯೆಲ್ಲ ಓಡಿ, ಮರುದಿನ ಮಧ್ಯಾಹ್ನ ತಾರಿಘಾಟ್ ನಿಲ್ದಾಣವನ್ನು ಸೇರಿತು. ಸ್ವಾಮೀಜಿಗೆ ಹಿಂದಿನ ದಿನದಿಂದಲೂ ಹೊಟ್ಟೆಗೆ ಏನೇನೂ ಬಿದ್ದಿರಲಿಲ್ಲ. ಸುಡುವ ಬಿಸಿಲು ಬೇರೆ. ಇಲ್ಲಿ ಅವರು ಟ್ರೈನು ಬದಲಾಯಿಸಬೇಕಿತ್ತೆಂದು ಕಾಣುತ್ತದೆ ; ಆದ್ದರಿಂದ ಟ್ರೈನಿನಿಂದಿಳಿದು ರೈಲುನಿಲ್ದಾಣದ ಷೆಡ್ಡಿನಲ್ಲಿ ಕುಳಿತುಕೊಂಡರು. ಆದರೆ ಕೂಲಿಯಾಳೊಬ್ಬ ಅವರನ್ನು ಅಲ್ಲಿ ಕುಳಿತುಕೊಳ್ಳಲೂ ಬಿಡಲಿಲ್ಲ. ಸರಿ, ಅಲ್ಲೇ ಒಂದು ಕಂಬಕ್ಕೆ ಒರಗಿಕೊಂಡು ಬಿಸಿಲಿನಲ್ಲೇ ಕುಳಿತರು ಸ್ವಾಮೀಜಿ.</p>
<p>ಬೆಂಬಿಡದ ಭೇತಾಳದಂತೆ ಇಲ್ಲಿಗೂ ಬಂದ ಬನಿಯಾ ! ಅಲ್ಲೇ ಒಂದು ಒಳ್ಳೇ ಜಾಗವನ್ನು ಹುಡುಕಿ ತನ್ನ ಜಮಖಾನವನ್ನು ಹಾಸಿದ. ಅದರ ಮೇಲೆ ಕುಳಿತು, ತನ್ನ ಗಂಟನ್ನು ಬಿಚ್ಚಿ ಒಂದೊಂದಾಗಿ ತಿಂಡಿಗಳನ್ನು ತೆಗೆದು ಹರಡಿದ. ರುಚಿಕರವಾದ ತಿಂಡಿಗಳನ್ನು ಚಪ್ಪರಿಸಿ ಚಪ್ಪರಿಸಿ ತಿನ್ನುತ್ತ ಮತ್ತೆ ಪ್ರಾರಂಭಿಸಿದ ತನ್ನ ಉಪದೇಶಾಮೃತವನ್ನು : “ಏನಯ್ಯ ? ಹೇಗಿದೆ ನೋಡಿದೆಯಾ ಈ ಪೂರಿಗಳು, ಲಾಡುಗಳು ! ಪಾಪ ! ನಿನಗೆ ಕಷ್ಟಪಟ್ಟು ದುಡಿದು ಹಣ ಸಂಪಾದನೆ ಮಾಡಲು ಇಷ್ಟವಿಲ್ಲ. ನಿನ್ನಂಥವರಿಗೆ ಇದೇ ಗತಿ. ಹಹ್ಹಹ್ಹ ! ಹೋಗಲಿ, ನಾನು ತಿನ್ನುವುದನ್ನಾದರೂ ಕಣ್ತುಂಬ ನೋಡಿ ಹೊಟ್ಟೆ ತುಂಬಿಸಿಕೊ.” ಬನಿಯಾ ಇಷ್ಟು ದುಷ್ಟನಾಗಿ ವರ್ತಿಸಿದರೂ, ಸ್ವಾಮೀಜಿಯ ಮುಖದ ಒಂದು ನರವೂ ಮಿಸುಕಲಿಲ್ಲ.</p>
<p>ಈ ಸಮಯಕ್ಕೆ ಸರಿಯಾಗಿ ಅದೇ ಊರಿನವನೊಬ್ಬ ಅವಸರವಸರವಾಗಿ ಅಲ್ಲಿಗೆ ಬಂದ. ಅವನ ಬಲಗೈಯಲ್ಲಿ ಒಂದು ದೊಡ್ಡ ಗಂಟು, ಒಂದು ಬಟ್ಟಲು. ಎಡಗೈಯಲ್ಲಿ ಮಣ್ಣಿನ ಹೂಜಿಯನ್ನೂ ಬಗಲಲ್ಲೊಂದು ಚಾಪೆಯನ್ನೂ ಹಿಡಿದಿದ್ದ. ಬಂದವನೇ, ಒಂದು ಶುಭ್ರವಾದ ಜಾಗದಲ್ಲಿ ಚಾಪೆ ಯನ್ನು ಹಾಸಿ, ತಾನು ತಂದದ್ದನ್ನೆಲ್ಲ ಅದರ ಮುಂದೆ ಹರಡಿ ಸ್ವಾಮೀಜಿಯನ್ನು ಕರೆದ :</p>
<p>“ಹ್ಞೂಂ, ಬನ್ನಿ, ಬನ್ನಿ ಬಾಬಾಜಿ. ಈ ತಿಂಡಿಗಳನ್ನೆಲ್ಲ ತೆಗೆದುಕೊಳ್ಳಿ. ಬಿಸಿಬಿಸಿಯಾಗಿರು ವಾಗಲೇ ಮುಗಿಸಿಬಿಡಿ.”</p>
<p>ಬನಿಯಾ ಇದನ್ನು ನೋಡಿದ. ಅವನ ಮುಖದ ಕಳೆಯೇ ಇಂಗಿಹೋಯಿತು. ಕಣ್ಣು ಬಾಯಿ ತೆರೆದುಕೊಂಡು ನೋಡಲಾರಂಭಿಸಿದ.</p>
<p>ಸ್ವಾಮೀಜಿಗೂ ಆಶ್ಚರ್ಯವಾಯಿತು. ಯಾರನ್ನು ಈತ ಕರೆಯುತ್ತಿರುವುದು ? .. . ತಮ್ಮನ್ನೇ!</p>
<p>“ಅಪ್ಪಾ, ನೀನು ನನ್ನನ್ನು ಬೇರೆ ಯಾರೋ ಎಂದು ತಪ್ಪು ತಿಳಿದಿದ್ದೀಯೆ. ನಾನು ನಿನ್ನನ್ನು ಈ ಹಿಂದೆ ಎಂದೂ ನೋಡಿದ ನೆನಪಿಲ್ಲ.”</p>
<p>“ಇಲ್ಲ ಇಲ್ಲ ಬಾಬಾಜಿ, ನಾನು ನಿಮ್ಮನ್ನೇ ನೋಡಿದ್ದು. ಹ್ಞೂ, ಬೇಗ ಬನ್ನಿ !”</p>
<p>“ನೀನು ನನ್ನನ್ನು ನೋಡಿದೆಯಾ ! ಎಲ್ಲಿ, ಯಾವಾಗ ?”</p>
<p>“ಬಾಬಾಜಿ, ನಾನೊಬ್ಬ ಸಿಹಿತಿಂಡಿ ವ್ಯಾಪಾರಿ. ಇವತ್ತು ಬೆಳಿಗ್ಗೆ ಊಟವಾದ ಮೇಲೆ, ಸ್ವಲ್ಪ ನಿದ್ರೆ ಮಾಡೋಣ ಅಂತ ಮಲಗಿದ್ದೆ. ಆಗ ನನಗೆ ಕನಸಿನಲ್ಲಿ ಶ್ರೀರಾಮಚಂದ್ರ ಕಾಣಿಸಿಕೊಂಡು ನಿಮ್ಮನ್ನು ತೋರಿಸಿ, ‘ನೋಡು ನೋಡು, ಈತ ನನ್ನ ಭಕ್ತ. ಮೊನ್ನೆಯಿಂದ ತುಂಬ ಹಸಿದುಕೊಂಡಿ ದ್ದಾನೆ. ನನಗೆ ಬಹಳ ದುಃಖವಾಗುತ್ತಿದೆ. ನೀನು ಈ ಕ್ಷಣವೇ ಪೂರಿ-ಪಲ್ಯ ತಯಾರಿಸಿ, ಸಿಹಿತಿಂಡಿ, ಒಳ್ಳೇ ತಂಪು ನೀರು, ಎಲ್ಲವನ್ನೂ ತೆಗೆದುಕೊಂಡು ರೈಲು ನಿಲ್ದಾಣಕ್ಕೆ ಹೋಗು’ ಅಂತ ಸ್ಪಷ್ಟವಾಗಿ ಹೇಳಿದ. ನನಗೆ ಎಚ್ಚರವಾಯಿತು. ಆದರೆ ಇದೇನೋ ವಿಚಿತ್ರ ಕನಸು ಎಂದು ಭಾವಿಸಿ, ನಾನು ಮಗ್ಗುಲು ಬದಲಾಯಿಸಿ ಮಲಗಿಬಿಟ್ಟೆ. ಆದರೆ, ಬಾಬಾಜಿ, ಪರಮ ದಯಾಳುವಾದ ರಾಮಚಂದ್ರ, ನನ್ನ ಮೇಲೆ ಕೃಪೆದೋರಿ ಮತ್ತೆ ಕಾಣಿಸಿಕೊಂಡ ! ಹಾಸಿಗೆಯಿಂದ ನನ್ನನ್ನು ನಿಜಕ್ಕೂ ನೂಕಿ, ‘ಏಳು ಮೇಲೇಳು, ಬೇಗ ನಾನು ಹೇಳಿದ್ದನ್ನು ಮಾಡು’ ಎಂದು ಅವಸರಪಡಿಸಿದ. ನಾನು ತಕ್ಷಣ ಮೇಲೆದ್ದು ಸ್ವಲ್ಪ ಪೂರಿ-ಪಲ್ಯ ತಯಾರಿಸಿ, ಇವತ್ತು ಬೆಳಿಗ್ಗೆ ತಾನೇ ಮಾಡಿದ್ದ ಸಿಹಿತಿಂಡಿಯನ್ನೂ ತೆಗೆದುಕೊಂಡು ಓಡಿ ಬಂದೆ. ದೂರದಿಂದಲೇ ನಿಮ್ಮನ್ನು ಗುರುತಿಸಿಬಿಟ್ಟೆ ! ಇನ್ನು ತಡಮಾಡದೆ ಇದನ್ನು ಸ್ವೀಕರಿಸಿ ಬಾಬಾಜಿ. ಪಾಪ, ನಿಮಗೆ ಬಹಳ ಹಸಿವೆಯಾಗಿರಬೇಕು.”</p>
<p>ಸ್ವಾಮೀಜಿಯ ಕಂಗಳಿಂದ ಅಶ್ರುಧಾರೆ ಚಿಮ್ಮಿತು. ಗದ್ಗದ ಸ್ವರದಿಂದ ಸರಳ ಹೃದಯದ ಈ ಅತಿಥೇಯನಿಗೆ ತಮ್ಮ ಧನ್ಯವಾದ ಹೇಳಿದರು. ಆದರೆ ಆತ ಅದನ್ನು ಪ್ರತಿಭಟಿಸುತ್ತ, “ಅಯ್ಯೋ, ನನಗೇಕೆ ಧನ್ಯವಾದ ! ಎಲ್ಲವೂ ಶ್ರೀರಾಮನ ಕೃಪೆ !” ಎಂದ. ಇದನ್ನೆಲ್ಲ ನೋಡುತ್ತಿದ್ದ ಬನಿಯಾ ಆಶ್ಚರ್ಯಾಘಾತದಿಂದ ಸ್ತಬ್ಧನಾದ. ಬಳಿಕ ಸ್ವಾಮೀಜಿಯ ಪಾದಕ್ಕೆ ಬಿದ್ದು, “ಕ್ಷಮಿಸಿಬಿಡಿ ಬಾಬಾಜಿ, ನನ್ನನ್ನು ಕ್ಷಮಿಸಿಬಿಡಿ” ಎಂದು ಬೇಡಿಕೊಂಡ.</p>
<p>ಸ್ವಾಮೀಜಿಗೆ ಶ್ರೀರಾಮಕೃಷ್ಣರು ಉಪದೇಶಿದ ಮಂತ್ರ ರಾಮಮಂತ್ರ. ರಾಮನೇ ಅವರ ಇಷ್ಟದೇವತೆ. ಇಂತಹ ಅಸಾಹಯಕ ಪರಿಸ್ಥಿತಿಯಲ್ಲಿ, ಶ್ರೀರಾಮ ತನ್ನ ನಂಬಿದವರನ್ನು ಕಾಪಾಡಿದ ಮಾರ್ಮಿಕ ಘಟನೆಯಿದು.</p>
<p>ಸ್ವಾಮೀಜಿ ಅದೇ ಪ್ರಾಂತದಲ್ಲಿ ಪ್ರಯಾಣ ಮಾಡುತ್ತಿದ್ದಾಗ ನಡೆದ ಇನ್ನೊಂದು ಘಟನೆ. ಒಮ್ಮೆ ಅವರು ಕುಳಿತಿದ್ದ ಬೋಗಿಯಲ್ಲೇ ಇಬ್ಬರು ಬಿಳಿಯರೂ ಇದ್ದರು. ಅವರು ಸ್ವಾಮೀಜಿ ಯನ್ನು ಕಂಡು ಇವನ್ಯಾರೋ ಒಬ್ಬ ಗಾಂಪನಿರಬೇಕೆಂದು ಊಹಿಸಿ ಅವರ ವಿಷಯವಾಗಿ ಇಂಗ್ಲಿಷಿ ನಲ್ಲಿ ಮಾತನಾಡಿಕೊಳ್ಳುತ್ತ ಅಪಹಾಸ್ಯ ಮಾಡಲಾರಂಭಿಸಿದರು. ಅವರ ಮಾತುಗಳ ಒಂದು ಪದ ಕೂಡ ತಮಗೆ ಅರ್ಥವಾಗಲಿಲ್ಲವೇನೋ ಎಂಬಂತೆ ಸುಮ್ಮನೆ ಕುಳಿತಿದ್ದರು ಸ್ವಾಮೀಜಿ. ರೈಲು ಒಂದು ನಿಲ್ದಾಣಕ್ಕೆ ಬಂದು ನಿಂತಿತು. ಸ್ವಾಮೀಜಿಗೆ ಕುಡಿಯಲು ನೀರು ಬೇಕಾಗಿತ್ತು. ಅಲ್ಲೇ ಇದ್ದ ಸ್ಟೇಶನ್ ಮಾಸ್ಟರರ ಹತ್ತಿರ, “ಇಲ್ಲಿ ಕುಡಿಯಲು ನೀರು ಸಿಗಬಹುದೆ ?” ಎಂದು ಇಂಗ್ಲಿಷಿನಲ್ಲಿ ಕೇಳಿದರು. ತಕ್ಷಣ ಆ ಇಬ್ಬರು ಬಿಳಿಯರು ಮುಖ ಮುಖ ನೋಡಿಕೊಂಡರು–“ಎಲಾ, ಈತನಿಗೆ ಇಂಗ್ಲಿಷ್ ಬರುತ್ತದೆ !” ಇಲ್ಲಿಯವರೆಗೆ ತಾವು, ಅವರಿಗೆ ಇಂಗ್ಲಿಷ್ ಬರುವುದಿಲ್ಲವೆಂದು ತಿಳಿದು ಕೊಂಡು ಅಪಹಾಸ್ಯ ಮಾಡಿ ಮಾತನಾಡಿಕೊಂಡದ್ದನ್ನೆಲ್ಲ ಅವರು ಅರ್ಥಮಾಡಿಕೊಂಡುಬಿಟ್ಟಿ ದ್ದಾರೆ ಎಂದು ಗೊತ್ತಾದಾಗ ತಬ್ಬಿಬ್ಬಾದರು. ಕ್ಷಮೆ ಕೋರುವ ದನಿಯಲ್ಲಿ ಸ್ವಾಮೀಜಿಯನ್ನು ಕೇಳಿದರು : “ನಮ್ಮ ಮಾತು ನಿಮಗೆ ಅರ್ಥವಾಗುತ್ತಿದ್ದರೂ ನೀವೇಕೆ ಪ್ರತಿಭಟಿಸದೆ ಸುಮ್ಮನೆ ಕುಳಿತಿದ್ದಿರಿ ?”</p>
<p>ಕಿಟಕಿಯಾಚೆ ನೋಡುತ್ತ ಸ್ವಾಮೀಜಿ ಶಾಂತವಾಗಿ ಹೇಳಿದರು : “ನಾನು ಮೂರ್ಖರನ್ನು ನೋಡುತ್ತಿರುವುದು ಇದು ಮೊದಲ ಸಲವೇನಲ್ಲವಲ್ಲ.”</p>
<p>ಈ ಖಾರದ ಉತ್ತರವನ್ನು ಕೇಳಿ ಆ ಇಂಗ್ಲಿಷರಿಗೆ ಕೋಪ ಬಂದರೂ ಸ್ವಾಮೀಜಿಯ ಕಟ್ಟು ಮಸ್ತಾದ ಮೈಕಟ್ಟನ್ನೂ ಅವರ ಕಣ್ಣುಗಳಲ್ಲಿ ಸೂಸುತ್ತಿದ್ದ ಆತ್ಮಶಕ್ತಿಯನ್ನೂ ಕಂಡು ತಣ್ಣಗಾಗಿ ಕ್ಷಮೆ ಕೇಳಿದರು.</p>
<p>ಸ್ವಾಮೀಜಿಗೆ ಈ ದೀರ್ಘ ರೈಲು ಪ್ರಯಾಣಗಳ ಅವಧಿಯಲ್ಲಿ ಎಷ್ಟೆಷ್ಟೋ ಹೊಸ ಅನುಭವ ಗಳಾಗುತ್ತಿದ್ದುವು. ಜನರ ವಿಚಿತ್ರ ರೀತಿನೀತಿಗಳು, ಮಾತುಕತೆಗಳು ಅವರಿಗೆ ಮನರಂಜನೆ ಯನ್ನೊದಗಿಸುತ್ತಿದ್ದುವು. ಕೆಲವೊಮ್ಮೆ ಇಂತಹ ಸಂದರ್ಭಗಳಲ್ಲಿ ಅವರು ಬಾಲಕ ನರೇಂದ್ರನೇ ಆಗಿಬಿಡುತ್ತಿದ್ದರು. ಒಂದು ಸಲ ಯಾವುದೋ ದೀರ್ಘ ಪ್ರಯಾಣದ ಸಮಯದಲ್ಲಿ ಒಬ್ಬ ತರುಣ ಅವರಿಗೆ ಗಂಟುಬಿದ್ದಿದ್ದ. ಇವನಿಗೆ ವಾಮಾಚಾರ ಮೊದಲಾದುವುಗಳಲ್ಲಿ ಬಹಳ ಆಸಕ್ತಿ. ಬೋಗಿಯ ಒಂದು ಮೂಲೆಯಲ್ಲಿ ಪದ್ಮಾಸನ ಹಾಕಿಕೊಂಡು ಕುಳಿತಿದ್ದ ಸ್ವಾಮೀಜಿಯನ್ನು ಕಂಡು ಆಕರ್ಷಿತನಾಗಿ, ಹತ್ತಿರ ಬಂದು ಮಾತಿಗಾರಂಭಿಸಿದ. ಅಷ್ಟರಲ್ಲಿ ಅವರು ಈ ತರುಣನ ಹತ್ತಿರ ಒಂದು ದೊಡ್ಡ ಊಟದ ಡಬ್ಬಿಯಿರುವುದನ್ನು ಗಮನಿಸಿದರು. ಬೆಳಗಿನಿಂದ ಅವರಿಗೆ ತಿನ್ನಲು ಏನೂ ಸಿಕ್ಕಿರಲಿಲ್ಲ. ಸಹ ಪ್ರಯಾಣಿಕ ಕೇಳಿದ :</p>
<p>“ಸ್ವಾಮೀಜಿ, ನೀವು ಹಿಮಾಲಯಕ್ಕೆ ಹೋಗಿದ್ದೀರಾ ?”</p>
<p>“ಓಹೊ, ಹೋಗಿದ್ದೇನೆ. ಅಷ್ಟೇ ಅಲ್ಲ, ಅಲ್ಲಿ ನಾನು ಬಹಳ ಕಾಲ ವಾಸಿಸಿದ್ದೇನೆ. ಅಲ್ಲಿನ ಒಂದೊಂದು ಶಿಖರವೂ ನನಗೆ ಚೆನ್ನಾಗಿ ಗೊತ್ತು.”</p>
<p>“ಹೌದೆ ! ಹಾಗಾದರೆ ನೀವಲ್ಲಿ ಹಲವಾರು ಪವಾಡಪುರುಷರನ್ನು ಕಂಡಿರಬೇಕು ! ಅವರು ಮಾಡುವ ಅದ್ಭುತ ಪವಾಡಗಳನ್ನೇನಾದರೂ ನೋಡಿದ್ದೀರಾ ? ನನಗಂತೂ ಇದರಲ್ಲೆಲ್ಲ ತುಂಬ ಆಸಕ್ತಿ !”</p>
<p>ನಿಜವಾದ ಆಧ್ಯಾತ್ಮಿಕ ಜೀವನಕ್ಕೂ ಪವಾಡಗಳಿಗೂ ಸಂಬಂಧವಿಲ್ಲ ಎಂಬುದು ಈ ಮುಗ್ಧ ತರುಣನಿಗೆ ತಿಳಿಯದು. ಪವಾಡ ಮಾಡುವವರೇ ಮಹಾಮಹಿಮರು ಎಂದು ನಂಬಿದ್ದಾನೆ. ಈತನಿಗೆ ಅತೀಂದ್ರಿಯ ಶಕ್ತಿಗಳ ಮೇಲಿರುವ ಭ್ರಾಂತಿಯನ್ನು ಹೋಗಲಾಡಿಸಬೇಕೆಂದು ನಿಶ್ಚಯಿಸಿ ದರು ಸ್ವಾಮೀಜಿ. ಆದರೆ ಮೊದಮೊದಲು ಒಳ್ಳೇ ತಮಾಷೆಯಾಗಿ ಆ ತರುಣನ ಪ್ರಶ್ನೆಗಳಿಗೆ ತುಂಬ ರಸವತ್ತಾದ ಉತ್ತರಗಳನ್ನು ಕೊಡಲಾರಂಭಿಸಿದರು.</p>
<p>“ನಾನು ಹಿಮಾಲಯದಲ್ಲಿ ಅನೇಕ ಮಹಾತ್ಮರನ್ನು ಭೇಟಿಯಾಗಿದ್ದೇನೆ. ಏನವರ ಶಕ್ತಿಗಳು ! ಏನವರ ತೇಜಸ್ಸು ! ಅವರೆಲ್ಲ ಯಾವಾಗಲೂ ಅದ್ಭುತವಾದ ಸಾಧನೆಗಳಲ್ಲಿ ತೊಡಗಿರುತ್ತಾರೆ. ಅವರು ಕಣ್ಣಿಗೆ ಬೀಳುವುದೇ ಕಷ್ಟ. ಆದರೆ ಅವರನ್ನು ಒಲಿಸಿಕೊಂಡು ಮಾತನಾಡಿಸಿದರೆ ಎಷ್ಟೋ ವಿಷಯಗಳನ್ನು ತಿಳಿದುಕೊಳ್ಳಬಹುದು . . .”</p>
<p>ಸಹಪ್ರಯಾಣಿಕನ ಆನಂದಾಶ್ಚರ್ಯಗಳಿಗೆ ಪಾರವೇ ಇಲ್ಲ. ಅವನ ಕುತೂಹಲ ಭುಗಿಲೆದ್ದು ಬಗೆಬಗೆಯ ಪ್ರಶ್ನೆಗಳನ್ನು ಕೇಳಲಾರಂಭಿಸಿದ :</p>
<p>“ತಾವು ಭೇಟಿ ಮಾಡಿದ ಮಹಾತ್ಮರು ಈ ಯುಗದ ಕಾಲವಧಿಯ ಬಗ್ಗೆ ಏನಾದರೂ ಹೇಳಿದರೆ? ಅವರಿಗೆ ಈ ವಿಷಯವೆಲ್ಲ ಚೆನ್ನಾಗಿ ತಿಳಿದಿರುತ್ತದೆ ಅಲ್ಲವೆ ? ಕಲಿಯುಗ ಇನ್ನೇನು ಮುಗಿಯುತ್ತ ಬಂದಿರಬೇಕು. ಹೇಗಿರಬಹುದೋ ಸತ್ಯಯುಗ !”</p>
<p>“ಹೌದು ಹೌದು ! ಈ ಬಗ್ಗೆ ನಾನು ಅವರೊಂದಿಗೆ ವಿವರವಾಗಿ ಚರ್ಚಿಸಿದೆ. ಅವರು ಇವುಗಳ ಬಗ್ಗೆ ಬಹಳ ಚೆನ್ನಾಗಿ ಹೇಳಿದರು” ಎಂದು ಸ್ವಾಮೀಜಿ, ಆ ಮಾತುಕತೆಯನ್ನು ಸವಿವರವಾಗಿ ಕಣ್ಣಿಗೆ ಕಟ್ಟುವಂತೆ ಬಣ್ಣಿಸಲಾರಂಭಿಸಿದರು. ಅತ್ತ ರೈಲು ಓಡುತ್ತಿದ್ದಂತೆ, ಸ್ವಾಮೀಜಿಯ ಕಥೆಗಳೂ ಮುಂದುವರಿದುವು. ಅವರು ಹೇಳುವುದನ್ನೇ ಕಿವಿ-ಕಣ್ಣು ಅಗಲಿಸಿಕೊಂಡು ಕೇಳಿದ ತರುಣ ಅವರಾಡಿದ ಪ್ರತಿಯೊಂದು ಮಾತನ್ನೂ ನಂಬಿದ. ಕೊನೆಗೆ ಸ್ವಾಮೀಜಿ ತಮ್ಮ ಮಾತನ್ನು ನಿಲ್ಲಿಸಿದಾಗ ತನಗೆ ಪ್ರಿಯವಾದ ವಿಷಯದ ಬಗ್ಗೆ ಇಷ್ಟೆಲ್ಲ ಹೊಸ ವಿಚಾರಗಳನ್ನು ತಿಳಿಸಿಕೊಟ್ಟ ಅವರ ಬಗ್ಗೆ ತುಂಬ ಸಂತೋಷ ತಾಳಿ, ತನ್ನೊಡನೆ ಅವರನ್ನು ಊಟಕ್ಕೆ ಕರೆದ. ಬೇಡ ಎನ್ನಲಿಲ್ಲ ಸ್ವಾಮೀಜಿ.</p>
<p>ಊಟವಾಯಿತು. ಕೈತೊಳೆದು ಬಂದು ಯಥಾಸ್ಥಾನದಲ್ಲಿ ಕುಳಿತರು ಸ್ವಾಮೀಜಿ. ಈ ಮನುಷ್ಯನ ಮನಸ್ಸು ಒಳ್ಳೆಯದಾದರೂ, ಹಿಂದು ಮುಂದು ನೋಡದೆ ಎಲ್ಲವನ್ನೂ ನಂಬುವ ಪ್ರವೃತ್ತಿ ಯಿಂದಾಗಿ ಈತ ತಪ್ಪುದಾರಿ ಹಿಡಿದಿದ್ದಾನೆ ಎಂದು ಅವರಿಗನ್ನಿಸಿತು. ಇವನಿಗೆ ತಿಳಿಯಹೇಳಿದರೆ ತಿದ್ದಿಕೊಂಡಾನು ಎಂದು ಊಹಿಸಿದರು. ಸ್ವಲ್ಪ ಹೊತ್ತು ಸುಮ್ಮನೆ ಕುಳಿತಿದ್ದು, ತಾವೇ ಸಂಭಾಷಣೆ ಯನ್ನು ಪುನರಾರಂಭಿಸಿದರು :</p>
<p>“ಅಲ್ಲಾ, ನೀನು ಅಷ್ಟೊಂದು ತಿಳಿದವನು, ಅದು ಗೊತ್ತು-ಇದು ಗೊತ್ತು ಎಂದು ಜಂಬ ಕೊಚ್ಚಿಕೊಳ್ಳುತ್ತಿದ್ದವನು, ಈಗ ನಾನು ಹೇಳಿದ ಈ ತಲೆಬುಡವಿಲ್ಲದ ಕತೆಗಳನ್ನು ಅದು ಹೇಗೆ ಸ್ವಲ್ಪವೂ ಅನುಮಾನ ಪಡದೆ ಗುಳಕ್ ಅಂತ ನುಂಗಿಬಿಟ್ಟೆ ?”</p>
<p>ಆ ತರುಣ ದಿಗ್ಭ್ರಾಂತನಾದ.</p>
<p>“ಏನು ! ನೀವು ಇಷ್ಟು ಹೊತ್ತೂ ಹೇಳಿದ್ದೆಲ್ಲ ಸುಳ್ಳೇ ಹಾಗಾದರೆ ?”</p>
<p>“ನಿನ್ನನ್ನು ನೋಡಿದರೆ ಬುದ್ಧಿವಂತನಂತೆ ಕಾಣುತ್ತೀಯೆ. ನಿನ್ನಂತಹ ವ್ಯಕ್ತಿ ಎಲ್ಲವನ್ನೂ ವಿಚಾರ ಮಾಡಿ, ಬುದ್ಧಿಯ ಒರೆಗಲ್ಲಿಗೆ ತಿಕ್ಕಿ ನೋಡಬೇಕು. ವಿವೇಕವನ್ನು ಉಪಯೋಗಿಸಬೇಕು. ಈ ಪವಾಡಗಳನ್ನು ಪವಾಡಪುರುಷರನ್ನು ನಂಬಿ ಕುಳಿತಿದ್ದೀಯಲ್ಲ, ನೀನು ಏನಾಶ್ಚರ್ಯ !”</p>
<p>ನಾಚಿಕೆಯಿಂದ ತಲೆತಗ್ಗಿಸಿದ ಆ ಯುವಕ. ಸ್ವಾಮೀಜಿ ಮುಂದುವರಿಸಿದರು :</p>
<p>“ನೋಡು, ಈ ಮಾಯಾಮಂತ್ರಗಳಿಗೂ ಆಧ್ಯಾತ್ಮಿಕತೆಗೂ ಏನೇನೂ ಸಂಬಂಧವಿಲ್ಲ. ನಿಜವಾದ ಆಧ್ಯಾತ್ಮಿಕ ಜೀವನದಿಂದ ಮಾತ್ರ ನಿನಗೆ ಶ್ರೇಯಸ್ಸು. ಕೇವಲ ಪವಾಡಗಳನ್ನು ಮಾಡಿ ತೋರಿಸುವುದರಲ್ಲೇ ಮುಳುಗಿರುವವರನ್ನು ಪರೀಕ್ಷೆಮಾಡಿ ನೋಡಿದಾಗ ಗೊತ್ತಾಗುತ್ತದೆ, ಅವ ರೆಲ್ಲ ಆಸೆಗಳ ದಾಸರು, ಹೆಸರು-ಕೀರ್ತಿಗಳ ಬೆನ್ನಟ್ಟುವವರು ಎಂದು. ಶೀಲಬಲವನ್ನು ಕಾಪಾಡಿ ಕೊಳ್ಳುವುದರಲ್ಲೇ ನಿಜವಾದ ಆಧ್ಯಾತ್ಮಿಕತೆಯಿರುವುದು. ಎಲ್ಲ ಆಸೆಗಳನ್ನೂ ಕಾಮಭಾವನೆ ಗಳನ್ನೂ ನಿರ್ಮೂಲನ ಮಾಡುವುದರಲ್ಲೇ ಆಧ್ಯಾತ್ಮಿಕತೆ ಇರುವುದು. ಯಾವ ಈ ಮಂಕುಗೊಳಿ ಸುವ ಪವಾಡಗಳು ನಮ್ಮ ಜೀವನದ ಮಹತ್ತರ ಸಮಸ್ಯೆಗಳನ್ನು ಬಗೆಹರಿಸುವಲ್ಲಿ ಸಂಪೂರ್ಣ ನಿರರ್ಥಕವೋ ಅಂಥವುಗಳ ಹಿಂದೋಡುವುದೆಂದರೆ ಭಯಂಕರ ಶಕ್ತಿಹ್ರಾಸ. ಅವು ಮನುಷ್ಯನನ್ನು ಕಡು ಸ್ವಾರ್ಥಿಯನ್ನಾಗಿಸಿ ಅಧಃಪತನದೆಡೆಗೆ ಎಳೆದೊಯ್ಯುತ್ತವೆ. ನಮ್ಮ ರಾಷ್ಟ್ರವನ್ನು ನೀತಿ ಭ್ರಷ್ಟಗೊಳಿಸಿರುವುದು ಇಂತಿಂತಹ ಅವಿವೇಕಗಳೆ. ನಮಗೀಗ ಬೇಕಾಗಿರುವುದು ಪ್ರಬಲ ವಿವೇಕ ಪ್ರಜ್ಞೆ, ಸಾಮಾಜಿಕ ಪ್ರಜ್ಞೆ ಮತ್ತು ನಮ್ಮನ್ನು ಪುರುಷಸಿಂಹರನ್ನಾಗಿಸಬಲ್ಲ ತತ್ತ್ವಶಾಸ್ತ್ರ ಹಾಗೂ ಧರ್ಮ.”</p>
<p>ಸ್ವಾಮೀಜಿಯ ಮಾತುಗಳನ್ನು ಗಮನವಿಟ್ಟು ಕೇಳಿದ ಆ ತರುಣ ಅವರ ಮಾತಿನ ತಥ್ಯವನ್ನು ಮನಗಂಡ. ಅಲ್ಲದೆ ಇಲ್ಲಿಯವರೆಗೆ ತನ್ನಲ್ಲಿ ಮನೆಮಾಡಿದ್ದ ತಪ್ಪು ತಿಳಿವಳಿಕೆಯನ್ನು ಕಂಡು ಕೊಂಡ. ಇನ್ನುಮುಂದೆ ತಾನು ಅವರ ಮಾತಿನಂತೆಯೇ ನಡೆಯುವುದಾಗಿ ಮಾತುಕೊಟ್ಟ.</p>
<p>ಮುಂದೊಮ್ಮೆ, ತಮ್ಮ ಪರಿವ್ರಾಜಕ ದಿನಗಳ ಬಗ್ಗೆ ಗಿರೀಶ್​ಚಂದ್ರನೊಂದಿಗೆ ಮಾತನಾಡುತ್ತ ಸ್ವಾಮೀಜಿ, ಖೇತ್ರಿ ರಾಜ್ಯದಲ್ಲಿ ನಡೆದ ಒಂದು ಘಟನೆಯನ್ನು ತಿಳಿಸುತ್ತಾರೆ. ಆಗ ಅವರು ಯಾವುದೋ ಗ್ರಾಮಾಂತರ ಪ್ರದೇಶದಲ್ಲಿ ಉಳಿದುಕೊಂಡಿದ್ದರೆಂದು ಕಾಣುತ್ತದೆ. ಅವರನ್ನು ಕಾಣಲು ಜನ ಹಿಂಡುಹಿಂಡಾಗಿ ಬರಲಾರಂಭಿಸಿದ್ದರು. ಒಮ್ಮೆಯಂತೂ ಜನರ ಸಂಖ್ಯೆ ಎಷ್ಟು ಹೆಚ್ಚಾಗಿಬಿಟ್ಟಿತ್ತೆಂದರೆ, ಮೂರು ಹಗಲು-ಮೂರು ರಾತ್ರಿಗಳವರೆಗೆ ಸ್ವಾಮೀಜಿ ಜನರೊಂದಿಗೆ ನಿರಂತರವಾಗಿ ಮಾತನಾಡುತ್ತಲೇ ಇರಬೇಕಾಯಿತು. “ಇದನ್ನೀಗ ನಂಬಲು ಕಷ್ಟವೆಂಬಂತೆ ತೋರುತ್ತದೆ. ಆದರೂ ಅದು ಸತ್ಯ” ಎಂದು ಹೇಳಿದ್ದಾರೆ ಸ್ವಾಮೀಜಿ. ಜನರೇನೋ ಬರುತ್ತಿದ್ದರು; ಅಧ್ಯಾತ್ಮ-ಸಂಸಾರ-ಶಾಸ್ತ್ರಗಳು ಎಂದೆಲ್ಲ ಮಾತನಾಡಿ, ನಮಸ್ಕರಿಸಿ ಹೊರಟುಬಿಡುತ್ತಿದ್ದರು. ಆದರೆ ಅಷ್ಟು ಹೊತ್ತಿಗೆ ಇನ್ನಷ್ಟು ಜನ ಬಂದು ಕುಳಿತಿರುತ್ತಿದ್ದರು. ಹೀಗಾಗಿ ಸ್ವಾಮೀಜಿಗೆ ಒಂದೇ ಒಂದು ನಿಮಿಷವೂ ಬಿಡುವು ಸಿಕ್ಕಿರಲಿಲ್ಲ. ಅಷ್ಟೇ ಅಲ್ಲ, ಅವರು ಹಸಿದಿದ್ದಾರೆಯೆ ? ಏನಾದರೂ ಉಂಡರೆ ?–ಎಂದು ಒಬ್ಬರಾದರೂ ಕೇಳಬೇಕಲ್ಲ ! ಮೂರನೆಯ ದಿನ ರಾತ್ರಿ, ಬಂದಿದ್ದ ಜನರೆಲ್ಲ ಹೊರಟುಹೋದಮೇಲೆ, ಮೂಲೆಯಲ್ಲಿ ನಿಂತಿದ್ದ ಒಬ್ಬ ಮನುಷ್ಯ ಅವರನ್ನು ಮಾತ ನಾಡಿಸಿದ. ಅವನೊಬ್ಬ ಅಂತ್ಯಜ, ಕಡುಬಡವ ಎಂಬುದು ನೋಡಿದರೇ ತಿಳಿಯುತ್ತಿತ್ತು. ಆತ ಹೇಳಿದ :</p>
<p>“ಸ್ವಾಮೀಜಿ, ನಾನು ಮೂರು ದಿನಗಳಿಂದಲೂ ಗಮನಿಸುತ್ತಲೇ ಇದ್ದೇನೆ, ನೀವು ಏನೂ ಆಹಾರವನ್ನೇ ತೆಗೆದುಕೊಂಡಂತೆ ಕಾಣಲಿಲ್ಲ. ಇಲ್ಲಿಗೆ ಬಂದವರೆಲ್ಲ ಮಾತುಕತೆಯಾಡಿಕೊಂಡು ಸುಖವಾಗಿ ಹೊರಟುಬಿಟ್ಟರು. ನೀವು ಮಾತ್ರ ಹೀಗೆ ಉಪವಾಸವಿದ್ದೀರಿ. ನಿಮ್ಮನ್ನು ನೋಡಿದರೆ ನನಗೆ ತುಂಬ ಸಂಕಟವಾಗುತ್ತಿದೆ, ಸ್ವಾಮೀಜಿ,”</p>
<p>ಈ ಬಡವನಿಗೆ ಇರುವ ಕಾಳಜಿಯನ್ನು ಕಂಡು ಸ್ವಾಮೀಜಿಯ ಹೃದಯ ತುಂಬಿ ಬಂದಿತು. ಸಾಕ್ಷಾತ್ ಭಗವಂತನೇ ಈತನ ರೂಪದಲ್ಲಿ ಬಂದಿರಬಹುದೆ !</p>
<p>“ಹೌದು, ನಾನು ತುಂಬ ಹಸಿದಿದ್ದೇನೆ. ನೀನು ನನಗೇನಾದರೂ ತಿನ್ನಲು ತಂದುಕೊಡಲು ಸಾಧ್ಯವೆ ?”</p>
<p>ಆತ ಅಂಜುತ್ತಂಜುತ್ತಲೇ ಉತ್ತರಿಸಿದ :</p>
<p>“ನಿಮಗೇನಾದರೂ ತಿನ್ನಲು ಕೊಡಬೇಕು ಎಂಬ ಆಸೆ ನನಗೇನೋ ಇದೆ, ಸ್ವಾಮೀಜಿ, ಆದರೆ ನಾನೊಬ್ಬ ಚಮ್ಮಾರ. ನನ್ನಂಥವರು ಮುಟ್ಟಿದ್ದನ್ನು ನೀವು ಹೇಗೆ ತಿನ್ನಲಾದೀತು ? ಆದರೆ ನೀವು ಅನುಮತಿ ನೀಡುವುದಾದರೆ ನಾನು ಹಿಟ್ಟು ಬೇಳೆ ಮೊದಲಾದುವುಗಳನ್ನೆಲ್ಲ ತಂದುಕೊಡುತ್ತೇನೆ. ನೀವೇ ಚಪಾತಿ ಮಾಡಿಕೊಳ್ಳಬಹುದು. ನೀವು ಒಪ್ಪಿಕೊಂಡರೆ ನಾನು ಧನ್ಯ.”</p>
<p>“ನೋಡು, ನಾನೊಬ್ಬ ಸಂನ್ಯಾಸಿ ; ಅಗ್ನಿಸ್ಪರ್ಶ ಮಾಡುವಂತಿಲ್ಲ. ಆದ್ದರಿಂದ ನೀನೇನೂ ಚಿಂತಿಸಬೇಡ, ನೀನೇ ಚಪಾತಿಗಳನ್ನು ಮಾಡಿ ತಂದುಕೊಡು. ನಾನು ಸಂತೋಷದಿಂದ ಅವು ಗಳನ್ನು ತೆಗೆದುಕೊಳ್ಳುತ್ತೇನೆ.”</p>
<p>ಈಗ ಚಮ್ಮಾರನಿಗೆ ವಿಪರೀತ ದಿಗಿಲಾಯಿತು.</p>
<p>“ಸ್ವಾಮೀಜಿ, ಅದು ಖಂಡಿತ ಸಾಧ್ಯವಿಲ್ಲ. ನಾನೇನೋ ಇವತ್ತು ನಿಮಗೆ ಚಪಾತಿಗಳನ್ನು ಮಾಡಿ ತಂದುಕೊಡಬಲ್ಲೆ. ಆದರೆ ನಾಳೆ ದಿನ ಈ ವಿಷಯ ಮಹಾರಾಜರಿಗೇನಾದರೂ ಗೊತ್ತಾಯಿತು ಎಂದರೆ, ಆಗ ನನಗೆ ಗ್ರಹಚಾರ ವಕ್ಕರಿಸುತ್ತದೆ.”</p>
<p>“ನೀನೇನೂ ಹೆದರಬೇಡಯ್ಯ ! ನೀನಗೇನೂ ತೊಂದರೆಯಾಗದಂತೆ ನಾನು ನೋಡಿಕೊಳ್ಳು ತ್ತೇನೆ ! ನಾನೇ ಕೇಳಿ ತರಿಸಿಕೊಳ್ಳುತ್ತಿರುವಾಗ ನಿನಗೇಕೆ ಭಯ ?” ಬಳಿಕ ಪ್ರೀತಿಪೂರ್ವಕವಾಗಿ ಒತ್ತಾಯ ಪಡಿಸುತ್ತ ಹೇಳಿದರು, “ಹೋಗಲಿ, ಏನಾದರೂ ತರುತ್ತೀಯೋ ಇಲ್ಲವೋ ಹೇಳು. ನಾನಂತೂ ತುಂಬ ಹಸಿದಿದ್ದೇನೆ. ಅದು ನಿನಗೆ ಕಾಣುತ್ತಿದೆ.”</p>
<p>ಸ್ವಾಮೀಜಿ ಅಷ್ಟು ಹೇಳಿದರೂ ಚಮ್ಮಾರನಿಗೆ ಸಂಪೂರ್ಣ ಭರವಸೆ ಉಂಟಾಗಲಿಲ್ಲ. ಆದರೂ ಅವರ ಪರಿಸ್ಥಿತಿಗಾಗಿ ಮರುಗಿ, ಏನಾದರಾಗಲಿ ಎಂದು ಚಪಾತಿಗಳನ್ನು ಮಾಡಿ ತಂದುಕೊಟ್ಟ. ಆ ಬಡ ಚಮ್ಮಾರ ಮಾಡಿದ ಚಪಾತಿಗಳು ಹೇಗಿದ್ದಿರಬಹುದು ! ಆದರೆ ಅದನ್ನು ಬಾಯಿಗಿಟ್ಟು ಕೊಂಡಾಗ ಸ್ವಾಮೀಜಿಗೆ ಅದು ದೇವಲೋಕದ ಅಮೃತಕ್ಕಿಂತಲೂ ಸವಿಯಾಗಿ ತೋರಿತು. ಕೃತಜ್ಞತೆ ಯಿಂದ ಅವರ ಹೃದಯ ಕರಗಿ ಕಣ್ಣೀರಾಗಿ ಹರಿಯಿತು. ‘ಆಹಾ ! ಭಾರತದಲ್ಲಿ ಇಂತಹ ವಿಶಾಲ ಹೃದಯಿಗಳಾದ ಲಕ್ಷಾಂತರ ಜನ ಬಡಗುಡಿಸಲುಗಳಲ್ಲಿ ವಾಸಮಾಡುತ್ತಿದ್ದಾರೆ. ಆದರೆ ನಾವು ಅವರನ್ನು ಅಸ್ಪೃಶ್ಯರೆಂದು ಕರೆದು ಅನಿಷ್ಟಗಳಂತೆ ದೂರವಿಟ್ಟಿದ್ದೇವೆ !’ ಎಂದು ಅವರು ಮರುಗಿ ದರು. ಕೆಲದಿನಗಳಾದ ಮೇಲೆ ಸ್ವಾಮೀಜಿ ಖೇತ್ರಿಯ ಮಹಾರಾಜನಿಗೆ ಈ ವಿಷಯವನ್ನು ತಿಳಿಸಿ ದರು. ಮಹಾರಾಜ ಚಮ್ಮಾರನಿಗೆ ಕರೆ ಕಳಿಸಿದ. ತಾನೆಂದುಕೊಂಡಂತೆಯೇ ಆಯಿತು ಎಂದು ಚಮ್ಮಾರ ಭಯದಿಂದ ನಡುಗುತ್ತಲೇ ಬಂದ. ಆದರೆ ಅವನಿಗೆ ದೊರೆತದ್ದು ಶಿಕ್ಷೆಯಲ್ಲ,. ಸಿರಿರಕ್ಷೆ. ಮಹಾರಾಜ ಆತನಿಗೆ ದೊಡ್ಡ ಬಹುಮಾನವೊಂದನ್ನು ಅನುಗ್ರಹಿಸಿ, ಮುಂದೆ ಅವನ ಜೀವನಕ್ಕೆ ಏನೂ ಕೊರತೆಯಾಗದಂತೆ ಮಾಡಿದ.</p>
<p>ಪರಿವ್ರಾಜಕರಾಗಿ ಹಳ್ಳಿಯಿಂದ ಹಳ್ಳಿಗೆ, ಊರಿನಿಂದ ಊರಿಗೆ, ಕಾಡುಮೇಡು ಬೆಟ್ಟಗುಡ್ಡಗಳ ಮೂಲಕ ಬೆಳಗಿನಿಂದ ಸಂಜೆಯವರೆಗೂ ಅಲೆದಾಡುತ್ತಿದ್ದ ಸ್ವಾಮೀಜಿಯ ಮನಸ್ಸಿನಲ್ಲಿ ಕೆಲ ವೊಮ್ಮೆ ತಮ್ಮ ಈ ಅಲೆದಾಟವೆಲ್ಲ ನಿರರ್ಥಕವಲ್ಲವೆ ಎಂಬ ಸಂಶಯದ ಬಿರುಗಾಳಿಯೇಳು ತ್ತಿತ್ತು. ‘ಛೇ ! ಇದೇನಿದು ? ಹೀಗೆ ಗೊತ್ತುಗುರಿಯಿಲ್ಲದೆ ಅಲೆಯುತ್ತ, ನಾಚಿಕೆಯಾಗಲಿ ಅಳುಕಾಗಲಿ ಇಲ್ಲದೆ ಕಾಗೆಯಂತೆ ಕಂಡಕಂಡವರ ಮನೆಯಲ್ಲಿ ಭಿಕ್ಷೆ ಬೇಡಿ ಹೊಟ್ಟೆ ಹೊರೆಯುವ ಪುರುಷಾರ್ಥಕ್ಕಾಗಿಯೇನು, ನಾನು ಎಲ್ಲವನ್ನೂ ತ್ಯಾಗ ಮಾಡಿ ಬಂದದ್ದು ?’ ಎಂಬ ಚಿಂತೆ ಅವರನ್ನು ಆಗಾಗ ಕಾಡುತ್ತಿತ್ತು. ಕಡೆಗೊಂದು ದಿನ ಈ ಭಾವನೆ ಭೂತಾಕಾರವಾಗಿ ಬೆಳೆದು ನಿಂತಿತು. ‘ನಾನಿನ್ನು ಭಿಕ್ಷೆ ಬೇಡುವುದೇ ಇಲ್ಲ. ನನ್ನಂಥವನಿಗೆ ಭಿಕ್ಷೆ ಹಾಕುವುದರಿಂದ ಆ ಬಡಜನರಿಗಾದರೂ ಏನು ಪ್ರಯೋಜನ ? ನನಗೆ ಹಾಕುವ ಒಂದು ಹಿಡಿ ಅನ್ನ ಮಿಕ್ಕರೆ ಅವರದನ್ನು ತಮ್ಮ ಮಕ್ಕಳಿಗೇ ತಿನ್ನಿಸಬಹುದು. ಅಲ್ಲದೆ, ಭಗವತ್ಕಾರ್ಯಕ್ಕಾಗಿ ಈ ದೇಹ ಉಪಯೋಗಕ್ಕೆ ಬಾರದಿದ್ದ ಮೇಲೆ ಅದು ಇದ್ದರೆಷ್ಟು ಹೋದರೆಷ್ಟು ’ ಎಂದು ಆಲೋಚಿಸಿ, ಕಾಡಿನ ಮಧ್ಯದಲ್ಲಿ ಕುಳಿತು ಪ್ರಾಯೋಪವೇಶ ಮಾಡಿ ಪ್ರಾಣತ್ಯಾಗ ಮಾಡಿಬಿಡಬೇಕೆಂದು ನಿಶ್ಚಯಿಸಿದರು.</p>
<p>ಈ ಯೋಚನೆ ಮನಸ್ಸಿನಲ್ಲಿ ಬಂದದ್ದೇ ತಡ, ಮತ್ತೆ ಒಂದಿನಿತೂ ಅನುಮಾನಿಸದೆ ಸ್ವಾಮೀಜಿ, ಕಾಡಿನ ಮಧ್ಯಕ್ಕೆ ನಡೆದೇ ಬಿಟ್ಟರು. ಮಧ್ಯಾಹ್ನವಾಯಿತು. ಸಂಜೆಯಾಯಿತು, ಆದರೂ ಎಲ್ಲೂ ನಿಲ್ಲದೆ ಮೈಲಿಗಟ್ಟಲೆ ನಡೆದೇ ನಡೆದರು. ಬೆಳಗಿನಿಂದ ಒಂದು ಗುಟುಕು ನೀರನ್ನೂ ಕುಡಿದಿಲ್ಲ. ಕಡೆಗೆ ಆಯಾಸದಿಂದ ಕಣ್ಣು ಕತ್ತಲೆ ಬಂದು ಬಿದ್ದುಬಿಟ್ಟರು. ಬಳಿಕ ಹಾಗೇ ಸಾವರಿಸಿಕೊಂಡೆದ್ದು ಬಂದು, ಸಮೀಪದ ಮರಕ್ಕೆ ಒರಗಿಕೊಂಡು, ಭಗವಂತನಲ್ಲಿ ಮನಸ್ಸನ್ನು ನೆಲೆಗೊಳಿಸಿ ಶೂನ್ಯ ವನ್ನು ದಿಟ್ಟಿಸುತ್ತ ಕುಳಿತರು.</p>
<p>ಸ್ವಲ್ಪಹೊತ್ತಿನಲ್ಲೇ ಸೂರ್ಯನೂ ಮುಳುಗಿದ. ನಿಧಾನವಾಗಿ ಮಬ್ಬುಗತ್ತಲು ಆವರಿಸಿತು. ನಿಶಾಚರ ಪಶುಪಕ್ಷಿಗಳೆಲ್ಲ ಎದ್ದು ಆಹಾರಾನ್ವೇಷಣೆಗೆ ಹೊರಟುವು. ಹೀಗೆ ಹೊರಟ ಒಂದು ಹುಲಿ ಸ್ವಾಮೀಜಿಯನ್ನು ಕಂಡು ಹತ್ತಿರ ಹತ್ತಿರಕ್ಕೆ ಬಂದಿತು. ಅದನ್ನು ಕಂಡ ಸ್ವಾಮೀಜಿ, ತಮ್ಮ ಉದ್ದೇಶ ಇಷ್ಟು ಬೇಗ ನೆರವೇರುವಂತಾಯಿತಲ್ಲ ಎಂದು ಸಂತೋಷಗೊಂಡರು. ‘ಬಾ ಹುಲಿ ಯಣ್ಣ ! ಒಳ್ಳೆ ಸಮಯಕ್ಕೇ ಬಂದೆ. ಇಬ್ಬರೂ ಹಸಿದಿದ್ದೇವೆ. ಈ ನನ್ನ ಶರೀರದಿಂದ ಪ್ರಪಂಚಕ್ಕೆ ಏನೂ ಪ್ರಯೋಜವಾಗುವಂತಿಲ್ಲ. ಹೋಗಲಿ, ನೀನಾದರೂ ನನ್ನನ್ನು ತಿಂದು ಹೊಟ್ಟೆ ತುಂಬಿಸಿಕೊ, ಬಾ’ ಎಂದು ಮನಸ್ಸಿನಲ್ಲೇ ಆಹ್ವಾನಿಸಿದರು. ಆದರೆ ಹುಲಿರಾಯ ಸ್ವಲ್ಪ ಆಲೋಚನೆ ಮಾಡುತ್ತ ಅಲ್ಲೇ ಕುಳಿತುಬಿಟ್ಟ. ಎರಡು ಹಸಿದ ಹುಲಿಗಳ ನಡುವೆ ಸ್ವಲ್ಪ ಹೊತ್ತು ದೃಷ್ಟಿಯುದ್ಧ ನಡೆಯಿತು. ಕಡೆಗೆ ಕಾಡಿನ ಹುಲಿರಾಯನೇ ಸೋತ. ‘ನಿನ್ನನ್ನು ತಿನ್ನುವುದಕ್ಕೆ ನನಗೇನು ಹುಚ್ಚೇ ?’ ಎಂಬಂತೆ ನೋಡಿ, ಬಾಲವನ್ನು ಅಲ್ಲಾಡಿಸಿ, ಬಂದ ದಾರಿಯಲ್ಲೇ ಹೊರಟುಬಿಟ್ಟ !</p>
<p>ಸ್ವಾಮೀಜಿಯ ಮುಖದಲ್ಲಿ ಮಂದಹಾಸ ಬೆಳಗಿತು. ಆದರೂ ಅದೂ ಮತ್ತೆ ಬಂದೀತು ಎಂದು ಕಾದರು. ಆದರೆ ಅದರ ಸುಳಿವೇ ಇಲ್ಲ. ರಾತ್ರಿಯೆಲ್ಲ ಸ್ವಾಮೀಜಿ ತಮ್ಮ ಅಂತರಾತ್ಮ ದೊಂದಿಗೆ ಒಂದಾಗಿ, ಅಲ್ಲೇ ಭಾವಸ್ಥರಾಗಿ ಕುಳಿತಿದ್ದರು. ತಮ್ಮಿಷ್ಟ ಬಂದಂತೆ ಮಾಡಲು ಅವರಿಗೆ ಎಲ್ಲಿದೆ ಅಧಿಕಾರ ! ಅವರು ರಾಜೀನಾಮೆ ಕೊಟ್ಟರೂ ಶ್ರೀರಾಮಕೃಷ್ಣರು ಸ್ವೀಕರಿಸಬೇಕಲ್ಲ ! ಬೆಳಗಾಗುತ್ತಿದ್ದಂತೆ ಸ್ವಾಮೀಜಿ ತಮ್ಮ ದಾರಿಯನ್ನು ಹಿಡಿದು ಮತ್ತೆ ಮುಂದೆ ಸಾಗಿದರು.</p>
<p>ಮತ್ತೊಮ್ಮೆ ಸ್ವಾಮೀಜಿ, ತಾವಾಗಿಯೇ ಭಿಕ್ಷೆ ಬೇಡುವುದಿಲ್ಲ, ಹಿಂದಿರುಗಿಯೂ ನೋಡುವು ದಿಲ್ಲ ಎಂಬ ವ್ರತ ತೊಟ್ಟು, ನಿರಂತರವಾಗಿ ನಡೆಯುತ್ತಿದ್ದರು. ಯಾರಾದರೂ ತಾವಾಗಿಯೇ ಅವರನ್ನು ನಿಲ್ಲಿಸಿ, ಭಿಕ್ಷೆ ನೀಡಲು ಮುಂದಾದರೆ ಮಾತ್ರ ನಿಲ್ಲುತ್ತಿದ್ದರು. ಆದರೆ ಅವರು ಇಂತಹ ವ್ರತವನ್ನು ಕೈಗೊಂಡಿದ್ದಾರೆಂಬುದು ಯಾರಿಗಾದರೂ ಹೇಗೆ ತಿಳಿಯಬೇಕು ! ಅಂತೂ ಹೇಗೋ ಭಿಕ್ಷೆ ಸಿಗುತ್ತಿತ್ತು–ದಿನಕ್ಕೊಮ್ಮೆಯೋ, ಎರಡು ದಿನಕ್ಕೊಮ್ಮೆಯೋ. ಒಂದು ಸಂಜೆ ಹಾಗೇ ನಡೆಯುತ್ತ, ಶ್ರೀಮಂತನೊಬ್ಬನ ಕುದುರೆಲಾಯದ ಬಳಿಗೆ ಬಂದರು. ಅವರು ಊಟ ಮಾಡಿ ಆಗಲೇ ಎರಡು ದಿನವಾಗಿತ್ತು. ತುಂಬ ನಿತ್ರಾಣರಾಗಿದ್ದದ್ದು ಕಂಡು ಬರುತ್ತಿತ್ತು. ಆಗ ಅವರನ್ನು ಕಂಡ ಒಬ್ಬ ಸೇವಕ ಅವರನ್ನು ಕರೆದು ನಮಸ್ಕರಿಸಿ ಕೇಳಿದ :</p>
<p>“ಬಾಬಾಜಿ, ಇವತ್ತು ತಮಗೇನಾದರೂ ಭಿಕ್ಷೆ ಸಿಕ್ಕಿತೆ ?”</p>
<p>“ಇಲ್ಲಪ್ಪ, ನನಗೇನೂ ಸಿಕ್ಕಿಲ್ಲ.”</p>
<p>ಸೇವಕ ಅವರನ್ನು ಒಳಗೆ ಕರೆದುಕೊಂಡು ಹೋಗಿ ಕೈಕಾಲು ತೊಳೆಯಲು ನೀರುಕೊಟ್ಟ. ಬಳಿಕ ತನ್ನದೇ ಆಹಾರವಾದ ಚಪಾತಿಗಳನ್ನೂ ಚಟ್ನಿಯನ್ನೂ ತಂದು ಮುಂದಿಟ್ಟ. ಸ್ವಾಮೀಜಿ ಚಪಾತಿ- ಚಟ್ನಿ ತಿಂದರು. ಚಟ್ನಿ ವಿಪರೀತ ಖಾರ. ಆದರೆ ಅವರಿಗೆ ಖಾರವೆಂದರೆ ಇಷ್ಟವೇ. ಸಂತೋಷ ದಿಂದಲೇ ಎಲ್ಲವನ್ನೂ ಮುಗಿಸಿದರು. ಆದರೆ ಅದನ್ನು ತಿಂದ ತಕ್ಷಣ ಹೊಟ್ಟೆಯಲ್ಲಿ ಭಯಂಕರ ಉರಿ ಹತ್ತಿಕೊಂಡಿತು. ತಾಳಲಾರದೆ ನೆಲದ ಮೇಲೆ ಹೊರಳಾಡತೊಡಗಿದರು. ಸೇವಕ ತಲ್ಲಣಿಸಿ ಹೋದ. “ಅಯ್ಯಯ್ಯೋ, ಇದೇನು ಮಾಡಿಬಿಟ್ಟೆ ನಾನು ? ಸಾಧುವನ್ನು ಕೊಂದುಬಿಟ್ಟೆನಲ್ಲಾ !” ಎಂದು ಎದೆ ಬಡಿದುಕೊಂಡು ಅಳಲಾರಂಭಿಸಿದ. ಖಾಲಿ ಹೊಟ್ಟೆಯಲ್ಲಿ ಅಷ್ಟೊಂದು ಖಾರ ತಿಂದದ್ದರಿಂದ ಅಷ್ಟು ಉರಿಯಾಗಿರಬೇಕು. ಆ ಹೊತ್ತಿಗೆ ಸರಿಯಾಗಿ, ತಲೆಯ ಮೇಲೆ ಬುಟ್ಟಿ ಇಟ್ಟುಕೊಂಡು ಹೋಗುತ್ತಿದ್ದವನೊಬ್ಬ ಆ ದಾರಿಯಾಗಿ ಬಂದ. ಆ ಸೇವಕನ ಕೂಗಾಟ ಕೇಳಿ ಏನು ಸಮಾಚಾರ ಎಂದು ಬಗ್ಗಿ ನೋಡಿದ. ಸ್ವಾಮೀಜಿ ಕೇಳಿದರು, “ಏನದು ಬುಟ್ಟಿಯಲ್ಲಿ ?” “ಹುಣಿಸೇಹಣ್ಣು,” “ಆಹ್ ! ಅದೇ ನನಗೀಗ ಬೇಕಾಗಿದ್ದದ್ದು !” ಎಂದು ಸ್ವಾಮೀಜಿ, ಸ್ವಲ್ಪ ಹುಣಿಸೇಹಣ್ಣು ತೆಗೆದುಕೊಂಡು ನೀರಿನಲ್ಲಿ ಕಿವಿಚಿ ಕುಡಿದರು. ನಿಧಾನವಾಗಿ ಉರಿ ಶಾಂತ ವಾಯಿತು. ಸ್ವಲ್ಪ ಹೊತ್ತು ವಿಶ್ರಮಿಸಿ, ಸೇವಕನಿಗೂ ವ್ಯಾಪಾರಿಗೂ ಕೃತಜ್ಞತೆ ಹೇಳಿ ಅಲ್ಲಿಂದ ಹೊರಟರು.</p>
<p>ಸ್ವಾಮೀಜಿ ಅನ್ನಾಹಾರಗಳಿಲ್ಲದೆ ಬಳಲಿದ ದಿನಗಳು ಲೆಕ್ಕವಿಲ್ಲದಷ್ಟು. ಹೀಗೇ ಒಂದು ದಿನ ಉರಿವ ಸೂರ್ಯನ ಬಿಸಿಲಿನಲ್ಲಿ ನಡೆದುಕೊಂಡು ಹೋಗುತ್ತಿರುವಾಗ, ಸಂಪೂರ್ಣ ನಿಶ್ಶಕ್ತರಾಗಿ ಒಂದು ಮರದ ಬುಡದಲ್ಲಿ ಕುಸಿದು ಕುಳಿತರು. ಕಾಲುಗಳು ಅಲುಗಾಡಿಸಲೂ ಸಾಧ್ಯವಾಗದೆ ಕೊರಡಿನಂತಾಗಿಬಿಟ್ಟಿದ್ದುವು. ಕಣ್ತೆರೆದು ನೋಡಲು ಪ್ರಯತ್ನಿಸಿದರೂ ಕಣ್ಣೆವೆಗಳು ಭಾರವಾಗಿ ಮತ್ತೆಮತ್ತೆ ಮುಚ್ಚಿಕೊಳ್ಳುತ್ತಿದ್ದುವು. ಆಲೋಚನೆ ಮಾಡಲೂ ಸಾಧ್ಯವಿಲ್ಲದಂತೆ, ಮೆದುಳು ಸಂಪೂರ್ಣ ಬರಿದಾದಂತೆ ಅನ್ನಿಸಿತು. ಆಗ ನಿಬಿಡಾಂಧಕಾರದಲ್ಲಿ ಕೋಲ್ಮಿಂಚು ಕೋರೈಸಿದಂತೆ, ಇದ್ದಕ್ಕಿದ್ದಂತೆ ಅವರ ಮನಸ್ಸಿಗೊಂದು ಹೊಸ ಬೆಳಕು ಕಂಡಿತು–‘ಆಹ್ ! ನಾನು ದುರ್ಬಲ ನಾಗಿರಲು ಹೇಗೆ ಸಾಧ್ಯ ? ನಾನು ಸರ್ವಶಕ್ತಿಸ್ವರೂಪನಾದ ಆತ್ಮನಲ್ಲವೆ ? ಈ ಶರೀರ-ಇಂದ್ರಿಯ ಗಳು ನನ್ನ ಆತ್ಮದ ಮೇಲೆ ಪ್ರಭುತ್ವವನ್ನು ಸಾಧಿಸಲು ಹೇಗೆ ಸಾಧ್ಯ ?’ ಈ ಭಾವನೆ ಅವರ ಮನಸ್ಸಿ ನಲ್ಲಿ ಮೂಡುತ್ತಿದ್ದಂತೆಯೇ ಅಪರಿಮಿತ ಶಕ್ತಿಯೊಂದು ಅವರ ಆಂತರ್ಯದಿಂದ ಚಿಮ್ಮಿತು. ಮನದಾಳದಲ್ಲಿ ಬೆಳಕಿನ ಹೊಳೆ ಹೊಮ್ಮಿ ಹರಿಯಿತು. ಇಂದ್ರಿಯಗಳ ಚೈತನ್ಯ ಸಾಸಿರಮಡಿಯಾಗಿ ಮರಳಿತು. ಈಗ ಸ್ವಾಮೀಜಿ ಧಿಗ್ಗನೆದ್ದು ನಿಂತರು. ಅಡಿ ಮುಂದಿಟ್ಟು ಸರಸರನೆ ನಡೆದೇಬಿಟ್ಟರು.</p>
<p>ಸ್ವಾಮೀಜಿಯ ಪ್ರಯಾಣಕಾಲದಲ್ಲಿ ಅನೇಕ ಸಲ ಇಂತಹ ದುರ್ಭರ ಪ್ರಸಂಗಗಳೊದಗಿ ದ್ದುವು. ಪ್ರತಿಸಲವೂ ಅವರೊಳಗಿನಿಂದ ಯಾವುದೋ ದಿವ್ಯ ಶಕ್ತಿ ಉದ್ಭವಿಸಿ ಅವರ ವ್ಯಕ್ತಿತ್ವದಲ್ಲಿ ಭೋರ್ಗರೆದು ಹರಿದು ಅವರನ್ನು ಮೇಲೆತ್ತಿ ನಿಲ್ಲಿಸುತ್ತಿತ್ತು. ಮುಂದೆ ಕ್ಯಾಲಿಫೋರ್ನಿಯದಲ್ಲಿ ಮಾಡಿದ ಉಪನ್ಯಾಸವೊಂದರಲ್ಲಿ ತಮ್ಮ ಈ ದಿವ್ಯಾನುಭವಗಳನ್ನೇ ಶ್ರೋತೃಗಳಿಗೆ ತಮ್ಮ ಸಂದೇಶವನ್ನಾಗಿ ನೀಡುತ್ತಾರೆ :</p>
<p>“. . . . ನನ್ನ ಪ್ರಯಾಣಕಾಲದಲ್ಲಿ ನಾನೆಷ್ಟೆಷ್ಟೋ ಸಲ ಮೃತ್ಯುವಿನ ದವಡೆಯಲ್ಲಿ ಸಿಲುಕಿ ಕೊಂಡಿದ್ದೆ. ಹೊಟ್ಟೆಯಲ್ಲಿ ಹಸಿವು ; ಪಾದಗಳಲ್ಲಿ ಹುಣ್ಣು ; ಅಂಗಪ್ರತ್ಯಂಗಗಳಲ್ಲಿ ನೋವು, ಆಯಾಸ. ದಿನಗಟ್ಟಲೆಯಿಂದ ಆಹಾರವಿಲ್ಲದೆ ಉಪವಾಸವಿರುತ್ತಿದ್ದೆ. ಬಳಲಿಕೆಯಿಂದಾಗಿ ಇನ್ನೊಂದು ಹೆಜ್ಜೆಯನ್ನೂ ಮುಂದಿಡಲಾರದವನಾಗಿ ಒಂದು ಮರದ ಕೆಳಗೆ ಕುಕ್ಕರಿಸುತ್ತಿದ್ದೆ. ಇನ್ನು ನನ್ನ ಕತೆ ಮುಗಿಯಿತು ಎಂದು ನಂಬಿ ಕಣ್ಮುಚ್ಚಿ ಕುಳಿತುಬಿಡುತ್ತಿದ್ದೆ. ಆ ಕ್ಷಣದಲ್ಲಿ ನನ್ನ ಮನಸ್ಸಿನಾಳದಿಂದ ಅಂತರ್ಜಲದಂತೆ ಭಾವನೆಗಳು ಚಿಮ್ಮಿಬರುತ್ತಿದ್ದುವು–‘ಇಲ್ಲ ! ನಾನು ಸಾಯಲಾರೆ !ನಾನೆಂದು ಹುಟ್ಟಲೂ ಇಲ್ಲ. ನನಗೆಂದಿಗೂ ಸಾವೂ ಇಲ್ಲ ! ನನಗೆ ಹಸಿವೆಯೂ ಇಲ್ಲ, ದಾಹವೂ ಇಲ್ಲ ! ಸೋ<span class="en">s</span>ಹಂ ! ಸೋ<span class="en">s</span>ಹಂ ! ಆತ್ಮನೇ ನಾನು ! ಸಮಸ್ತ ಪ್ರಕೃತಿಯೇ ನನಗೆದುರಾದರೂ ಅದು ನನ್ನನ್ನು ಸೋಕಲೂ ಆರದು. ಅದು ನನ್ನ ಆಜ್ಞಾನುವರ್ತಿ. ಓ ನನ್ನ ಆತ್ಮ! ಸಕಲ ದೇವರದೇವ !ನಿನ್ನ ನಿಜಶಕ್ತಿಯನ್ನು ಮೆರೆಸು ! ನಿನ್ನ ನಿಜಸ್ವರೂಪವನ್ನು ಪುನಃ ಪ್ರತಿಷ್ಠಿಸು !ಎದ್ದೇಳು, ಮುಂದೆ ನಡೆ, ನಿಲ್ಲದಿರು !’ ಎಂದು ನನಗೆ ನಾನೇ ಹೇಳಿಕೊಳ್ಳುತ್ತಿದ್ದೆ. ನನ್ನ ದೌರ್ಬಲ್ಯವನ್ನು ಮೆಟ್ಟಿ ನಿಲ್ಲುತ್ತಿದ್ದೆ. ಈಗ ನಾನು ನಿಮ್ಮ ಮುಂದೆ ನಿಂತಿರುವುದನ್ನು ನೀವೇ ನೋಡುತ್ತಿದ್ದೀರಿ ! ಆದ್ದರಿಂದ ನೀವೂ ಕೂಡ, ನಿಮ್ಮನ್ನು ಅಜ್ಞಾನದ ಅಂಧಕಾರ ಮುತ್ತಿದಾಗಲೆಲ್ಲ ನೀವು ಆತ್ಮಸ್ವರೂಪರು ಎಂಬುದನ್ನು ನೆನಪಿಸಿಕೊಳ್ಳಿ. ಆಗ ಕಷ್ಟಕಾರ್ಪಣ್ಯಗಳೆಲ್ಲ ಪಲಾಯನ ಗೈಯಲೇಬೇಕು. ಏಕೆಂದರೆ, ಅದೆಷ್ಟೇ ಆದರೂ ಒಂದು ಕನಸು. ಕಷ್ಟಗಳು ಪರ್ವತೋಪಮವಾಗಿ ದಾರಿಗಡ್ಡವಾಗಿ ನಿಂತು ನಿಮ್ಮನ್ನು ಬೆದರಿಸಬಹುದು. ರಾಕ್ಷಸಾಕಾರ ತಳೆದು ನಿಮ್ಮನ್ನು ಕಬಳಿಸ ಲೆತ್ನಿಸಬಹುದು. ಆದರೂ ಅಂಜಬೇಡಿ. ಅದನ್ನು ಎದುರಿಸಿ ನಿಲ್ಲಿ ; ಕುಟ್ಟಿ ಪುಡಿಪುಡಿ ಮಾಡಿಬಿಡಿ! ಅದು ಕೇವಲ ಮಾಯೆ ; ಕ್ಷಣಾರ್ಧದಲ್ಲಿ ಅದು ಇಲ್ಲವಾಗಿಬಿಡುತ್ತದೆ. ಅದನ್ನು ಕಾಲಡಿಯಲ್ಲಿ ಕ್ರಿಮಿಯಂತೆ ಹೊಸಕಿಹಾಕಿಬಿಡಿ ; ಅದು ಅಲ್ಲೇ ನಿರ್ಜೀವವಾಗಿ ಬೀಳುತ್ತದೆ.”</p>
<p>ಇಲ್ಲಿ ಸ್ವಾಮೀಜಿ ತಮ್ಮನ್ನು ಅಲೌಕಿಕ ವ್ಯಕ್ತಿಯೆಂದೋ ಮಹಾಪುರುಷನೆಂದೋ ಬಣ್ಣಿಸಿ ಕೊಳ್ಳದೆ ಅಥವಾ ಭಾವಿಸಿಕೊಳ್ಳದೆ ತಮ್ಮಂತೆಯೇ ಜಗತ್ತಿನ ಪ್ರತಿಯೊಬ್ಬ ವ್ಯಕ್ತಿಯೂ ಕಷ್ಟಗಳ ಸಂಕೋಲೆಯಿಂದ ಮುಕ್ತನಾಗಬಲ್ಲ ಎಂದು ಘೋಷಿಸುವುದನ್ನು ನೋಡುತ್ತೇವೆ. ತಮ್ಮ ದಿವ್ಯಾನುಭವವನ್ನೇ ಸಾರ್ವತ್ರೀಕರಿಸಿ ಬೋಧಿಸುವಲ್ಲಿ ಅವರ ಸಂದೇಶದ ಉದಾತ್ತತೆಯನ್ನು ಮನಗಾಣಬಹುದು.</p>
<p>ಇನ್ನೊಮ್ಮೆ ಸ್ವಾಮೀಜಿ ರಜಪುತಾನದ ಮರುಭೂಮಿಯಲ್ಲಿ ಪ್ರಯಾಣ ಮಾಡುತ್ತಿದ್ದಾಗ ನಡೆದ ಘಟನೆ. ನೆತ್ತಿಯ ಮೇಲೆ ಸೂರ್ಯ ಉರಿಕೆಂಡದ ಮಳೆಗರೆಯುತ್ತಿದ್ದಾನೆ. ನೆಲವೋ ಕಾದ ಕಾವಲಿ. ಜೊತೆಗೆ ಆಗಾಗ ರಭಸದಿಂದ ಬೀಸುವ ಬಿಸಿಗಾಳಿ. ಸ್ವಾಮೀಜಿಯ ಕಂಠ ಒಣಗಿಹೋಗಿದೆ. ಸ್ವಲ್ಪ ವಿಶ್ರಮಿಸಿಕೊಳ್ಳೋಣವೆಂದರೆ ಒಂದೇ ಒಂದು ಮರವೂ ಇಲ್ಲ. ದೃಷ್ಟಿ ಸಾಗುವಷ್ಟು ದೂರವೂ ಮರಳು, ಮರಳು ಮತ್ತು ಮರಳು. ಹಾಗೆ ಕಾಲೆಳೆದುಕೊಂಡು ನಡೆದರು ಸ್ವಾಮೀಜಿ. ಮತ್ತಷ್ಟು ನಡೆದ ಮೇಲೆ ದೂರದಲ್ಲೊಂದು ಸರೋವರ ಕಂಡಿತು. ಜೊತೆಗೆ ವಿಶ್ರಮಿಸಿಕೊಳ್ಳಲು ಮರಗಳ ನೆರಳೂ ಇದೆ ! ಸ್ವಾಮೀಜಿಗೆ ಹೋದ ಜೀವ ಬಂದಂತಾಯಿತು. ಸರೋವರದ ದಿಕ್ಕಿನಲ್ಲಿ ಬೇಗಬೇಗ ಹೆಜ್ಜೆ ಹಾಕಿದರು. ಸರೋವರದ ತಿಳಿನೀರು ಥಳಥಳನೆ ಹೊಳೆಯುತ್ತ ಅವರನ್ನೇ ಕೂಗಿಕರೆಯುತ್ತಿರುವಂತಿತ್ತು. ಆದರೆ ಆ ಸ್ಥಳ ಅವರು ಮೊದಲು ಭಾವಿಸಿದ್ದಷ್ಟು ಹತ್ತಿರವೇನೂ ಇರಲಿಲ್ಲ. ಹೋದಹೋದಂತೆ ಅದು ಅಷ್ಟು ದೂರದಲ್ಲಿದೆಯೆಂಬುದು ಮನವರಿಕೆಯಾಯಿತು. ಮತ್ತಷ್ಟು ದೂರ ನಡೆದರು. ಆದರೆ ನೀರಿನ ಸೂಚನೆಯೇ ಇಲ್ಲ. ಸ್ವಾಮೀಜಿ ಆಯಾಸದಿಂದ ಮರಳ ಮೇಲೇ ಕುಳಿತು ಆಲೋಚಿಸಿದರು–ಇದೇನಿದು, ಎಲ್ಲಿಗೆ ಹೋಯಿತು ಆ ತಿಳಿನೀರ ಸರೋ ವರ ? ಇದ್ದಕ್ಕಿದ್ದಂತೆ ಅವರ ಬುದ್ಧಿಗೆ ಸತ್ಯ ಗೋಚರಿಸಿತು–ತಾವು ಕಂಡದ್ದು ಸರೋವರವಲ್ಲ, ಮೃಗಜಲ ! ಅವರು ಕಂಡದ್ದು ಬಿಸಿಲ್ಗುದುರೆಯನ್ನು, ಮರೀಚಿಕೆಯನ್ನು ! ಆಗ ಅವರಿಗೇ ನಾಚಿಕೆ ಯಾಯಿತು–‘ಛೇ, ನಾನು ಅಷ್ಟೆಲ್ಲ ಓದಿಕೊಂಡವನಾಗಿ, ತಿಳಿದೂ ತಿಳಿದೂ ಈ ಬಿಸಿಲ್ಗುದುರೆಯ ಮೋಸಕ್ಕೆ ಬಲಿಯಾದೆನಲ್ಲ !’ ಎಂದು ಮರಕ್ಷಣದಲ್ಲಿ ಅವರಲ್ಲಿ ಮತ್ತೊಂದು ಆಲೋಚನೆ ಮೂಡಿತು–‘ಈ ಜೀವನವೂ ಹೀಗೆಯೇ ಅಲ್ಲವೆ ! ಮಾಯೆ ! ಜೀವರನ್ನು ಮಾಯೆ ಮೋಸ ಗೊಳಿಸುವುದೂ ಹೀಗೆಯೆ !’ ಈಗ ಅವರು ಮೇಲೆದ್ದು ತಮ್ಮ ಪ್ರಯಾಣವನ್ನು ಮುಂದುವರಿಸಿ ದರು. ಇನ್ನೂ ಒಂದೆರಡು ಹೆಜ್ಜೆ ಇಟ್ಟಿರಲಿಲ್ಲ. ಅಷ್ಟರಲ್ಲೇ ಸರೋವರ ಮತ್ತೆ ಕಾಣಿಸಿಕೊಂಡಿತು! ‘ಬಾ, ಪ್ರಯಾಣಿಕ, ಬಂದು ಈ ತಿಳಿನೀರನ್ನು ಕುಡಿ, ವಿಶ್ರಮಿಸು’ ಎಂದು ಕೈಬೀಸಿ ಆಹ್ವಾನಿಸಿತು. ಆದರೆ ಈಗ ಅವರು ಮರುಮರೀಚಿಕೆಗೆ ಮರುಳಾಗಲಿಲ್ಲ. ಮುಗುಳ್ನಕ್ಕು ಮುಂದೆ ಸಾಗಿದರು. ಮುಂದೆ ಅವರು ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಮಾಯೆಯ ಕುರಿತಾಗಿ ಉಪನ್ಯಾಸ ಮಾಡುವಾಗ ತಮ್ಮ ಈ ಅನುಭವವನ್ನು ಉಪಯೋಗಿಸಿಕೊಂಡು, ಜೀವನದ ಬಿಸಿಲ್ಗುದುರೆಯ ಸ್ವರೂಪವನ್ನು ವಿವರಿ ಸುತ್ತಾರೆ.*</p>
<p>ಸ್ವಾಮೀಜಿ ಮಧ್ಯಭಾರತದಲ್ಲಿ ಸಂಚರಿಸುತ್ತಿದ್ದಾಗ, ಕೆಲವು ಸಲ ಜನ ಅವರಿಗೆ ಆಹಾರ-ವಸತಿ ಗಳನ್ನು ನೀಡಲು ನಿರಾಕರಿಸಿಬಿಟ್ಟರು. ಇದರಿಂದ ಅವರು ಬಹಳವಾಗಿ ಕಷ್ಟಪಡಬೇಕಾಯಿತು. ಈ ದಿನಗಳಲ್ಲೇ ಅವರು ಅತ್ಯಂತ ಹೀನ ವರ್ಗಕ್ಕೆ ಸೇರಿದವರಾದ ಜಾಡಮಾಲಿಗಳ ಮನೆಯಲ್ಲಿ ಉಳಿದುಕೊಂಡದ್ದು ; ಅವರ ನಿಕಟ ಸಂಪರ್ಕಕ್ಕೆ ಬರುವಂತಾದದ್ದು. ಸಮಾಜವು, ಅಸ್ಪೃಶ್ಯರು ಎಂದು ತುಚ್ಛೀಕರಿಸಿ ಹೊರಹಾಕಿದವರನ್ನು ಹತ್ತಿರದಿಂದ ಕಂಡಾಗ, ಈ ಜನಗಳಲ್ಲಡಗಿರುವ ಅಪಾರ ಸಾಧ್ಯತೆಗಳು ಸ್ವಾಮೀಜಿಯ ದೃಷ್ಟಿಗೆ ಗೋಚರವಾದುವು. ಅವರಲ್ಲೂ ಎಂತಹ ಹೃದಯ ವಂತಿಕೆಯಿದೆ, ಎಂತಹ ಮಾನವೀಯ ಗುಣಗಳಿವೆ ಎಂಬುದನ್ನು ಮನಗಂಡಾಗ ಸ್ವಾಮೀಜಿಯ ಹೃದಯ ತುಂಬಿಬಂದಿತು. ಅವರನ್ನು ಮೃಗಗಳಂತೆ ಕಂಡು ಮೃಗಗಳನ್ನಾಗಿಯೇ ಪರಿವರ್ತಿಸುತ್ತಿ ರುವ ಮೇಲ್ಜಾತಿಯವರ ಮೇಲೆ ರೋಷ ಉಕ್ಕಿತು. ಎಂದಿನಿಂದಲೂ ಸ್ವಾಮೀಜಿ ಸಮಾಜದ ಆ ಅಸಮತೋಲನದ, ಅನ್ಯಾಯದ ಪರಿಸ್ಥಿತಿಯನ್ನು ಕಂಡವರೇ. ಅದನ್ನು ಸರಿಪಡಿಸಬೇಕೆಂಬ ಆಕಾಂಕ್ಷೆ ಅವರಲ್ಲಿ ಮೊದಲಿನಿಂದಲೂ ಇದ್ದಿತು. ಆದರೆ ಅಸ್ಪೃಶ್ಯರೆನಿಸಿಕೊಂಡವರ ಜೊತೆ ಯಲ್ಲೇ ಜೀವಿಸುವ ಈ ಅನುಭವಗಳು ಅವರಲ್ಲಿ ಹೊಸ ಭಾವತರಂಗವನ್ನೆಬ್ಬಿಸಿದುವು. ಭವ್ಯ ಸಂಸ್ಕೃತಿಯ ಅಪೂರ್ವ ಪರಂಪರೆಯನ್ನುಳ್ಳ ವಿಶಾಲ ಭಾರತದಲ್ಲಿ ಅವರು ಎಲ್ಲೆಲ್ಲೂ ಕಂಡದ್ದು ಕೇವಲ ಬಡತನ ಅಜ್ಞಾನ ಸಂಕಟಗಳನ್ನು. ಈ ದಾರುಣ ದೃಶ್ಯವನ್ನು ಕಂಡು ಅವರ ಹೃದಯ ಅನುಕಂಪೆಯಿಂದ ಕರಗಿತು. ಭಾರತದ ಕೋಟ್ಯಾಂತರ ದೀನದಲಿತರ ಸೇವೆಗಾಗಿ ಅವರನ್ನು ಕಂಕಣ ಬದ್ಧರನ್ನಾಗಿಸಿತು.</p>
<p>ಈ ಎಲ್ಲ ವಿವಿಧ, ವಿಚಿತ್ರ, ವಿಶಾಲ ಅನುಭವಗಳ ನಡುವೆಯೂ ಸ್ವಾಮೀಜಿ ತಮ್ಮ ಅಂತರಂಗ ದಲ್ಲಿ ಒಬ್ಬ ಆದರ್ಶ ಸಂನ್ಯಾಸಿಯೇ. ಆಧ್ಯಾತ್ಮಿಕ ಜೀವನಾದರ್ಶವನ್ನು ಎತ್ತಿಹಿಡಿಯುವ ನಿಷ್ಠುರ ಸಂನ್ಯಾಸಿಯೇ. ಆದ್ದರಿಂದ ದಿನಗಳು ಕಳೆದಂತೆಲ್ಲ, ಆಧುನಿಕ ನಾಗರಿಕತೆಯ ಮೂಲಭೂತ ಆವಶ್ಯಕತೆಯೆಂದರೆ ಧರ್ಮ-ಅಧ್ಯಾತ್ಮ ಎಂದು ಅವರಿಗೆ ಹೆಚ್ಚುಹೆಚ್ಚಾಗಿ ಅನ್ನಿಸತೊಡಗಿತ್ತು. ಆದ್ದರಿಂದ ಅವರು ತಮ್ಮ ವೈಯಕ್ತಿಕ ಜೀವನದಲ್ಲಿ ಸಂನ್ಯಾಸದ ಪರಮಾದರ್ಶವನ್ನು ಕಟ್ಟು ನಿಟ್ಟಾಗಿ ಪಾಲಿಸುವಲ್ಲಿ ಅತಿಹೆಚ್ಚಿನ ಎಚ್ಚರದಿಂದಿದ್ದರು. ಸಂನ್ಯಾಸ ಜೀವನವು ಅವರ ಸ್ವಭಾವವೇ ಆಗಿತ್ತೆಂದು ಹೇಳಬಹುದು. ಆದ್ದರಿಂದಲೇ ಅವರನ್ನು ಭೇಟಿ ಮಾಡಿದ ಇತರ ಪ್ರಾಮಾಣಿಕ ಸಂನ್ಯಾಸಿಗಳು, ಆ ತಾರುಣ್ಯದಲ್ಲೇ ಅವರಲ್ಲಿ ಪರಿಪೂರ್ಣವಾಗಿದ್ದ ಸಂನ್ಯಾಸದ ಪರಮಾದರ್ಶ ವನ್ನು ಕಂಡು ಆಕರ್ಷಿತರಾಗಿ, ಅವರನ್ನು ಪ್ರೀತಿಸಿ ಆದರಿಸುತ್ತಿದ್ದರು. ಉತ್ತಮರಾದವರು ಅವರ ದಿವ್ಯ ತೇಜೋನ್ವಿತ ಮುಖಮಂಡಲವನ್ನು ಕಂಡೊಡನೆಯೆ ಅವರ ಮಹಿಮೆಯನ್ನು ಗುರುತಿಸುತ್ತಿ ದ್ದರು. ಒಮ್ಮೆ ಸ್ವಾಮೀಜಿ ಹಿಮಾಲಯದಲ್ಲಿ ಸಂಚರಿಸುತ್ತಿದ್ದಾಗ, ಎದುರಿನಿಂದ ಬಂದ ಸಂನ್ಯಾಸಿ ಯೊಬ್ಬ ಅವರನ್ನು ಕಂಡು ಇದ್ದಕ್ಕಿದ್ದಂತೆ ಉದ್ವೇಗಗೊಂಡು “ಓ ! ಶಿವ, ಶಿವ !” ಎಂದು ಉದ್ಗರಿಸಿ ನಮಸ್ಕರಿಸಿದನಂತೆ !</p>
<p>ಸಂನ್ಯಾಸಿಗಳೆಂದರೆ ಭಾರತದ ಅತ್ಯುನ್ನತ ಆದರ್ಶಗಳನ್ನು ಧರಿಸಿ ಪರಿಪಾಲಿಸುವವರು ಎಂಬ ಭಾವನೆಯಿಂದ ಅವರನ್ನು ಸ್ವಾಮೀಜಿ ಅತ್ಯಂತ ಭಕ್ತಿ ಗೌರವಗಳಿಂದ ಕಾಣುತ್ತಿದ್ದರು. ಈ ದೃಷ್ಟಿ ಯಿಂದ ಅವರು ಅದೆಷ್ಟು ಸಂನ್ಯಾಸಿಗಳಿಗೆ ಸೇವೆ ಸಲ್ಲಿಸಿದರೋ ! ಹಿಮಾಲಯ ಪ್ರದೇಶದಲ್ಲಿ ಒಂದು ದಿನ ಅವರು ವೃದ್ಧ ಸಂನ್ಯಾಸಿಯೊಬ್ಬರನ್ನು ಕಂಡರು. ಎಲ್ಲ ಬಗೆಯ ಆಸರೆ-ಅನೂಕಲತೆ ಗಳನ್ನು ನಿರ್ಲಕ್ಷಿಸಿ, ಸಿಂಹದಂತೆ ಜೀವಿಸುವ ವ್ರತ ತೊಟ್ಟವರು ಈ ಸಂನ್ಯಾಸಿ. ಆದರೆ ಈಗ ವೃದ್ಧಾಪ್ಯದಲ್ಲಿ, ವಿಪರೀತ ಚಳಿಯಿಂದಾಗಿ ಅವರಿಗೆ ತೀವ್ರ ಅನಾರೋಗ್ಯವಾಗಿತ್ತು. ಅವರ ದುಸ್ಥಿತಿ ಯನ್ನು ಕಂಡು ಸ್ವಾಮೀಜಿ ತಮ್ಮ ಬಳಿಯಿದ್ದ ಒಂದೇ ಒಂದು ಕಂಬಳಿಯನ್ನು ತೆಗೆದು ಅವರಿಗೆ ಹೊದಿಸಿದರು. ಆಗ ಆ ವೃದ್ಧ ಸಂನ್ಯಾಸಿ ತಲೆಯೆತ್ತಿ ನೋಡಿ ಕೃತಜ್ಞತೆಯ ಮಂದಹಾಸ ಸೂಸುತ್ತ ಉದ್ಗರಿಸಿದರು, “ಮಗು, ನಿನಗೆ ನಾರಾಯಣ ಒಳ್ಳೆಯದು ಮಾಡಲಿ !”</p>
<p>ಸ್ವಾಮೀಜಿಯಿಂದ ಪ್ರಭಾವಿತರಾದ ಕೆಲವು ಸಂನ್ಯಾಸಿಗಳು ಅವರೊಂದಿಗೆ ತುಂಬ ಆತ್ಮೀಯ ಸಂಪರ್ಕವನ್ನು ಬೆಳೆಸಿಕೊಂಡು, ತಮ್ಮ ಅಂತರಂಗವನ್ನು ಅವರ ಮುಂದೆ ಬಿಚ್ಚಿಡುತ್ತಿದ್ದರು. ತಮ್ಮ ಪೂರ್ವಾಶ್ರಮದ ವಿಷಯಗಳನ್ನೂ, ಪಾಪಕೃತ್ಯಗಳನ್ನೂ ಹೇಳಿಕೊಂಡು ಪಶ್ಚಾತ್ತಾಪ ವ್ಯಕ್ತಪಡಿಸುತ್ತಿದ್ದರು. ಹೃಷೀಕೇಶದಲ್ಲಿ ಸ್ವಾಮೀಜಿ, ಆಧ್ಯಾತ್ಮಿಕವಾಗಿ ಬಹಳ ಮುಂದುವರಿದ ಸಂನ್ಯಾಸಿಯೊಬ್ಬರನ್ನು ಭೇಟಿಯಾದರು. ಅವರೊಬ್ಬ ತಪೋಮಹಿಮರೆಂಬುದನ್ನು ಅವರ ಮುಖ ಲಕ್ಷಣವೇ ಸಾರುತ್ತಿತ್ತು. ಸ್ವಾಮೀಜಿಯೊಂದಿಗೆ ಮಾತನಾಡುವ ಸಂದರ್ಭದಲ್ಲಿ ಅವರೊಮ್ಮೆ ಭಾವಾವೇಶಭರಿತರಾಗಿ ಕೇಳಿದರು.</p>
<p>“ನೀವು ಪವಾಹಾರಿ ಬಾಬಾರ ಬಗ್ಗೆ ಕೇಳಿರಬೇಕಲ್ಲವೆ ?”</p>
<p>“ಹೌದು ಹೌದು ; ಅವರೊಬ್ಬ ಮಹಾತಪಸ್ವಿಗಳು ; ಬಹಳ ಅಪೂರ್ವ ವ್ಯಕ್ತಿ.”</p>
<p>“ಹಾಗಾದರೆ, ಅವರ ಆಶ್ರಮಕ್ಕೆ ಕದಿಯಲು ಬಂದಿದ್ದ ಕಳ್ಳನ ಕತೆ ನಿಮಗೆ ಗೊತ್ತಿರಬಹುದು. ಆ ಕಳ್ಳ ತಾನು ಕದ್ದ ವಸ್ತುಗಳೊಂದಿಗೆ ಓಡಿ ಹೋಗುತ್ತಿರುವುದನ್ನು ಕಂಡು, ‘ನಿಲ್ಲು, ನಿಲ್ಲು’ ಎನ್ನುತ್ತ ಬಾಬಾಜಿಯವರು ಅವನನ್ನು ಅಟ್ಟಿಸಿಕೊಂಡು ಹೋದರು. ಕಳ್ಳ ಹೆದರಿ, ತಾನು ಹಿಡಿದಿದ್ದ ಪಾತ್ರೆಗಳನ್ನೆಲ್ಲ ಅಲ್ಲೇ ಬಿಸಾಡಿ ಮುಂದೋಡಿದ. ಆಗ ಬಾಬಾಜಿಯವರು ಅವುಗಳನ್ನು ಎತ್ತಿ ಕೊಂಡು, ಪುನಃ ಅವನ ಬೆನ್ನಟ್ಟಿ ಅವನನ್ನು ಹಿಡಿದು, ‘ಅಯ್ಯಾ, ಇವೆಲ್ಲ ನಿನಗೆ ಸೇರಿದ್ದು ; ದಯ ವಿಟ್ಟು ತೆಗೆದುಕೊಳ್ಳಬೇಕು. ನೀನು ಸಾಕ್ಷಾತ್ ನಾರಾಯಣ !’ ಎನ್ನುತ್ತ ಅವುಗಳನ್ನೆಲ್ಲ ಅವನಿಗೇ ಕೊಟ್ಟರು. ಇದೆಲ್ಲ ನಿಮಗೆ ತಿಳಿದಿರಬಹುದು ?”</p>
<p>“ಓಹೋ, ಈ ಕತೆ ನನಗೆ ಚೆನ್ನಾಗಿ ನೆನಪಿದೆ. ಪವಹಾರಿ ಬಾಬಾ ನಿಜಕ್ಕೂ ತುಂಬ ಅದ್ಭುತ ! ಕಳ್ಳನನ್ನೇ ನಾರಾಯಣ ಎಂದು ತಿಳಿದವರು !”</p>
<p>“ಸ್ವಾಮೀಜಿ, ನಾನೇ . . . ಆ ಕಳ್ಳ !”</p>
<p>ಆಶ್ಚರ್ಯದಿಂದ ಸ್ವಾಮೀಜಿಯ ಬಾಯಲ್ಲಿ ಮಾತೇ ಹೊರಡಲಿಲ್ಲ. ಆ ಸಾಧುಗಳು ತಮ್ಮ ಕತೆಯನ್ನು ಮುಂದುವರಿಸಿದರು.</p>
<p>“ನಾನು ನನ್ನ ದುಷ್ಟತನವನ್ನು ಕಂಡುಕೊಂಡೆ. ನನ್ನ ಬಗ್ಗೆ ನನಗೇ ತುಂಬ ಅಸಹ್ಯವಾಯಿತು. ಸಣ್ಣಪುಟ್ಟ ವಸ್ತುಗಳನ್ನು ಕದ್ದು ಜೀವಿಸುವುದಕ್ಕಿಂತ ಎಲ್ಲಕ್ಕಿಂತ ಅಮೂಲ್ಯ ನಿಧಿಯಾದ ಭಗವಂತ ನನ್ನೇ ಪಡೆಯೋಣವೆಂದು ನಿರ್ಧರಿಸಿ ನಾನು ಈ ಜೀವನವನ್ನು ಕೈಗೊಂಡೆ.”</p>
<p>ಹೀಗೆ ಗಂಟೆಗಟ್ಟಲೆ ಸಂಭಾಷಣೆ ಮುಂದುವರಿಯಿತು. ತಾವು ಸಾಧುಜೀವನವನ್ನು ಕೈಗೊಂಡ ಮೇಲೆ ಮಾಡಿದ ಸಾಧನೆಗಳನ್ನೂ ಪಡೆದುಕೊಂಡ ಅನುಭವಗಳನ್ನೂ ವಿವರಿಸಿ, ತಮ್ಮ ಅಧ್ಯಾತ್ಮಿಕ ಜ್ಞಾನವನ್ನು ಸ್ವಾಮೀಜಿಯ ಮುಂದಿಟ್ಟರು. ಅಂದು ರಾತ್ರಿ ಇಬ್ಬರೂ ಪರಸ್ಪರ ಬೀಳ್ಕೊಂಡಾಗ ಮಧ್ಯರಾತ್ರಿ ಮೀರಿತ್ತು ; ಇಬ್ಬರ ಹೃದಯದಲ್ಲೂ ಅಪೂರ್ವ ಶಾಂತಿ ನೆಲಸಿತ್ತು.</p>
<p>ಈ ಘಟನೆಯನ್ನು ಸ್ವಾಮೀಜಿ ಎಂದೂ ಮರೆಯಲಿಲ್ಲ. ಇದು ಅವರಿಗೊಂದು ಹೊಸ ಅನುಭವ. ಹೊಸ ಪಾಠ. ಬಹಳ ದಿನಗಳವರೆಗೆ ಅವರು ಇದನ್ನೇ ಮೆಲಕು ಹಾಕುತ್ತಿದ್ದರು. ದುಷ್ಟರ ಶಕ್ತಿಯನ್ನು ಸದಾಚಾರದ ಕಡೆಗೆ ತಿರುಗಿಸಿದರೆ, ಅದೇ ಶಕ್ತಿಯೇ ಉಪಯೋಗಕರವಾಗಿ ಮಾರ್ಪಡು ವುದೆಂಬುದನ್ನು ಅವರು ಗುರುತಿಸಿದರು. ‘ಶಕ್ತಿಶಾಲಿಯೂ ಪೌರುಷವಂತನೂ ಆದ ಒಬ್ಬ ನೀಚ ನನ್ನೂ ನಾನು ಗೌರವಿಸುತ್ತೇನೆ’ ಎಂಬ ಅವರ ಮಾತಿನ ಅರ್ಥವನ್ನು ಇಲ್ಲಿ ಕಾಣಬಹುದಾಗಿದೆ. ಆದ್ದರಿಂದ ‘ಪಾಪ’ವನ್ನೂ ‘ಪಾಪಿ’ಯನ್ನೂ ವಾಚಾಮಗೋಚರವಾಗಿ ದೂಷಿಸುವವರ, ತಮ್ಮನ್ನು ಕ್ರೈಸ್ತರೆಂದು ಕರೆದುಕೊಳ್ಳುವವರ ದೇಶದಲ್ಲಿ ಸ್ವಾಮೀಜಿ “ಪಾಪಿಗಳು ಎಂದರೆ ಸಂತರಾಗುವ ಸಾಧ್ಯತೆಯಡಗಿರುವವರು” ಎಂದು ಘೋಷಿಸಿ ತಮ್ಮ ‘ನೂತನ ವೇದಾಂತ’ವನ್ನು ಸಾರುತ್ತಾರೆ.</p>
<p>ಪೋಲಿಸರೊಂದಿಗಿನ ಸ್ವಾಮೀಜಿಯ ಮತ್ತೊಂದು ಅನುಭವ ಹಿಂದೆ ಹೇಳಿದವುಗಳಿಗಿಂತ ಸ್ವಲ್ಪ ವಿಭಿನ್ನವಾದದ್ದು. ಉತ್ತರ ಭಾರತದ ಒಂದು ತೀರ್ಥಕ್ಷೇತ್ರದಲ್ಲಿದ್ದಾಗ ಅವರು ಒಬ್ಬ ಪೋಲೀಸ್ ಇನ್ಸ್​ಪೆಕ್ಟರನ ಅತಿಥಿಯಾಗಿದ್ದರು. ಈತ ಪೋಲೀಸ್ ಇಲಾಖೆಯವನಾದರೂ ಧಾರ್ಮಿಕ ಸ್ವಭಾವದವನಾಗಿದ್ದ. ಪ್ರತಿದಿನ ಶಾಸ್ತ್ರಗ್ರಂಥಗಳ ಪಾರಾಯಣ ಮಾಡುತ್ತಿದ್ದ. ಈತ ಸ್ವಾಮೀಜಿಯನ್ನು ತುಂಬ ಮೆಚ್ಚಿಕೊಂಡು, ಭಕ್ತಿಗೌರವಗಳಿಂದ ಕಾಣುತ್ತಿದ್ದ.</p>
<p>ಕೆಲವು ದಿನಗಳಾಗುವಷ್ಟರಲ್ಲಿ ಸ್ವಾಮೀಜಿ ತಮ್ಮ ಆತಿಥೇಯನ ಮನೆಯಲ್ಲಿ ಒಂದು ವೈಚಿತ್ರ್ಯ ವನ್ನು ಗಮನಿಸಿದರು. ಆ ಇನ್ಸ್​ಪೆಕ್ಟರನಿಗೆ ಬರುತ್ತಿದ್ದ ಸಂಬಳ ತಿಂಗಳಿಗೆ ನೂರಿಪ್ಪತೆ¦ದು ರೂಪಾಯಿ. ಆದರೆ ಅವನು ನಡೆಸುತ್ತಿದ್ದ ಜೀವನವನ್ನು ನೋಡಿದರೆ ಅವನ ಆದಾಯ ಏನಿಲ್ಲ ವೆಂದರೂ ಅದರ ಎರಡರಷ್ಟಾದರೂ ಇರಬೇಕೆಂಬಂತೆ ತೋರುತ್ತಿತ್ತು. ಅವನ ಪರಿಚಯ ಇನ್ನಷ್ಟು ನಿಕಟವಾದಾಗ ಸ್ವಾಮೀಜಿ ಅವನನ್ನು ಕೇಳಿದರು :</p>
<p>“ಏನಯ್ಯ, ನೀನು ಇಷ್ಟೆಲ್ಲ ಖರ್ಚು ಹೇಗೆ ನಿಭಾಯಿಸುತ್ತೀ ? ನಿನಗೆ ಬರುವ ಸಂಬಳದಲ್ಲಿ ಅಷ್ಟೆಲ್ಲ ಖರ್ಚು ಮಾಡಲು ಸಾಧ್ಯವೆ ?”</p>
<p>ಇನ್ಸ್​ಪೆಕ್ಟರ್ ನಕ್ಕು ತನ್ನ ಯಶಸ್ಸಿನ ಗುಟ್ಟನ್ನು ಅರುಹಿದ :</p>
<p>“ಸ್ವಾಮೀಜಿ, ನಿಮ್ಮಂತಹ ಸಾಧುಗಳೇ ನನಗೆ ಸಹಾಯ ಮಾಡುವವರು !”</p>
<p>ಸಾಧುಗಳು ಸಹಾಯ ಮಾಡುವವರು ? ! ಸಾಧುಗಳು ಏನಾದರೂ ಆಶೀರ್ವಾದ ಮಾಡ ಬಹುದು. ಅಥವಾ ಹೆಚ್ಚೆಂದರೆ ದೇವರು-ಧರ್ಮ ಎಂದೇನಾದರೂ ಉಪದೇಶ ಮಾಡಬಹುದು. ಆದರೆ ಅವರೇನು ದುಡ್ಡು-ಕಾಸು ಕೊಟ್ಟು ಸಹಾಯ ಮಾಡಬಲ್ಲರೆ ?</p>
<p>“ನಿನ್ನ ಮಾತು ಅರ್ಥವಾಗಲಿಲ್ಲ . . .”</p>
<p>“ನೋಡಿ ಸ್ವಾಮೀಜಿ, ಈ ಸ್ಥಳಕ್ಕೆ ಎಷ್ಟೋ ಜನ ಸಾಧುಬೈರಾಗಿಗಳು ಬರುತ್ತಾರೆ. ಆದರೆ ಎಲ್ಲರೂ ನಿಮ್ಮ ತರಹ ಒಳ್ಳೆಯವರೇ ಆಗಿರುವುದಿಲ್ಲ. ಕಪಟಸಂನ್ಯಾಸಿಗಳು, ಕಳ್ಳಕಾಕರು, ಮೋಸ ಗಾರರು–ಹೀಗೆ ಎಷ್ಟೋ ತರದ ಜನಗಳು ಸಾಧುಗಳ ವೇಷ ಹಾಕಿಕೊಂಡು ತಿರುಗುತ್ತಿರುತ್ತಾರೆ. ನಾನು ಎಲ್ಲರನ್ನೂ ಗಮನಿಸಿ ನೋಡುತ್ತಾ ಇರುತ್ತೇನೆ. ಯಾರ ಮೇಲಾದರೂ ಗುಮಾನಿ ಬಂದರೆ ಅವರನ್ನು ಹಿಡಿದುಹಾಕಿ, ಹತ್ತಿರ ಇರುವುದನ್ನೆಲ್ಲ ತಪಾಸಣೆ ಮಾಡಿ ನೋಡುತ್ತೇನೆ. ಎಷ್ಟೋ ಸಲ ಈ ತೋರಿಕೆಯ ಸಾಧುಗಳು ಬಹಳಷ್ಟು ಹಣವನ್ನು ಎಲ್ಲೆಲ್ಲೋ ವಿಚಿತ್ರವಾಗಿ ಬಚ್ಚಿಟ್ಟುಕೊಂಡಿರು ತ್ತಾರೆ. ಯಾರು ಹಣವನ್ನು ಅಕ್ರಮವಾಗಿ ಹೊಂದಿದ್ದಾರೆ ಅಂತ ನನಗನ್ನಿಸುತ್ತದೆಯೋ ಅಂಥ ವರನ್ನು ಲಾಠಿ ತೋರಿಸಿ ಸ್ವಲ್ಪ ಬೆದರಿಸುತ್ತೇನೆ. ಬೀಸುವ ದೊಣ್ಣೆ ತಪ್ಪಿದರೆ ಸಾಕು ಅಂತ ಅವರು ಹಣವನ್ನೆಲ್ಲ ಬಿಟ್ಟು ಕೈಮುಗಿದು ಓಡಿಹೋಗುತ್ತಾರೆ.”</p>
<p>ಹೀಗೆ ಹೇಳಿದ ಆರಕ್ಷಕ, ಹೆಮ್ಮೆಯಿಂದ ಮತ್ತೊಂದು ವಿಚಾರವನ್ನು ತಿಳಿಸಿದ :</p>
<p>“ಆದರೆ ಸ್ವಾಮೀಜಿ, ನಿಮ್ಮ ಮುಂದೆ ಪ್ರಮಾಣ ಮಾಡಿ ಹೇಳುತ್ತೇನೆ, ನಾನು ಇನ್ಯಾವ ರೀತಿ ಯಲ್ಲೂ ಲಂಚ ತೆಗೆದುಕೊಳ್ಳುವುದಿಲ್ಲ !”</p>
<p>ಹಿಮಾಲಯ ಪ್ರದೇಶದಲ್ಲಿ ಸ್ವಾಮೀಜಿಗಾದ ಹೊಸ ಅನುಭವಗಳಲ್ಲೊಂದು : ಆಗ ಅವರು ಟಿಬೆಟೀ ಕುಟುಂಬವೊಂದರಲ್ಲಿ ಉಳಿದುಕೊಂಡಿದ್ದರು. ಟಿಬೆಟಿಗರಲ್ಲಿ ‘ಬಹುಪತಿತ್ವ’ ಆಚರಣೆ ಯಲ್ಲಿದೆ. (ಬಹುಪತಿತ್ವ ಎಂದರೆ ಒಬ್ಬ ಹೆಂಗಸಿಗೆ ಒಬ್ಬನಿಗಿಂತ ಹೆಚ್ಚಿನ ಗಂಡಂದಿರಿರುವ ಪದ್ಧತಿ. ಸಮಾಜದಲ್ಲಿ ಸ್ತ್ರೀಯರ ಸಂಖ್ಯೆ ಕಡಿಮೆಯಿರುವಲ್ಲಿ ಈ ಪದ್ಧತಿ ಕಂಡುಬರುತ್ತದೆ.) ಸ್ವಾಮೀಜಿ ಈ ಪದ್ಧತಿಯ ಬಗ್ಗೆ ಕೇಳಿದ್ದರೂ ಕಣ್ಣಾರೆ ಕಂಡಿರಲಿಲ್ಲ. ಅವರು ಉಳಿದುಕೊಂಡಿದ್ದ ಕುಟುಂಬದಲ್ಲಿ ಆರು ಜನ ಅಣ್ಣ ತಮ್ಮಂದಿರು–ಇವರೆಲ್ಲರಿಗೂ ಸೇರಿ ಒಬ್ಬಳೇ ಹೆಂಡತಿ. ಇದನ್ನು ಕಂಡು ಸ್ವಾಮೀಜಿಗೆ ಬಹಳ ಜುಗುಪ್ಸೆಯಾಯಿತು. ಆದ್ದರಿಂದ ಆ ಅಣ್ಣತಮ್ಮಂದಿ ರೊಂದಿಗೆ ಸ್ವಲ್ಪ ಸಲಿಗೆ ಬೆಳೆದಾಗ ಬಹುಪತಿತ್ವವನ್ನು ಖಂಡಿಸಿ ಅವರಿಗೆ ತಿಳಿಯಹೇಳಿದರು. ಆದರೆ ಆ ಸೋದರರಿಗೆ ಸ್ವಾಮೀಜಿಯ ವಾದ ಬಹಳ ವಿಚಿತ್ರವಾಗಿ ಕಂಡಿತು. ಅವರಲ್ಲೊಬ್ಬ ಸ್ವಲ್ಪ ಕೋಪದಿಂದಲೇ ಹೇಳಿದ, “ಸ್ವಾಮೀಜಿ, ನೀವೊಬ್ಬರು ಸಂನ್ಯಾಸಿಗಳಾಗಿ, ಜನರಿಗೆ ನೀವೇ ಇಂತಹ ಸ್ವಾರ್ಥಪರತೆಯನ್ನು ಬೋಧಿಸುತ್ತೀದ್ದೀರಲ್ಲ ! ‘ಈ ವಸ್ತು ನನಗೆ ಮಾತ್ರ ಸೇರಿದ್ದು, ಬೇರೆ ಯಾರಿಗೂ ಅಲ್ಲ’ ಎಂದು ಭಾವಿಸುವುದೇ ತಪ್ಪಲ್ಲವೆ ? ನಾವು ಒಬ್ಬೊಬ್ಬರೂ ಒಬ್ಬೊಬ್ಬಳು ಹೆಂಡತಿಯನ್ನು ಇಟ್ಟುಕೊಳ್ಳುವಷ್ಟು ಸ್ವಾರ್ಥಿಗಳೇಕೆ ಆಗಬೇಕು ? ಸ್ವಾಮೀಜಿ, ಅಣ್ಣತಮ್ಮಂದಿರು ತಮ್ಮಲ್ಲಿರುವ ಪ್ರತಿಯೊಂದು ವಸ್ತುವನ್ನೂ ಹಂಚಿಕೊಳ್ಳಬೇಕು–ಹೆಂಡತಿಯನ್ನೂ ಕೂಡ.”</p>
<p>ಈ ವಾದವನ್ನು ಕೇಳಿ ಸ್ವಾಮೀಜಿ ಬೆರಗಾದರು. ಮತ್ತೆ ಅವರು ತಮ್ಮ ಮಾತನ್ನು ಮುಂದು ವರಿಸಲಿಲ್ಲ. ಈ ವಾದದ ಯುಕ್ತಾಯುಕ್ತತೆಗಳೇನೇ ಇರಲಿ ; ಆ ಸರಳ ಸ್ವಭಾವದ ಗುಡ್ಡಗಾಡು ಜನರ ಉತ್ತರ, ಅವರನ್ನು ಆಲೋಚಿಸುವಂತೆ ಮಾಡಿತು. ಬಹುಶಃ ಇಂತಹ ಘಟನೆಗಳೇ ಅವರನ್ನು ತಾವು ದೇಶದ ನಾನಾ ಭಾಗಗಳಲ್ಲಿ ಕಂಡ ಬೇರೆ ಬೇರೆ ಜನರ ಸಂಪ್ರದಾಯ-ನಡವಳಿಕೆ ಗಳ ಕುರಿತಾಗಿ ತೀವ್ರವಾಗಿ ಚಿಂತಿಸುವಂತೆ ಮಾಡಿದುವು. ಇದರಿಂದ ಅವರ ದೃಷ್ಟಿಕೋನ ವಿಶಾಲ ಗೊಂಡಿತು. ಅಲ್ಲದೆ ಇದರಿಂದಾಗಿ ಪ್ರಪಂಚದ ಬೇರೆಬೇರೆ ಜನಾಂಗಗಳ ಸಾಮಾಜಿಕ ಹಾಗೂ ನೈತಿಕ ಮಾನದಂಡಗಳನ್ನು, ಆಯಾ ಜನಾಂಗದ ದೃಷ್ಟಿಕೋನಗಳಿಂದಲೇ ನೋಡಲು ಅವರಿಗೆ ಸಾಧ್ಯವಾಯಿತು.</p>
<p>ಹೀಗೆ ಈ ಬಗೆಯ ಹಲವಾರು ಅನುಭವಗಳು ಅವರ ವ್ಯಕ್ತಿತ್ವದಲ್ಲಿ, ಅವರ ಆಲೋಚನಾ ವಿಧಾನದಲ್ಲಿ ಒಂದು ಮಹತ್ತರ ಬದಲಾವಣೆಯನ್ನುಂಟುಮಾಡಿದುವು. ಈ ಐದಾರು ವರ್ಷಗಳ ಪರಿವ್ರಾಜಕ ಜೀವನವು ಅವರ ಪಾಲಿಗೊಂದು ತೀರ್ಥಯಾತ್ರೆ ಮಾತ್ರವಲ್ಲದೆ ಒಂದು ಶೈಕ್ಷಣಿಕ ಪ್ರವಾಸವಾಗಿ ಪರಿಣಮಿಸಿತು. ಅದು ಅವರಿಗೆ ಎಷ್ಟೋ ವಿಚಾರಗಳ ನೇರ ಅನುಭವ ಮಾಡಿಸಿ ಕೊಟ್ಟು, ಅವರ ವ್ಯಕ್ತಿತ್ವವನ್ನು ಮತ್ತಷ್ಟು ಗಳಿತವಾಗಿಸಿತು. ಅವರು ಬಾಲ್ಯದಿಂದಲೂ ಅಧ್ಯಯನಾದಿಗಳ ಮೂಲಕ ಗಳಿಸಿಕೊಂಡಿದ್ದ ಜ್ಞಾನಭಂಡಾರವನ್ನು ಅಪಾರವಾಗಿ ಹಿಗ್ಗಿಸಿತು. ಅಂದು ದಕ್ಷಿಣೇಶ್ವರದಲ್ಲಿ ಶ್ರೀರಾಮಕೃಷ್ಣರಿಂದ ಅವರು ಯಾವ ಅದ್ಭುತ ವಿಚಾರಗಳನ್ನೆಲ್ಲ ಅರಿತುಕೊಂಡಿದ್ದರೋ ಅವು ಎಲ್ಲಿ ಹೇಗೆ ಅನುಷ್ಠಾನಗೊಳ್ಳಬೇಕಾಗಿದೆಯೆಂಬುದನ್ನು ಕ್ರಮೇಣ ಕಂಡುಕೊಂಡರು. ಶ್ರೀರಾಮಕೃಷ್ಣರು ಮಾಡಿಸಿಕೊಟ್ಟ ಅನುಭವಗಳನ್ನೆಲ್ಲ ಯುಕ್ತಾಯುಕ್ತತೆ ಯರಿತು, ದೇಶ-ಕಾಲ-ಪಾತ್ರಗಳಿಗನುಗುಣವಾಗಿ ಬೋಧಿಸಲು ಈ ಪರಿವ್ರಾಜಕ ಜೀವನದ ಅನುಭವಗಳು ದಿಕ್ಸೂಚಿಯಾದುವು.</p>
<p>ಅವರ ಸೋದರಸಂನ್ಯಾಸಿಯೊಬ್ಬರು ಹೇಳುವಂತೆ, ಈ ದಿನಗಳಲ್ಲಿ ಸ್ವಾಮೀಜಿ ಯಾವಾಗಲೂ ಹೊಸ ಹೊಸ ಅನುಭವಗಳನ್ನು ಅರಸುತ್ತಿದ್ದರು. ಸದಾ ಹೊಸ ಹೊಸ ವಿಚಾರಗಳನ್ನು ಸಂಗ್ರಹಿಸಿ ಅವುಗಳ ಪರಸ್ಪರ ಸಾಮ್ಯ-ಭೇದಗಳನ್ನು ವಿಶ್ಲೇಷಿಸುತ್ತಿದ್ದರು. ಭಾರತದ ಪ್ರತಿಯೊಂದು ಪ್ರಾಂತ್ಯದ ಸಾಮಾಜಿಕ ಹಾಗೂ ಧಾರ್ಮಿಕ ವಿಚಾರಗಳ ವಿವರಗಳು ಅವರಿಗೆ ಸಂಪೂರ್ಣ ಕರಗತ ವಾಗಿದ್ದು, ಯಾವುದೇ ಪ್ರದೇಶದ ಜನಗಳ ಆಚಾರ-ವಿಚಾರ-ಸಂಪ್ರಾಯಗಳ ಬಗ್ಗೆ ಸಂಪೂರ್ಣ ಮಾಹಿತಿಯನ್ನು ನೀಡಬಲ್ಲವರಾಗಿದ್ದರು. ವಿವಿಧ ಮತ ಧರ್ಮಗಳ ಅಪೂರ್ವ ಶಾಸ್ತ್ರಗ್ರಂಥಗಳನ್ನು ಅಧ್ಯಯನ ಮಾಡುವ, ಅಥವಾ ಆ ಧರ್ಮಗಳ ಪರಿಣತರೊಂದಿಗೆ ಚರ್ಚಿಸುವ ಯಾವ ಅವಕಾಶವನ್ನೂ ಅವರು ಕಳೆದುಕೊಳ್ಳುತ್ತಿರಲಿಲ್ಲ.</p>
<p>ಭಾರತದ ವಿಭಿನ್ನಮಯ ಆದರ್ಶಗಳ ಜಗತ್ತಿನಲ್ಲಿ ಸೂತ್ರಪ್ರಾಯವಾದ ಏಕತೆ ಯಾವುದು ಎಂದು ಅವರು ನಿರಂತರವಾಗಿ ಶೋಧಿಸುತ್ತಿದ್ದರು. ಕಡೆಗೆ ಅವರು ಕಂಡುಕೊಂಡರು–ಈ ಎಲ್ಲ ವಿಭಿನ್ನ ಆಚರಣೆಗಳ ಹಾಗೂ ಸಂಪ್ರದಾಯಗಳ ಮೂಲದಲ್ಲಿರುವುದು ಅಧ್ಯಾತ್ಮಿಕತತ್ತ್ವದ ಏಕತೆಯೇ, ಎಂದು. ಅಲ್ಲದೆ ಹಿಂದೂ-ಮುಸಲ್ಮಾನರ ನಡುವೆ ಕಂಡುಬರುವ ಅಂತರವು ಬಹುತೇಕ ತೋರಾಣಿಕೆಯದು ಎಂದವರು ನಿಶ್ಚಯಿಸಿದರು. ಮುಸಲ್ಮಾನರನ್ನು ಒಟ್ಟಾರೆಯಾಗಿ ಪರಿಗಣಿಸಿದರೆ, ಅವರು ಹಿಂದೂಗಳಷ್ಟೇ ಉದಾರಿಗಳು, ಮನುಷ್ಯತ್ವವುಳ್ಳವರು ಹಾಗೂ ‘ಭಾರತೀ ಯರು’ ಎಂಬುದನ್ನು ಸ್ವಾಮೀಜಿ ಕಣ್ಣಾರೆ ಕಂಡರು. ಹಿಂದೂ ಧರ್ಮಸಂಸ್ಕೃತಿ-ಸಂಪ್ರದಾಯ ಗಳನ್ನು ಹೃತ್ಪೂರ್ವಕವಾಗಿ ಮೆಚ್ಚಿಕೊಳ್ಳುವ ವಿವೇಕೀ ಮುಸ್ಲಿಮರೂ ಇದ್ದಾರೆಂಬುದನ್ನು ಅವರು ಗುರುತಿಸಿದ್ದರು.</p>
<p>ಬರಬರುತ್ತ ಅವರ ವಿಚಾರದ ದಿಗಂತ ಎಷ್ಟು ವಿಶಾಲವಾಯಿತೆಂದರೆ, ಧರ್ಮದ ಎಲ್ಲ ಪ್ರಭೇದಗಳಲ್ಲೂ ಅಂತರ್ಗತವಾದ ಅದೇ ಪರಿಪೂರ್ಣತೆಯನ್ನೇ ಕಾಣುತ್ತಿದ್ದರು. ಆದ್ದರಿಂದ ಸಕಲ ಮತಧರ್ಮಗಳ ತತ್ತ್ವಗಳನ್ನೂ ಅವುಗಳ ಅನುಯಾಯಿಗಳನ್ನೂ ಸಹಾನುಭೂತಿಯಿಂದ, ಸಮತಾಭಾವದಿಂದ ಕಾಣಬಲ್ಲವರಾಗಿದ್ದರು. ಶ್ರೀರಾಮಕೃಷ್ಣರು ಸಾಕ್ಷಾತ್ಕರಿಸಿಕೊಂಡು ಬೋಧಿಸಿದ್ದ ಧಾರ್ಮಿಕ, ಆಧ್ಯಾತ್ಮಿಕ ತತ್ತ್ವಗಳ ಮಹತ್ವವನ್ನು ಸಾಮಾಜಿಕ ಹಾಗೂ ರಾಜಕೀಯ ದೃಷ್ಟಿಕೋನದಿಂದ ಕಂಡು, ಅವುಗಳಿಗೆ ಹೊಸ ಅರ್ಥವನ್ನು ಕಂಡುಕೊಂಡಿದ್ದರು.</p>
<p>ಸಮಸ್ತ ಭಾರತೀಯರಲ್ಲಿ ಪರಸ್ಪರ ಭ್ರಾತೃಭಾವವನ್ನು ಜಾಗೃತಗೊಳಿಸಲು ಸಾಧ್ಯವಾದರೆ, ಮತ್ತು ಮುಖ್ಯವಾಗಿ ವಿದ್ಯಾವಂತ ವರ್ಗದಲ್ಲಿ ಬಡಜನರ ಬಗೆಗಿನ ಹೊಣೆಗಾರಿಕೆಯನ್ನು ಮನವರಿಕೆ ಮಾಡಿಸಲು ಸಾಧ್ಯವಾದರೆ, ಎಲ್ಲ ಜಾತಿಮತಗಳ ಜನರೂ ವ್ಯವಸ್ಥಿತ ಸಮಾಜ ಜೀವನದಲ್ಲಿ ಸಹಬಾಳ್ವೆ ನಡೆಸುವಂತಾಗುತ್ತದೆ ಎಂಬುದರಲ್ಲಿ ಸ್ವಾಮೀಜಿಗೆ ದೃಢ ವಿಶ್ವಾಸವಿತ್ತು. ಧರ್ಮವೆಂಬುದು ಒಬ್ಬನ ವೈಯಕ್ತಿಕ ವಿಚಾರವಾಗಿರಬೇಕು. ಮತ್ತು ಸರಕಾರವು ಅದರಲ್ಲಿ ಹಸ್ತಕ್ಷೇಪ ಮಾಡಬಾರದು ; ಅಲ್ಲದೆ ಧರ್ಮವೂ ಸರಕಾರದ ವ್ಯವಹಾರದಲ್ಲಿ ತಲೆ ಹಾಕಬಾರದು ಎಂಬುದು ಅವರ ಅಭಿಪ್ರಾಯವಾಗಿತ್ತು. ಆ ಕಾಲದ ಅನೇಕ ಧಾರ್ಮಿಕ ಚಳವಳಿಗಳು ಪಾಶ್ಚಾತ್ಯ ಸಂಸ್ಕೃತಿಯಿಂದ ಹಾಗೂ ಪಾಶ್ಚಾತ್ಯ ಚಿಂತಕರ ಅಭಿಪ್ರಾಯಗಳಿಂದ ತೀವ್ರವಾಗಿ ಪ್ರಭಾವಿತವಾಗಿ ದ್ದುವು. ಆದ್ದರಿಂದ ಹಿಂದೂಧರ್ಮವನ್ನು ಮೇಲೆತ್ತಲು ಹೊರಟ ಈ ಚಳವಳಿಗಳು, ಬಹುಶಃ ತಮಗರಿವಿಲ್ಲದಂತೆಯೇ ಭಾರತದ ಈ ಆಧುನಿಕ ಸಂಕ್ರಮಣ ಯುಗವನ್ನು ತ್ರಿಶಂಕು ಸ್ಥಿತಿ ಗೊಯ್ಯುತ್ತಿವೆ ಎಂಬುದನ್ನವರು ಮನಗಂಡರು. ಧಾರ್ಮಿಕ ಆಚರಣೆ-ಸಂಪ್ರದಾಯಗಳಲ್ಲಿ ಕಾಳು ಯಾವುದು ಜಳ್ಳು ಯಾವುದು ಎಂಬುದನ್ನು ಗುರುತಿಸುವ ವಿವೇಕ ಪ್ರಜ್ಞೆಯು ಜನರಲ್ಲಿ ಉದಿಸಿ ದರೆ, ಸಂಕುಚಿತ ಬುದ್ಧಿಯಿಂದುಂಟಾದ ಕಹಿಭಾವನೆಗಳು ತಾವಾಗಿಯೇ ನಾಶವಾಗುತ್ತವೆ ಎಂದು ಅವರು ನಿರೀಕ್ಷಿಸಿದರು. ಆಧುನಿಕ ಅವಶ್ಯಕತೆಗಳಿಗನುಗುಣವಾಗಿ ಭಾರತದ ಪುರಾತನ ಸಂಸ್ಕೃತಿ ಯನ್ನು ಪುನರ್ಮೌಲ್ಯೀಕರಣಕ್ಕೊಳಪಡಿಸಿ ನವಚೇತನ ತುಂಬುವ ಮಹತ್ಕಾರ್ಯದಲ್ಲಿ ಸರ್ವರೂ ಒಂದಾಗುವ ಸುಮಹೂರ್ತವನ್ನು ಕಾತರದ ಕಣ್ಣಿನಿಂದ ಇದಿರು ನೋಡಿದರು.</p>
<div>	ಐ	ಐ	ಐ</div>
<p>ಹೀಗೆ, ನಾನಾ ಬಗೆಯ ಭಾವ ತುಮುಲಗಳನ್ನು ಮನದಲ್ಲಿ ಹೊತ್ತು, ನೂರಾರು ಅಮೂಲ್ಯ, ಅನುಭವಗಳ ಸಾರವನ್ನೇ ತುಂಬಿಕೊಂಡು, ಸ್ವಾಮೀಜಿ ರಾಮೇಶ್ವರದಿಂದ ಮುಂದಕ್ಕೆ ಹೊರಟರು. ಇಲ್ಲಿಗೆ ಅವರ ಪರಿವ್ರಾಜಕ ಜೀವನವು ಒಂದು ರೀತಿಯಲ್ಲಿ ಕೊನೆಗೊಂಡಿತ್ತು.</p>

<h1>೯</h1>
<h1>ಜೈತ್ರಯಾತ್ರೆಗೆ ಸನ್ನಾಹ</h1>
<p class="noindent">೧೮೯೩ರ ಜನವರಿ ; ದಂಡ ಕಮಂಡಲುಧಾರಿಯಾದ ಸ್ವಾಮಿ ವಿವೇಕಾನಂದರು ರಾಮೇಶ್ವರ ದಿಂದ ಹೊರಟು ಉತ್ತರಾಭಿಮುಖವಾಗಿ ನಡೆದರು. ಇದು ಅವರ ಜೀವನದ ಮೂವತ್ತೊಂದನೇ ಸಂವತ್ಸರ. ಅವರ ಜೀವನದಲ್ಲಿ–ಅಷ್ಟೇಕೆ, ಆಧುನಿಕ ಭಾರತದ ಇತಿಹಾಸದಲ್ಲೇ–ಅತ್ಯಂತ ಮಹತ್ತ್ವದ ಸಂವತ್ಸರ. ವಿವೇಕಾನಂದರು ವಿಶ್ವವಿಜೇತರಾದುದು, ವಿಶ್ವವಿಖ್ಯಾತರಾದುದು ಈ ವರ್ಷದಲ್ಲೇ. ಆದರೆ ಅಂದು ಅವರಿನ್ನೂ ಭಾರತದ ಲಕ್ಷಾಂತರ ಸಾಧು ಬೈರಾಗಿಗಳಲ್ಲೊಬ್ಬರಷ್ಟೆ. ಕಾಲುಗಳು ನಡೆಸಿದತ್ತ ನಡೆದು ಸ್ವಾಮೀಜಿ ಪಾಂಡಿಚೆರಿಗೆ ಬಂದರು.</p>
<p>ಪಾಂಡಿಚೆರಿಯ ಸಮುದ್ರತೀರದಲ್ಲಿ ಅಡ್ಡಾಡುತ್ತಿದ್ದಾಗ ಅಕಸ್ಮಾತ್ತಾಗಿ ತಮ್ಮ ಹಳೆಯ ಪರಿಚಿತರಾದ ಮನ್ಮಥನಾಥ ಭಟ್ಟಾಚಾರ್ಯರನ್ನು ಭೇಟಿಯಾದರು. ಇವರು ತಮ್ಮ ಕೆಲಸದ ನಿಮಿತ್ತವಾಗಿ ಇಲ್ಲಿಗೆ ಬಂದಿದ್ದರು. ಸ್ವಾಮೀಜಿಯನ್ನು ಕಂಡು ಆನಂದಿತರಾದ ಮನ್ಮಥನಾಥರು ಅವರನ್ನು ತಮ್ಮ ಮನೆಗೆ ಕರೆದೊಯ್ದರು. ಅಲ್ಲದೆ ತಾವು ಮದ್ರಾಸಿಗೆ ಹಿಂದಿರುಗುವಾಗ ಅವರೂ ತಮ್ಮೊಡನೆ ಖಂಡಿತ ಬರಬೇಕು ಎಂದು ಒತ್ತಾಯಿಸಿ ಒಪ್ಪಿಸಿದರು.</p>
<p>ಸ್ವಾಮೀಜಿ ಪಾಂಡಿಚೆರಿಯಲ್ಲಿದ್ದಾಗ, ಕಡು ಮತಾಂಧನೂ ಅತಿ ಹಟಮಾರಿಯೂ ಆದ ಸಂಪ್ರದಾಯಸ್ಥ ಪಂಡಿತನೊಬ್ಬನೊಂದಿಗೆ ಹಿಂದೂಧರ್ಮದ ಸುಧಾರಣೆಯ ಬಗ್ಗೆ ಚರ್ಚಿಸುವ ಸಂದರ್ಭವೊದಗಿತ್ತು. ಆಧುನಿಕ ವಿಶ್ವದ ಬದಲಾದ ಪರಿಸರದಲ್ಲಿ ಹಿಂದೂ ಧರ್ಮವು ಉಳಿದು ಬೆಳೆಯಬೇಕಾದರೆ ಹೇಗೆ ಅದು ಜಳ್ಳನ್ನು ತೂರಿ ಸಾರವನ್ನು ಮಾತ್ರ ಉಳಿಸಿಕೊಳ್ಳಬೇಕಾಗುತ್ತದೆ ಎಂಬ ತಮ್ಮ ವಿಚಾರಧಾರೆಯನ್ನು ಮಂಡಿಸಿದರು ಸ್ವಾಮೀಜಿ. ಆದರೆ ಸಂಪ್ರದಾಯಗಳನ್ನು ಸುಧಾರಣೆಗೊಳಿಸುವ ಪ್ರಸ್ತಾಪ ಬಂದಾಗ ಈ ಪಂಡಿತ ಹೌಹಾರಿದ. ಅದೂ ಒಬ್ಬ ಹಿಂದೂ ಸಂನ್ಯಾಸಿಯಿಂದ ! ನಮ್ಮ ತಾತಂದಿರೂ, ತಾತಂದಿರ ತಾತಂದಿರೂ ಪಾಲಿಸಿಕೊಂಡು ಬಂದ ಸಂಪ್ರದಾಯದಲ್ಲಿ ತಪ್ಪು ಕಂಡುಹಿಡಿಯುವುದಕ್ಕಿಂತ ಮಹಾಪಾಪ ಇನ್ನೊಂದಿದೆಯೆ ? ! ಸುಧಾರಣೆಯ ಮಾತನಾಡುವವರೆಲ್ಲ ಧರ್ಮದ್ರೋಹಿಗಳು ಎಂಬುದು ಈ ಪಂಡಿತನ ನಿಶ್ಚಿತ ಅಭಿಮತ. ಸ್ವಾಮೀಜಿ ಆಡಿದ ಪ್ರತಿಯೊಂದು ಮಾತನ್ನೂ ಉಗ್ರವಾಗಿ ಖಂಡಿಸಿದ. ಅವನಿಗೆ ವಿಚಾರ ಮಂಥನ ಮಾಡುವುದಕ್ಕಿಂತ ಜಗಳವಾಡುವುದರಲ್ಲೇ ಹೆಚ್ಚಿನ ಆಸಕ್ತಿ. ಪರಿಣತಿ, ಸ್ವಾಮೀಜಿಯ ವಿಚಾರದ ತಿರುಳು ಹೀಗಿತ್ತು : “ಈಗ ಹಿಂದೂಧರ್ಮವು ತನ್ನನ್ನೇ ತಾನು ಪರೀಕ್ಷಿಸಿ ಕೊಳ್ಳಬೇಕಾದ ಕಾಲ ಸನ್ನಿಹಿತವಾಗಿದೆ. ಪಾಶ್ಚಾತ್ಯ ಸಂಸ್ಕೃತಿಯ ವೈಭವ-ಮೌಲ್ಯಗಳೊಂದಿಗೆ ಅದು ಸೆಣಸಿ ತನ್ನತನವನ್ನು ಮೆರಸಬೇಕಾಗಿದೆ. ಸನಾತನ ಧರ್ಮವು ತನ್ನ ಸಾರಸರ್ವಸ್ವವಾದ ಆಧ್ಯಾತ್ಮಿಕತೆಯನ್ನು ಉಳಿಸಿಕೊಂಡು ಆಧುನಿಕ ಯುಗದ ಆವಶ್ಯಕತೆಗಳಿಗೆ, ಸಮಸ್ಯೆಗಳಿಗೆ ಹೊಂದಿ ಕೊಳ್ಳಬೇಕಾಗಿದೆ.” ಆದರೆ ಆ ಪಂಡಿತ ಸ್ವಾಮೀಜಿಯ ಅಭಿಪ್ರಾಯಗಳನ್ನು ತಳ್ಳಿಹಾಕಿ ಒಂದೇ ಹಟ ಹಿಡಿದು ಕುಳಿತ. ಅವನ ವಾದ ಇಷ್ಟೆ : “ಹಿಂದೂಧರ್ಮಕ್ಕೆ ಯಾವ ಸುಧಾರಣೆಯ ಆವಶ್ಯ ಕತೆಯೂ ಇಲ್ಲ. ಪಾಶ್ಚಾತ್ಯರೆಂದರೆ ಮ್ಲೇಚ್ಛರು. ಆ ಪರಂಗಿ ಜನರ ಸಂಪರ್ಕಕ್ಕೆ ಬಂದ್ದದೇ ಆದರೆ ಹಿಂದೂಗಳ ಬುದ್ಧಿಯೂ ವಿಕೃತಗೊಳ್ಳುತ್ತದೆ ; ಸರ್ವನಾಶವಾಗುತ್ತದೆ.” ಪಂಡಿತ ಮಹಾಶಯ ತಾನು ಹುಟ್ಟಿದ ಬಾವಿಯಿಂದಾಚೆ ಇಣಿಕಿ ನೋಡಿಲ್ಲವೆಂಬುದು ಸ್ಪಷ್ಟವಾಗಿತ್ತು. ಸಂಪ್ರದಾಯಸ್ಥ ರೆನ್ನಿಸಿಕೊಂಡವರ ಇಂತಹ ಸಂಕುಚಿತ ಬುದ್ಧಿಯೇ ದೇಶವನ್ನು ಈ ದುರವಸ್ಥೆಗೆ ತಂದಿರುವುದು ಎನ್ನಿಸಿತು ಸ್ವಾಮೀಜಿಗೆ. ಅದನ್ನೇ ಸ್ಪಷ್ಟವಾಗಿ ಹೇಳಿಯೂ ಬಿಟ್ಟರು. ಬರಬರುತ್ತ ಚರ್ಚೆಗೆ ಕಾವೇರಿತು. ಕತ್ತಲೆಯ ಗುಹೆಯಲ್ಲಿ ಕುಳಿತು ಕಣ್ಣುಗಳನ್ನು ಬಿಗಿಯಾಗಿ ಮುಚ್ಚಿಕೊಂಡು “ಇಲ್ಲೇ ನನಗೆ ಬೆಳಕು ಕಾಣುತ್ತಿದೆ” ಎನ್ನುವ ಮೊಂಡುತನವನ್ನು ಕಂಡು ಅವರಿಗೆ ಜುಗುಪ್ಸೆಯಾಯಿತು. ಕಡೆಗೆ ಉದ್ವೇಗಗೊಂಡು ಹೇಳಿದರು, “ಏನು, ಏನು ನೀವು ಹೇಳುತ್ತಿರುವುದು ? ಶೂದ್ರಾದಿಗಳು ಮೇಲೆದ್ದು ನಿಂತು ತಮ್ಮ ಹಕ್ಕುಗಳನ್ನು ಚಲಾಯಿಸುವ ಕಾಲ ಈಗ ಸನ್ನಿಹಿತವಾಗಿದೆ. ದಲಿತವರ್ಗ ದವರಿಗೆ ಶಿಕ್ಷಣ ನೀಡಿ, ಅವರಲ್ಲಿ ಸಮಾನತೆಯ ಭಾವನೆಯನ್ನುಂಟುಮಾಡುವುದು ಮತ್ತು ಪುರೋಹಿತಶಾಹಿಯ ದಬ್ಬಾಳಿಕೆಯನ್ನೂ ಜಾತಿಪದ್ಧತಿಯನ್ನೂ ನಿರ್ಮೂಲ ಮಾಡಿ, ಉನ್ನತ ಧಾರ್ಮಿಕ ವಿಚಾರಗಳ ಬಗ್ಗೆ ತಿಳಿವಳಿಕೆ ನೀಡುವುದು–ಇದು ಪ್ರತಿಯೊಬ್ಬ ವಿದ್ಯಾವಂತ ಭಾರತೀ ಯನ ಮೇಲಿರುವ ಹೊಣೆ.” ಇಂಥ ಸಂಪ್ರದಾಯ ವಿರುದ್ಧವಾದ ಮಾತುಗಳನ್ನೆಲ್ಲ ಕೇಳಿ ಸಹಿಸಿ ಕೊಂಡಿರಲು ಪಂಡಿತನಿಗೆ ಸಾಧ್ಯವಾಗಲಿಲ್ಲ. ಸ್ವಾಮೀಜಿ ಮಾತನಾಡುತ್ತಿದ್ದಾಗ ಅವರಿಗೆ ಅವಮಾನ ವಾಗುವಂತೆ ಅಂಗಭಂಗಿಗಳನ್ನು ಮಾಡುತ್ತಿದ್ದ. ಕಡೆಗೆ ಇತರರತ್ತ ತಿರುಗಿ ತಿರಸ್ಕಾರದಿಂದ, “ಒಬ್ಬ ಅಲೆಮಾರಿ ತಿರುಕನಿಗೇನು ಗೊತ್ತಿದ್ದೀತು ? ಎಳೆನಿಂಬೆಕಾಯಿ !” ಎಂದು ಹೇಳಿದ. ಅಲ್ಲದೆ ಆಗಾಗ “ಕದಾಪಿ ನ, ಕದಾಪಿ ನ” “ಎಂದಿಗೂ ಇಲ್ಲ, ಎಂದಿಗೂ ಇಲ್ಲ” ಎಂದು ಕೂಗುತ್ತಿದ್ದ.</p>
<p>ಆ ಪಂಡಿತ, ‘ಸುಧಾರಣೆ’ ‘ಬದಲಾವಣೆ’ ಎಂಬ ಮಾತುಗಳಿಗೇ ವಿರುದ್ಧವಾಗಿದ್ದುದರಲ್ಲಿ ಆಶ್ಚರ್ಯವೇನೂ ಇರಲಿಲ್ಲ. ಏಕೆಂದರೆ ಸ್ವತಃ ಅವನೇ ಸಾಮಾಜಿಕ ಕಂದಾಚಾರಗಳಲ್ಲಿ ಸಿಕ್ಕಿಬಿದ್ದ ವನು ; ಜಾತಿ-ಮತ ಭೇದಗಳ ಸಂಕೋಲೆಯಲ್ಲಿ ಕಟ್ಟುಬಿದ್ದವನು. ಅವನು ತನ್ನಂತಹ ಸಾವಿರಾರು ಜನರನ್ನು ಪ್ರತಿನಿಧಿಸುತ್ತಿದ್ದನಷ್ಟೆ. ಆದರೆ ಅವನೆಷ್ಟೇ ಪ್ರತಿಭಟಿಸಿದರೂ, ಹೀನಾಯವಾಗಿ ಮಾತ ನಾಡಿದರೂ ಸ್ವಾಮೀಜಿ ಮಾತ್ರ ಅವನನ್ನು ಅಷ್ಟಕ್ಕೇ ಬಿಡಲಿಲ್ಲ. ತಮ್ಮ ವಾದಕ್ಕೆ ಶಾಸ್ತ್ರವಾಕ್ಯಗಳ ಬೆಂಬಲವಿದೆ ಎಂಬುದನ್ನು ಸಂದೇಹಕ್ಕೆಡೆಯಿಲ್ಲದಂತೆ ಸಾಬೀತು ಮಾಡಿ ತೋರಿಸಿದರು. ಜಾತೀಯತೆಯೇ ಮೊದಲಾದ ಸಾಮಾಜಿಕ ಪದ್ಧತಿಗಳು ಹಿಂದೂಧರ್ಮದ ಅವಿಭಾಜ್ಯ ಅಂಗ ಗಳಂತೆ ತೋರಿದರೂ ಅಂತಹ ಅಡ್ಡಗೋಡೆಗಳ ನಿರ್ಮೂಲನವನ್ನು ಸ್ವತಃ ಹಿಂದೂ ಶಾಸ್ತ್ರಗ್ರಂಥ ಗಳೇ ಅನುಮೋದಿಸುತ್ತವೆ ಎಂಬುದನ್ನು ತೋರಿಸಿಕೊಟ್ಟರು. ಕೊಟ್ಟ ಕೊನೆಯಲ್ಲಿ ಅವನು ಸ್ವಾಮೀಜಿಯ ವಾದದ ಸತ್ಯತೆಯನ್ನು ಒಪ್ಪಿಕೊಳ್ಳಬೇಕಾಯಿತು. ಆದರೆ ಹಿಂದೂಗಳಿಂದ ಮ್ಲೇಚ್ಛ ರನ್ನು ಪ್ರತ್ಯೇಕಿಸುವ ಗುರುತಾದ ‘ಕಪ್ಪು ನೀರನ್ನು’ ಎಂದರೆ ಸಾಗರವನ್ನು ಮಾತ್ರ ಸಂನ್ಯಾಸಿಗಳು ದಾಟಬಾರದು ಎಂಬ ಹಟವನ್ನು ಬಿಡಲೇ ಇಲ್ಲ. ಎಲ್ಲಕ್ಕಿಂತ ಹೆಚ್ಚಾಗಿ, ಈ ಎಳೆಯ ಯುವಕನು ತನ್ನಂತಹ ‘ಪ್ರಬುದ್ಧ’, ವಯೋವೃದ್ಧ, ಜ್ಞಾನವೃದ್ಧನ ವಿದ್ವತ್ತು, ನಂಬಿಕೆಗಳನ್ನು ಪ್ರಶ್ನಿಸು ವಂತಾಯಿತಲ್ಲ ಎನ್ನುವುದೇ ಆ ಪಂಡಿತನ ಸಂಕಟವಾಗಿತ್ತು.</p>
<p>ಪಾಂಡಿಚೆರಿಯಿಂದ ಹೊರಡುವುದಕ್ಕೆ ಕೆಲದಿನಗಳ ಮುಂಚೆ ಭಟ್ಟಾಚಾರ್ಯರು ಮೈಸೂರಿನ ತಮ್ಮೊಬ್ಬ ಸ್ನೇಹಿತನಿಗೆ ಬರೆದ ಪತ್ರದಲ್ಲಿ, ಸ್ವಾಮೀಜಿ ತನ್ನೊಂದಿಗಿರುವುದಾಗಿಯೂ, ತಾವಿಬ್ಬರೂ ಮದರಾಸಿಗೆ ಹೋಗುತ್ತಿರುವುದಾಗಿಯೂ ತಿಳಿಸಿದ್ದರು. ಈ ಸ್ನೇಹಿತ ಸ್ವಾಮೀಜಿಯನ್ನು ಕಂಡು ಪ್ರಭಾವಿತನಾಗಿದ್ದವನು. ಅವನು ಮದರಾಸಿನ ತನ್ನ ಸ್ನೇಹಿತರಿಗೆಲ್ಲ ಪತ್ರ ಬರೆದು ಸ್ವಾಮೀಜಿಯ ಬಗ್ಗೆ ತಿಳಿಸಿದ್ದ. ಆದ್ದರಿಂದ ಸ್ವಾಮೀಜಿ ಮದರಾಸಿಗೆ ಬರುತ್ತಿದ್ದಂತೆ ಅವರನ್ನು ಭೇಟಿಯಾಗಲು ಅಳಸಿಂಗ ಪೆರುಮಾಳ್, ವ್ಯಾಸರಾವ್, ವೆಂಕಟರಂಗರಾವ್, ಬಾಲಾಜಿರಾವ್, ನರಸಿಂಹಾಚಾರಿ, ಡಾ ॥ ನಂಜುಂಡರಾವ್ ಮೊದಲಾದ ಹಲವಾರು ಯುವಕರು ಭಟ್ಟಾಚಾರ್ಯರ ಮನೆಗೆ ಧಾವಿಸಿ ದರು. ಇವರೊಬ್ಬ ಅಪೂರ್ವ ಸಂನ್ಯಾಸಿಗಳೆಂದು ಅವರೆಲ್ಲ ಕೇಳಿದ್ದರು. ಪಾಶ್ಚಾತ್ಯ ಸಂಸ್ಕೃತಿ- ಸಾಹಿತ್ಯಗಳಲ್ಲಿ ವಿಶೇಷವಾಗಿ ಆಸಕ್ತರಾಗಿದ್ದ, ಹಾಗೂ ಆಧುನಿಕ ಜನಾಂಗವನ್ನು ಪ್ರತಿನಿಧಿಸುತ್ತಿದ್ದ ಈ ನವಯುವಕರು ಸ್ವಾಮೀಜಿಯ ಪರಿಚಯ ಮಾಡಿಕೊಳ್ಳಲು ತೀವ್ರ ಕುತೂಹಲ ತಾಳಿದ್ದರು. ಅವರನ್ನೆಲ್ಲ ಸ್ವಾಮೀಜಿ ಮುಗುಳ್ನಗುತ್ತ ಸ್ವಾಗತಿಸಿದರು. ಸ್ವಾಮೀಜಿಯ ಮುಖದಲ್ಲಿ ಬೆಳಗುತ್ತಿದ್ದ ಅದ್ಭುತ ಹೊಳಪು ಹಾಗೂ ಕಣ್ಣುಗಳ ಕಾಂತಿಯನ್ನು ಗಮನಿಸಿ ಈ ಸ್ನೇಹಿತರು ಅಚ್ಚರಿಗೊಂಡರು. ಬಳಿಕ ತಮ್ಮನ್ನು ತಾವೇ ಪರಿಚಯಿಸಿಕೊಂಡರು. ಸ್ವಲ್ಪ ಹೊತ್ತು ಲೋಕಾಭಿರಾಮದ ಮಾತುಕತೆ ನಡೆದ ಮೇಲೆ, ಸಾಹಿತ್ಯ-ವಿಜ್ಞಾನ-ಇತಿಹಾಸ-ಧರ್ಮ-ಅಧ್ಯಾತ್ಮಗಳಿಗೆ ಸಂಬಂಧಿಸಿದ ಪ್ರಶ್ನೆಗಳಿಂದ ಸ್ವಾಮೀಜಿಯ ಮೇಲೆ ಆಕ್ರಮಣವನ್ನೇ ಮಾಡಿದರು. ಪ್ರಶ್ನೆಗಳಿಗೆಲ್ಲ ಸ್ವಾಮೀಜಿ ನಗುನಗುತ್ತ, ಲೀಲಾಜಾಲವಾಗಿ ಉತ್ತರಿಸಿದರು. ಅವರ ಉತ್ತರಗಳು ಚುಟುಕಾಗಿದ್ದರೂ ನೇರವಾಗಿ, ಅರ್ಥ ಪೂರ್ಣವಾಗಿ ಹಾಗೂ ಮಧುರವಾಗಿದ್ದುವು. ಸಂದರ್ಭಾನುಸಾರವಾಗಿ ಸಾಹಿತ್ಯ, ವಿಜ್ಞಾನ, ಇತಿ ಹಾಸ, ಧರ್ಮಗಳಿಗೆ ಸಂಬಂಧಿಸಿದ ಶ್ರೇಷ್ಠಕೃತಿಗಳ ಸಾಲುಗಳನ್ನು ಸರಾಗವಾಗಿ ಉದ್ಧರಿಸುತ್ತಿ ದ್ದರು. ತಮ್ಮ ಚುರುಕಾದ ಉತ್ತರಗಳಿಂದ ಸ್ವಾಮೀಜಿ, ಪ್ರಶ್ನೆ ಕೇಳುವವರೆಲ್ಲರ ಬಾಯಿ ಮುಚ್ಚಿಸಿ ಬಿಟ್ಟರು. ಕತ್ತಲಾಗುತ್ತಲೇ ಈ ಸ್ನೇಹಿತರು ಸ್ವಾಮೀಜಿಯಿಂದ ಬೀಳ್ಕೊಂಡು ಹೊರಟರು. ಆ ಯುವಸಂನ್ಯಾಸಿಯ ಪ್ರತಿಭೆ ಹಾಗೂ ವಾದ ಸಾಮರ್ಥ್ಯವನ್ನು ಕಂಡು ಅವರೆಲ್ಲ ವಿಸ್ಮಯ ಮೂಕರಾಗಿಬಿಟ್ಟಿದ್ದರು.</p>
<p>ಸ್ವಾಮೀಜಿಯ ವ್ಯಕ್ತಿತ್ವ-ವಿಚಾರಗಳ ಸೆಳೆತಕ್ಕೆ ಸಿಲುಕಿಕೊಂಡ ಯುವಕರಲ್ಲಿ ಹಲವರು ಮದ ರಾಸಿನ ‘ಟ್ರಿಪ್ಲಿಕೇನ್ ಸಾಹಿತ್ಯ ಸಂಘ’ದ ಸದಸ್ಯರಾಗಿದ್ದರು. ಈ ಸಂಘವು ತೀವ್ರ ಉತ್ಸಾಹಿಗಳೂ ಕಾರ್ಯಶೀಲರೂ ಆದ ಯುವಕರಿಂದ ಕೂಡಿದುದಾಗಿತ್ತು. ಇದರ ಆಶ್ರಯದಲ್ಲಿ ಸಮಾಜದ ಪ್ರಮುಖ ವ್ಯಕ್ತಿಗಳಿಂದ ಉಪನ್ಯಾಸಗಳು ನಡೆಯುತ್ತಿದ್ದುವು. ತಮ್ಮ ಸಂಘದಲ್ಲಿ ಮಾತನಾಡು ವಂತೆ ಈ ಯುವಕರು ಸ್ವಾಮೀಜಿಯನ್ನು ಒಪ್ಪಿಸಿದರು. ಮೊದಲ ಸಲ ಸ್ವಾಮೀಜಿ ಮಾತನಾಡಿ ದಾಗ ಸಭೆ ಬಹಳ ದೊಡ್ಡದಾಗೇನೂ ಇರಲಿಲ್ಲ. ಆದರೆ ಭಾಷಣದ ಪರಿಣಾಮ ಮಾತ್ರ ಅದ್ಭುತ ವಾಗಿತ್ತು. ಇಲ್ಲಿಯವರೆಗೂ ಅವರ ಸಣ್ಣ ವಯಸ್ಸನ್ನು ಕಂಡು ನಿರ್ಲಕ್ಷ್ಯದಿಂದಿದ್ದ ಊರಿನ ಹಿರಿ ಯರು ಇದೀಗ ಎಚ್ಚರಗೊಂಡರು. ಈ ಅದ್ಭುತ ಸನ್ಯಾಸಿಯಲ್ಲಡಗಿರುವ ಅಸಾಧಾರಣ ಬುದ್ಧಿಶಕ್ತಿ, ಪ್ರಕಾಂಡ ಪಾಂಡಿತ್ಯ, ಪ್ರಾಮಾಣಿಕ ದೇಶಪ್ರೇಮ, ತೀಕ್ಷ ್ಣ ಹಾಸ್ಯಪ್ರಜ್ಞೆ, ಹಾಗೂ ಎಲ್ಲಕ್ಕಿಂತ ಮಿಗಿ ಲಾಗಿ ಅವಿಚಲ ವೈರಾಗ್ಯಬುದ್ಧಿಯನ್ನು ಕಂಡು, ಇದ್ದಕ್ಕಿದ್ದಂತೆ ಎಲ್ಲಿಂದ ಉದ್ಭವಿಸಿದನೀತ ?– ಎಂದು ಆಶ್ಚರ್ಯಚಕಿತರಾದರು. ತಮ್ಮನ್ನು ಸ್ವಾಮಿ ಸಚ್ಚಿದಾನಂದ ಎಂದು ಪರಿಚಯಿಸಿ ಕೊಂಡಿದ್ದ ಸ್ವಾಮೀಜಿಯ ಹೆಸರು ನಗರದಲ್ಲೆಲ್ಲ ಪ್ರಚಾರವಾಯಿತು.</p>
<p>ಅಂದಿನಿಂದಲೇ ಮನ್ಮಥಬಾಬುಗಳ ಮನೆ ಒಂದು ದಿನನಿತ್ಯದ ಯಾತ್ರಾಸ್ಥಳವಾಗಿ ಬಿಟ್ಟಿತು. ಅವರ ಬುದ್ಧಿಸಾಮರ್ಥ್ಯದ ಬಗ್ಗೆ ಕೇಳಿದ ತಿಳಿದ ಸಾರ್ವಜನಿಕರು ಅವರನ್ನು ಕಾಣಲು ಗುಂಪು ಗುಂಪಾಗಿ ಬರಲಾರಂಭಿಸಿದರು. ಪ್ರತಿದಿನ ಸಂಜೆ ನಾಲ್ಕು ಗಂಟೆಯಿಂದ ಹತ್ತು ಗಂಟೆಯವರೆಗೂ ಜನ ಬಂದುಹೋಗುತ್ತಿದ್ದರು. ತಮ್ಮನ್ನು ಕಟ್ಟಾ ನಾಸ್ತಿಕರೆಂದೂ ಧರ್ಮದ್ವೇಷಿಗಳೆಂದೂ ಹೇಳಿ ಕೊಳ್ಳುತ್ತಿದ್ದ ಜನರೂ ಈಗ ಧರ್ಮದ ಬಗ್ಗೆ ವಿಶೇಷ ಒಲವು ತಾಳಿ, ಅವರನ್ನು ನೋಡಲು ಬರಲಾರಂಭಿಸಿದ್ದರು. ಒಮ್ಮೆ ಅವರನ್ನು ನೋಡಿದವರು, ಮತ್ತೆ ಮತ್ತೆ ಬರದಿರಲು ಸಾಧ್ಯವೇ ಇರಲಿಲ್ಲ.</p>
<p>ಹೀಗೆ ಹಲವಾರು ಬಗೆಯ ಜನಗಳು ಅವರ ಭೇಟಿಗಾಗಿ ಬರುತ್ತಿದ್ದರು. ಬಗೆ ಬಗೆಯ ಪ್ರಶ್ನೆ ಗಳನ್ನು ಹಾಕುತ್ತಿದ್ದರು ; ಬಗೆಬಗೆಯ ಉತ್ತರಗಳನ್ನು ಪಡೆಯುತ್ತಿದ್ದರು. ಸಂಭಾಷಣೆಯು ಧಾರ್ಮಿಕ-ಆಧ್ಯಾತ್ಮಿಕ ವಿಷಯಗಳಿಗಷ್ಟೇ ಸೀಮಿತವಾಗಿರಲಿಲ್ಲ. ಮನಶ್ಶಾಸ್ತ್ರ, ವಿಜ್ಞಾನ, ಸಾಹಿತ್ಯ, ಕಲೆ, ಇತಿಹಾಸ–ಹೀಗೆ ಮಾನವಜೀವನದ ಸಕಲ ವಿಚಾರಗಳೂ ಪ್ರಸ್ತಾಪಗೊಳ್ಳುತ್ತಿದ್ದುವು. ಸ್ವಾಮೀಜಿಗೆ ಇಂಥ ವಿಷಯ ಗೊತ್ತು ಇಂಥ ವಿಷಯ ಗೊತ್ತಿಲ್ಲ ಎಂಬುದೇ ಇಲ್ಲ ! ಅಷ್ಟೇ ಅಲ್ಲ, ಅಲ್ಲಿ ನೆರೆದಿದ್ದವರೆಲ್ಲರಿಗಿಂತಲೂ ಅವರ ತಿಳಿವಳಿಕೆ ನಿಖರವಾಗಿರುತ್ತಿತ್ತು. ಆಳವಾಗಿ ಇರುತ್ತಿತ್ತು. ಇದನ್ನು ಕಂಡು ಅಚ್ಚರಿಗೊಳ್ಳದವರೇ ಇರಲಿಲ್ಲ.</p>
<p>ಒಂದು ದಿನ ಕೆಲವು ಸಂದರ್ಶಕರು ಸ್ವಾಮೀಜಿ ಭಕ್ತಿಭಾವೋನ್ಮತ್ತರಾಗಿದ್ದುದನ್ನು ಗಮನಿಸಿ ಆಶ್ಚರ್ಯಗೊಂಡರು. ಅವರಿಗೆ ಸ್ವಾಮೀಜಿಯ ಈ ಭಾವ ಹೊಸದು. ಆದ್ದರಿಂದ ಅವರಲ್ಲೊಬ್ಬ ಕೇಳಿದ, “ಸ್ವಾಮೀಜಿ, ಹಿಂದೂಗಳಿಗೆ ಅದ್ಭುತ ವೇದಾಂತ ತತ್ತ್ವಗಳ ಹಿನ್ನೆಲೆಯಿದೆ. ಆದರೂ ಅವರು ಮೂರ್ತಿಪೂಜಕರಾಗಿಯೇ ಉಳಿದಿದ್ದಾರಲ್ಲ. ಏಕೆ ?” ಸ್ವಾಮೀಜಿಯನ್ನೇ ದೃಷ್ಟಿಯಲ್ಲಿಟ್ಟು ಕೊಂಡು ಕೇಳಿದ ಪ್ರಶ್ನೆ ಇದು. ಆಗ ಅವರ ಕಣ್ಣುಗಳು ಮಿಂಚಿದುವು. ಆ ಪ್ರಾಶ್ನಿಕನನ್ನೇ ದಿಟ್ಟಿಸುತ್ತ ಉತ್ತರಿಸಿದರು : “ಏಕೆಂದರೆ, ನಮ್ಮ ಮುಂದೆ ಹಿಮಾಲಯ ಪರ್ವತವಿದೆ !”</p>
<p>ಸ್ವಾಮೀಜಿಯ ಈ ಮಾತಿನ ಅರ್ಥವೇನು ? ಘನಗಂಭೀರವಾಗಿ ನಿಂತಿರುವ ಭವ್ಯ ಸುಂದರ ಹಿಮಾಲಯದ ದರ್ಶನ ಮಾಡಿದವರಿಗೆ ಇದರ ಮರ್ಮ ಅರಿವಾಗುತ್ತದೆ. ಆಗಸದೆತ್ತರಕ್ಕೆ ನಿಂತ ಶುಭ್ರ ಹಿಮಾಚ್ಛಾದಿತ ಶಿಖರಗಳು, ವಿಚಿತ್ರ ವಿನ್ಯಾಸಗಳಿಂದ ಕೂಡಿದ ವಿವಿಧ ವನರಾಜಿ, ಅತಿ ಎತ್ತರದಿಂದ ಕೆಳಧುಮುಕುತ್ತಿರುವ ಜಲಪಾತಗಳ ಭೋರ್ಗರೆತ, ಜುಳುಜುಳು ನಿನಾದಗೈಯುತ್ತ ಹರಿಯುತ್ತಿರುವ ತಿಳಿನೀರ ಝರಿಗಳು–ಇವುಗಳಿಂದ ಕೂಡಿದ ಪ್ರಕೃತಿ ದೇವಿಯ ಮಡಿಲ್ಲಲಿರುವ ವರು ಅದಕ್ಕೆ ಬಾಗಿ ನಮಿಸದಿರಲು ಸಾಧ್ಯವೇ ಇಲ್ಲ. ಆದ್ದರಿಂದಲೇ ಭಾರತೀಯರು ಅತ್ಯುನ್ನತ ವಾದ ವೇದಾಂತ ತತ್ತ್ವಗಳನ್ನು ಅರಿತವರಾದರೂ ಬಾಹ್ಯಪೂಜೆಯನ್ನು ಬಿಡಲಾರರು ಎಂಬುದು ಆ ಉತ್ತರದ ಅರ್ಥ.</p>
<p>ಸ್ವಾಮೀಜಿಯ ವ್ಯಕ್ತಿತ್ವವು ಮದರಾಸಿನ ಬುದ್ಧಿವಂತ ಜನವರ್ಗವನ್ನು ಸೂಜಿಗಲ್ಲಿನಂತೆ ಸೆಳೆಯಿತು. ಅವರ ಕಂಚಿನ ಕಂಠ, ಪ್ರತಿಯೊಂದು ನಡೆನುಡಿಯಲ್ಲೂ ಹೊರಸೂಸುತ್ತಿದ್ದ ಆತ್ಮ ಶಕ್ತಿ ಹಾಗೂ ಬುದ್ಧಿಶಕ್ತಿ ಪ್ರಶ್ನೆಗಳಿಗೆ ಪ್ರತಿಧ್ವನಿಯಂತೆ ತಕ್ಷಣ ಉತ್ತರಿಸುತ್ತಿದ್ದ ರೀತಿ, ನಗು ಚಿಮ್ಮಿಸುವ ಹಾಸ್ಯ, ಮೋಡಿಗೊಳಿಸುವ ವಾಗ್ಝರಿ, ಮಧುರ ಸಂಗೀತ–ಇವುಗಳು ಜನರನ್ನು ವಿಶೇಷವಾಗಿ ಆಕರ್ಷಿಸಿದುವು. ದಿನದಿಂದ ದಿನಕ್ಕೆ ಮನ್ಮಥನಾಥ ಭಟ್ಟಾಚಾರ್ಯರ ಮನೆಗೆ ಬರುವವರ ಸಂಖ್ಯೆ ಅಧಿಕವಾಗುತ್ತ ಬಂದಿತು. ಸ್ವಾಮೀಜಿ ಯಾವ ಶಂಕೆಯೂ ಇಲ್ಲದೆ ದಿಟ್ಟತನ ದಿಂದ ಮಾತನಾಡುತ್ತಿದ್ದವರಾದರೂ, ಅವರ ಮಾತಿನಲ್ಲಿ ವಿನಯವಿತ್ತು. ಜೊತೆಗೆ ತಾವು ಮಂಡಿ ಸುವ ವಿಚಾರವನ್ನು ಅಧಿಕಾರವಾಣಿಯಿಂದ ಹೇಳಬಲ್ಲವರಾಗಿದ್ದರು. ಈ ಕ್ಷಣದಲ್ಲಿ ಅವರು, ತಮ್ಮ ಮಾತನ್ನು ತಳ್ಳಿ ಹಾಕಿ ಅವಜ್ಞೆ ತೋರಿದ ಪಂಡಿತರನ್ನೋ ವಯೋವೃದ್ಧರನ್ನೋ ನಮ್ರತೆ ಯಿಂದಲೇ ಕಂಡು ಮಾತನಾಡಿದರೆ, ಮತ್ತೊಂದು ಕ್ಷಣದಲ್ಲಿ ತಮ್ಮ ವಿಚಾರಧಾರೆಯನ್ನು ಯಾರೂ ವಿರೋಧಿಸಲಾಗದಂತೆ ಚಂಡಮಾರುತದಂತೆ ಎರಗುತ್ತಿದ್ದರು. ಆದರೆ ಅವರ ಈ ಯಾವ ವರ್ತನೆಯೂ ಅಸಹಜವಾಗಿಯೋ ತೋರಾಣಿಕೆಯದಾಗಿಯೋ ಕಂಡುಬರುತ್ತಿರಲಿಲ್ಲ. ಏಕೆಂದರೆ ಅವರ ಮಾತುಗಳಲ್ಲಿ ಪ್ರಾಮಾಣಿಕತೆ ಸ್ಪಷ್ಟವಾಗಿ ಕಾಣುತ್ತಿತ್ತು. ಎಂತಹ ಸಂದರ್ಭ ದಲ್ಲೂ ಸ್ವಾಮೀಜಿ ಯಾರ ಮನಸ್ಸಿಗೂ ನೋವಾಗುವಂತೆ ಮಾತನಾಡಿದವರಲ್ಲ. ಆದರೆ ಯಾರಾ ದರೂ ಮನಸ್ಸಿಗೆ ಬಂದಂತೆ ಅಸಮರ್ಪಕವಾಗಿ ಮಾತಾನಾಡಿದರೆ ಅದನ್ನು ತೀವ್ರವಾಗಿ ಖಂಡಿಸದೆ ಬಿಡುತ್ತಲೂ ಇರಲಿಲ್ಲ. ಉದಾಹರಣೆಗೆ, ಒಂದು ದಿನ ಪಂಡಿತ ಮಹಾಶಯರೊಬ್ಬರು ಕೇಳಿದರು, “ಸ್ವಾಮೀಜಿ ಈಗೆಲ್ಲ ಜನಗಳಿಗೆ ಸಾಕಷ್ಟು ಸಮಯ ಸಿಗದಿರುವುದರಿಂದ ಸಂಧ್ಯಾವಂದನೆಯನ್ನು ಬಿಟ್ಟುಬಿಟ್ಟರೂ ಅದರಲ್ಲಿ ತಪ್ಪೇನೂ ಇಲ್ಲ, ಅಲ್ಲವೆ ?”</p>
<p>ನೂರು ವರ್ಷಗಳ ಹಿಂದೆಯೂ ಅದೇ ಗೋಳು, ಅದೇ ದೂರು–‘ಸಂಧ್ಯಾವಂದನೆ ಮಾಡಲು ಸಮಯವಿಲ್ಲ !’ ಅದೂ, ಹಾಗೆ ಹೇಳುತ್ತಿರುವವರು ಸಾಮಾನ್ಯ ‘ಲೌಕಿಕ’ರಲ್ಲ. ವೈದಿಕರಾದ ಪಂಡಿತರು ! ಅವರ ಮಾತು ಕೇಳಿ ಸ್ವಾಮೀಜಿ ಘರ್ಜಿಸಿದರು :</p>
<p>“ಏನು ! ಸಮಯವಿಲ್ಲವೆ ? ನಿಧಾನವಾಗಿ ನಡೆದು ಹೋಗಲೂ ವ್ಯವಧಾನವಿಲ್ಲದಿದ್ದ ಆ ಪುರಾತನ ಪುಷಿಗಳಿಗೆ, ಯಾರ ಮಹಾನ್ ವ್ಯಕ್ತಿತ್ವದ ಮುಂದೆ ನಾವು ಕೇವಲ ಕ್ಷುದ್ರ ಕ್ರಿಮಿಗಳೋ ಅಂತಹವರಿಗೆ, ಸಂಧ್ಯಾವಂದನೆಗೆ ಸಮಯವಿತ್ತಂತೆ ನಿಮಗಿಲ್ಲವೋ ?”</p>
<p>ಇಲ್ಲಿ ಸ್ವಾಮೀಜಿ, ಸಂಧ್ಯಾವಂದನಾದಿ ನಿತ್ಯಕರ್ಮಗಳಿಗೆ ಎಷ್ಟು ಪ್ರಾಶಸ್ತ್ಯ ನೀಡುತ್ತಿದ್ದಾರೆ ಎಂಬುದು ಗಮನಿಸಬೇಕಾದ ಅಂಶ.</p>
<p>ಅದೇ ಸಂದರ್ಭದಲ್ಲಿ ಪಾಶ್ಚಾತ್ಯ ನಾಗರಿಕತೆಗೆ ಮನಸೋತವನೊಬ್ಬ ತನ್ನ ಅಭಿಪ್ರಾಯವನ್ನು ಮುಂದಿಟ್ಟು : “ಸ್ವಾಮೀಜಿ, ಆ ಪುಷಿಗಳು ಬರೆದಿರುವ ವೇದಶಾಸ್ತ್ರಗಳೆಲ್ಲ ಕೇವಲ ಗೊಡ್ಡು ಕಂತೆ ಗಳಲ್ಲವೆ ? ಅವುಗಳಲ್ಲಿ ಉಪಯುಕ್ತವಾದಂಥದು ಒಂದಕ್ಷರವಾದರೂ ಇರಲಾರದು !” ಸ್ವಾಮೀಜಿ ಸಿಟ್ಟಿಗೆದ್ದು ಬರಸಿಡಿಲಿನಂತೆ ಎರಗಿದರು : “ಏನೆಂದಿರಿ ? ಆ ನಿಮ್ಮ ಪರಮಪೂಜ್ಯ ಹಿರಿಯರನ್ನೇ ನಿಂದಿಸುವಷ್ಟು ಎದೆಕೆಚ್ಚೆ ನಿಮಗೆ ? ನೀವು ಕಲಿತ ನಾಲ್ಕಕ್ಷರದಿಂದ ನಿಮ್ಮ ತಲೆಯೇ ತಿರುಗಿಹೋಗಿಬಿಟ್ಟಿದೆ. ನೀವು ಆ ಪುಷಿಗಳ ಜ್ಞಾನದಾಳವನ್ನು ಪರೀಕ್ಷಿಸಿ ನೋಡಿದ್ದೀರಾ ? ಹೋಗಲಿ, ಆ ವೇದಗಳನ್ನು ಆಮೂಲಾಗ್ರವಾಗಿ ಓದಿಯಾದರೂ ಇದ್ದೀರೋ ? ಆ ಗ್ರಂಥಗಳೆಲ್ಲ ಪುಷಿಗಳು ನಿಮ್ಮ ಮುಂದಿಟ್ಟಿರುವ ಸವಾಲು. ನಿಮ್ಮಲ್ಲೇನಾದರೂ ತಾಕತ್ತಿದ್ದರೆ ಅದನ್ನು ಎದುರಿಸಿ ನೋಡೋಣ ! ಕೆಚ್ಚಿದ್ದರೆ ಅವರ ಉಪದೇಶಗಳನ್ನು ಒರೆಗೆ ಹಚ್ಚಿ, ನೋಡೋಣ !”</p>
<p>ಸ್ವಾಮೀಜಿಯ ಮಾತುಗಳನ್ನು ಕೇಳಿದ ಮದರಾಸಿನ ಬುದ್ಧಿವಂತ ಜನರು ಬೆಕ್ಕಸಬೆರಗಾದರು. ಅವರು ವೇದಾಂತತತ್ತ್ವಗಳನ್ನು ವೈಜ್ಞಾನಿಕವಾಗಿ ಬೋಧಿಸುವುದನ್ನೂ ಅವುಗಳನ್ನು ಅವರು ಸ್ವತಃ ಸಾಕ್ಷಾತ್ಕರಿಸಿಕೊಂಡಿರುವುದನ್ನೂ ಕಂಡ ಜನರು, ಆ ಮಾತುಗಳಲ್ಲಿ ವಿಶೇಷ ಸತ್ತ್ವ-ಚೈತನ್ಯಗಳನ್ನು ಕಂಡುಕೊಂಡರು. ಮದರಾಸಿನ ಜನರಿಗೆ ಅವರ ಮೂಲಕ ಪ್ರತಿದಿನವೂ ಜ್ಞಾನದ ಹೊಸ ಹೊಸ ಅಂಶ ಸಿಗುತ್ತಿತ್ತು. ಇಂದು ವಾಲ್ಮೀಕಿ, ಕಾಳಿದಾಸ, ಭವಭೂತಿಯರ ಬಗ್ಗೆ ಮತ್ತು ಅಷ್ಟೇ ಅಧಿಕಾರ ಯುತವಾಗಿ ಹೋಮರ್, ಷೇಕ್ಸ್​ಪಿಯರ್, ಬೈರನ್ನರ ಬಗ್ಗೆ ಮಾತನಾಡಿದರೆ, ನಾಳೆ ದಿನ ಟ್ರೋಜನರ ಹಾಗೂ ಪಾಂಡವರ ಬಗ್ಗೆ, ಹೆಲೆನ್ ಹಾಗೂ ದ್ರೌಪದಿಯ ಬಗ್ಗೆ ಹೇಳುತ್ತಾರೆ. ಒಮ್ಮೆ ಗ್ರೀಕರ ಕಲೆಯಲ್ಲಿ ಇಂದ್ರಿಯ ಭೋಗಾದರ್ಶವನ್ನು ಪ್ರತಿಪಾದಿಸುವ ಅಂಶವನ್ನು ವಿವರಿಸಿದರೆ, ಮತ್ತೊಮ್ಮೆ ಆ ಆದರ್ಶಕ್ಕೆ ತದ್ವಿರುದ್ಧವಾದ ಭಾರತೀಯ ಕಲೆ-ಸಂಸ್ಕೃತಿಗಳನ್ನು ಬಣ್ಣಿಸುತ್ತಾರೆ. ಹಿಂದೂ ಮನಶ್ಶಾಸ್ತ್ರದ ಕುರಿತಾಗಿ ಮಾತನಾಡುವಾಗಲಂತೂ ಸ್ವಾಮೀಜಿ, ಕೇಳುಗರನ್ನು ಅವರು ಕಂಡರಿಯದ ಹೊಸ ಲೋಕಕ್ಕೇ ಕರೆದೊಯ್ಯುತ್ತಿದ್ದರು.</p>
<p>ನಿರಂತರ ಜನಪ್ರವಾಹದ ಸಂಪರ್ಕದಿಂದ ಉಂಟಾದ ದೈಹಿಕ-ಮಾನಸಿಕ ದಣಿವಿನ ಪರಿಹಾರ ಕ್ಕಾಗಿ ಸ್ವಾಮೀಜಿ ಆಗಾಗ ಸಮುದ್ರದ ಕಿನಾರೆಯಲ್ಲಿ ತಿರುಗಾಡಿಕೊಂಡು ಬರಲು ಹೋಗುತ್ತಿದ್ದರು. ಒಂದು ದಿನ ಹೀಗೆ ಹೊರಟಿದ್ದಾಗ ಅರೆಹೊಟ್ಟೆಯೂಟದಿಂದ ಸೊರಗಿದ ಬಡ ಬೆಸ್ತಮಕ್ಕಳು, ತಮ್ಮ ತಾಯಂದಿರೊಡನೆ ನೀರಿನಲ್ಲಿಳಿದು ದುಡಿಯುತ್ತಿರುವ ಹೃದಯವಿದ್ರಾವಕ ದೃಶ್ಯವನ್ನು ಕಂಡರು. ಬೇರೆ ಯಾರಿಗೂ ಈ ದೃಶ್ಯದಲ್ಲಿ ವಿಶೇಷವೇನೂ ಕಂಡಿರಲಾರದು. ಆದರೆ ನಗುನಗುತ್ತ ಆಟಪಾಠಗಳಲ್ಲಿ ತೊಡಗಿರಬೇಕಾದ ವಯಸ್ಸಿನಲ್ಲಿ ಈ ಮಕ್ಕಳು, ವಿಧಿಯಿಲ್ಲದೆ ತಮ್ಮ ತಾಯಂದಿರೊಡಗೂಡಿ ತುತ್ತಿನ ಗಳಿಕೆಗಿಳಿಯಬೇಕಾಯಿತಲ್ಲ ಎಂದು ಸ್ವಾಮೀಜಿ ಮರುಗಿದರು. ಅವರಿಗರಿವಿಲ್ಲದಂತೆಯೇ ಕಂಗಳಿಂದ ನೀರು ಚಿಮ್ಮಿತು. ದುಃಖತಪ್ತರಾಗಿ ಉದ್ಗರಿಸಿದರು : “ಹೇ ಭಗವಂತ, ಈ ದುಃಖಿಗಳನ್ನು ಏಕಾದರೂ ಸೃಷ್ಟಿಸಿದೆ ನೀನು ? ನಾನಿದನ್ನು ನೋಡಲಾರೆ. ಎಲ್ಲಿಯ ವರೆಗಿದು, ಭಗವಂತಾ, ಎಲ್ಲಿಯವರೆಗೆ ?” ಬಡವರನ್ನು ಕಂಡು ಕಣ್ಣೀರ್ಗರೆಯುತ್ತಾರೆ ಬ್ರಹ್ಮ ಜ್ಞಾನಿ ! ಅವರ ಕರುಣಾಪೂರ್ಣ ಕ್ರಂದನವನ್ನು ಕಂಡು ಜೊತೆಯಲ್ಲಿದ್ದವರಿಗೂ ಉಕ್ಕಿಬಂದ ಕಣ್ಣೀರನ್ನು ತಡೆಯಲು ಸಾಧ್ಯವಾಗಲಿಲ್ಲ.</p>
<p>ಸ್ವಾಮೀಜಿಯ ಸನ್ಮಾನಾರ್ಥವಾಗಿ ಮದರಾಸಿನ ನಾಗರಿಕರು ಒಂದು ಸಂಜೆ ಸಂತೋಷಕೂಟ ವೊಂದನ್ನು ಏರ್ಪಡಿಸಿದರು. ಸಮಾರಂಭಕ್ಕೆ ಹೆಸರಾಂತ ಮೇಧಾವಿಗಳನ್ನು ಆಹ್ವಾನಿಸಲಾಗಿತ್ತು. ಈ ಸಂದರ್ಭದಲ್ಲಿ ಮಾತನಾಡುವಾಗ ಸ್ವಾಮೀಜಿ ತಾವೊಬ್ಬರು ಅದ್ವೈತಿ ಎಂದು ಧೈರ್ಯವಾಗಿ ಹೇಳಿಕೊಂಡರು. ಅದ್ವೈತವೆಂದರೆ, ಎರಡಿಲ್ಲ ; ಎಲ್ಲವೂ ಒಂದೇ ಎಂಬ ಸಿದ್ಧಾಂತ. ಎಂದರೆ, ಸಕಲ ವಸ್ತುಗಳೂ ಬ್ರಹ್ಮವಲ್ಲದೆ ಬೇರಲ್ಲ ಎಂದರ್ಥ. ತಾವು ಅದ್ವೈತಿಯೆಂದು ಹೇಳಿಕೊಂಡ ಮೇಲೆ, ತಮ್ಮನ್ನು ತಾವು ಬ್ರಹ್ಮವೆಂದೇ ನಂಬಿರುವುದಾಗಿ, ಅರಿತಿರುವುದಾಗಿ, ಹೇಳಿದಂತಾಯಿತು. ತಮ್ಮ ಈ ಮಾತಿಗೆ ವಿರೋಧವೇಳಬಹುದೆಂದು ಸ್ವಾಮೀಜಿ ಮೊದಲೇ ಊಹಿಸಿದ್ದರು. ಅದರಂತೆಯೇ, ಬಳಿಕ ಕೆಲವರು ಬುದ್ಧಿಜೀವಿಗಳು ಅವರನ್ನು ಕೇಳಿಯೇಬಿಟ್ಟರು : “ಸ್ವಾಮೀಜಿ, ನೀವು ನಿಮ್ಮನ್ನು ಪರಮಾತ್ಮನಲ್ಲಿ ಒಂದಾಗಿರುವವರು ಎಂದು ಹೇಳಿಕೊಳ್ಳುತ್ತೀರಿ. ಹಾಗಾದರೆ ನೀವು ನಿಮ್ಮ ಯಾವ ಕೃತ್ಯಕ್ಕೂ ಜವಾಬ್ದಾರರಲ್ಲವೆಂದಾಯಿತು ! ಎಂದ ಮೇಲೆ, ನೀವೇನಾದರೂ ತಪ್ಪು ಹೆಜ್ಜೆಯಿಟ್ಟರೂ ನಿಮ್ಮನ್ನು ಯಾರೂ ಪ್ರಶ್ನಿಸುವಂತಿಲ್ಲ ಎಂದರ್ಥವಲ್ಲವೆ ?” ಇದಕ್ಕೆ ಸ್ವಾಮೀಜಿ ಉತ್ತರಿಸಿದರು, “ನಾನು ಪರಮಾತ್ಮನೊಂದಿಗೆ ಒಂದಾಗಿದ್ದೇನೆ ಎಂದು ಪ್ರಾಮಾಣಿಕ ವಾಗಿ ನಂಬಿದ್ದೇ ಆದರೆ ನನ್ನಿಂದ ಯಾವ ತಪ್ಪೂ ಘಟಿಸಲು ಸಾಧ್ಯವೇ ಇಲ್ಲ. ಆದ್ದರಿಂದ ನನ್ನ ಮೇಲೆ ಯಾವ ಹಿಡಿತವೂ ಬೇಕೇ ಇಲ್ಲ.” ಈ ಉತ್ತರವನ್ನು ಕೇಳಿ ಆ ಪ್ರಾಶ್ನಿಕರ ಬಾಯಿಗಳು ಕಟ್ಟಿಹೋದವು.</p>
<p>ಆದರೆ ಸ್ವಾಮೀಜಿ ತಾವು ವಾದದಲ್ಲಿ ಗೆಲ್ಲಬೇಕೆಂಬ ಉದ್ದೇಶದಿಂದ ಹೀಗೆ ಉತ್ತರಿಸಿದ್ದಲ್ಲ. ಅವರ ಉತ್ತರದಲ್ಲಿ ದೃಢತೆಯಿತ್ತು. ಕೆಲವಾರಗಳ ಹಿಂದೆ ರಾಮನಾಡಿನ ರಾಜನ ಅರಮನೆಗೆ ಹೋಗಿದ್ದಾಗ ಮಾತುಕತೆ ಇದೇ ತರಹ ತಿರುಗಿಕೊಂಡಿತ್ತು. ಮನುಷ್ಯಮಾತ್ರನಾದವನು ಅವ್ಯಕ್ತನೂ ನಿರಾಕಾರವೂ ಆದ ಪರಬ್ರಹ್ಮವನ್ನು ಕಾಣಲು ಸಾಧ್ಯವೆಂಬ ಮಾತು ಹಾಸ್ಯಾಸ್ಪದವೇ ಸರಿ ಎಂದು ಕೆಲವರು ಗೇಲಿ ಮಾಡಿದ್ದರು. ತಮ್ಮಿಂದ ಸಾಧ್ಯವಿಲ್ಲದುದು ಯಾರಿಂದಲೂ ಸಾಧ್ಯ ವಿಲ್ಲ ಎಂದು ತಿಳಿಯುತ್ತಾರೆ ಜನ. ಆಗ ಸ್ವಾಮೀಜಿ ಗಂಭೀರವಾಗಿ ಉತ್ತರಿಸಿದ್ದರು : “ನಾನು ಆ ಅವ್ಯಕ್ತವಾದ ಪರಬ್ರಹ್ಮವನ್ನು ನಿಶ್ಚಯವಾಗಿಯೂ ಕಂಡಿದ್ದೇನೆ.”</p>
<p>ಸ್ವಾಮೀಜಿಯ ಬಳಿಗೆ ಬರುತ್ತಿದ್ದ ಹಲವಾರು ಯುವಕರು ಮದರಾಸಿನಲ್ಲಿ ಸಮಾಜಸುಧಾರಣಾ ಚಳವಳಿಗಳಿಗೆ ಸೇರಿದವರಾಗಿದ್ದರು. ಇವರ ಕಾರ್ಯವಿಧಾನವನ್ನು ಸ್ವಾಮೀಜಿ ಒಪ್ಪಲಿಲ್ಲ. ಇವರು ಸುಧಾರಣೆಯ ಹೆಸರಿನಲ್ಲಿ ಸಾಂಪ್ರದಾಯಿಕ ರೀತಿನೀತಿಗಳನ್ನೆಲ್ಲ ಹಿಂದುಮುಂದು ನೋಡದೆ ಉಗ್ರವಾಗಿ ಖಂಡಿಸಿ, ಪಾಶ್ಚಾತ್ಯ ಸಂಸ್ಕೃತಿಯನ್ನು ನೇರವಾಗಿ ಅನುಕರಿಸಲು ಮುಂದಾಗಿದ್ದರು. ಇದನ್ನು ಕಂಡು ಸ್ವಾಮೀಜಿ, ಅವರಿಗೆ ಮತ್ತೆ ಮತ್ತೆ ಒತ್ತಿಹೇಳಿದರು : “ನೀವು ಪಾಶ್ಚಾತ್ಯ ಆದರ್ಶ ಗಳನ್ನು ಹಿಂಬಾಲಿಸುವ ಮೊದಲು ಅವುಗಳನ್ನು ಚೆನ್ನಾಗಿ ಪರಿಶೀಲಿಸಿ, ವಿಮರ್ಶಿಸಿ ನೋಡಬೇಕು. ಅವರ ವಿಲಾಸಪೂರ್ಣವಾದ ಸಂಸ್ಕೃತಿಯು ನಮ್ಮ ಸಮಾಜದೊಳಗೆ ಸೇರಿಕೊಳ್ಳದಂತೆ ಅತಿ ಹೆಚ್ಚಿನ ಎಚ್ಚರ ವಹಿಸಬೇಕು. ಜೊತೆಗೆ, ನಮ್ಮ ಪುರಾತನ ಭಾರತೀಯ ಸಂಸ್ಕೃತಿಯಲ್ಲಿ ಮಹತ್ವ ಪೂರ್ಣವೂ ವೈಭವಯುತವೂ ಆದ ಯಾವಯಾವ ಅಂಶಗಳಿವೆಯೋ ಅವುಗಳನ್ನೆಲ್ಲ ಕಾಪಾಡಿ ಕೊಳ್ಳುವ ಹಾಗೂ ಎತ್ತಿಹಿಡಿಯುವ ಪ್ರಯತ್ನ ಮಾಡಬೇಕು. ಹಾಗೆ ಮಾಡದೆಹೋದರೆ, ಭಾರತದ ರಾಷ್ಟ್ರೀಯತೆಯ ತಳಪಾಯವೇ ಕುಸಿದು ಹೋದೀತು . . . ಆದರೆ ನಾನು ಸಮಾಜ ಸುಧಾರಣೆಯ ವಿರೋಧಿಯಲ್ಲವೆಂಬುದನ್ನು ನೀವು ಅರ್ಥಮಾಡಿಕೊಳ್ಳಬೇಕು. ಬದಲಾಗಿ ಸುಧಾರಣೆಯನ್ನು ತೀವ್ರವಾಗಿ ಬೆಂಬಲಿಸುವವನು ನಾನು. ಒಟ್ಟಿನಲ್ಲಿ ನಾನು ಹೇಳುವುದೇನೆಂದರೆ, ಸುಧಾರಣೆಯು ರಾಷ್ಟ್ರದ ಆದರ್ಶ-ಮೌಲ್ಯಗಳಿಗೆ ಅನುಗುಣವಾಗಿರಬೇಕೇ ಹೊರತು ಪರರಾಷ್ಟ್ರವೊಂದರ ಸಂಸ್ಕೃತಿ ಯನ್ನು ಹೇರಿಕೊಳ್ಳುವಂತಾಗಬಾರದು. ಎಂದರೆ, ಯಾವುದೇ ಬಗೆಯ ಸುಧಾರಣೆಯು ರಚನಾತ್ಮಕವಾಗಿರಬೇಕಲ್ಲದೆ ವಿಧ್ವಂಸಕವಾಗಿರಬಾರದು.”</p>
<p>ಟ್ರಿಪ್ಲಿಕೇನಿನ ಸಾಹಿತ್ಯ ಸಂಘದಲ್ಲಿ ಮಾಡಿದ ಮೊದಲ ಉಪನ್ಯಾಸವು ಯಶಸ್ವಿಯಾದ ನಂತರ, ಆ ಸಂಘದ ಆಹ್ವಾನದ ಮೇರೆಗೆ ಸ್ವಾಮೀಜಿ ಹಲವಾರು ಗಣ್ಯವಕ್ತಿಗಳೊಂದಿಗೆ ಅನೇಕ ಸಂಭಾಷಣೆ ಗಳಲ್ಲಿ ಭಾಗವಹಿಸಿದರು. ಮದರಾಸಿನ ಹೆಚ್ಚಿನ ಜನರಿಗೆ ಸ್ವಾಮೀಜಿಯ ಬಗ್ಗೆ ತಿಳಿಯುವಂತಾ ದದ್ದು ಈ ಸಂಘದ ಮೂಲಕವೇ. ಇಲ್ಲಿ ಅವರು ನಡೆಸಿಕೊಟ್ಟ ಇಂತಹ ಸಭೆಗಳಲ್ಲಿ ಒಂದರ ಕುರಿತಾಗಿ ವಿವರಪೂರ್ಣವಾದ ವರದಿಯೊಂದು <span class="en">Indian Social Reformer</span> ಎಂಬ ಸಾಪ್ತಾಹಿಕ ಪತ್ರಿಕೆಯಲ್ಲಿ ಪ್ರಕಟವಾಯಿತು. ಈ ಪತ್ರಿಕೆಯ ಸಂಪಾದಕರು, ಅಂದಿನ ಕಾಲದ ಅತ್ಯಂತ ಶಕ್ತಿ ಶಾಲೀ ಹಾಗೂ ಪ್ರಭಾವಶಾಲೀ ಲೇಖಕ-ಪತ್ರಿಕೋದ್ಯಮಿಯಾಗಿದ್ದ ಶ್ರೀ ಕೆ. ನಟರಾಜನ್ ಎಂಬ ವರು. ಸ್ವತಃ ಇವರೂ ಸ್ವಾಮೀಜಿಯವರ ವ್ಯಕ್ತಿತ್ವ ಹಾಗೂ ಅಭಿಪ್ರಾಯಗಳಿಗೆ ಮಾರುಹೋಗಿ ದ್ದರು.</p>
<p>ಈ ವಾರಪತ್ರಿಕೆಯಲ್ಲಿ ತಿಳಿಸಿರುವ ಪ್ರಕಾರ, ಅಂದಿನ ಸಭೆಯಲ್ಲಿ ನೂರಕ್ಕೂ ಹೆಚ್ಚಿನ ಸುಶಿಕ್ಷಿತ, ಗಣ್ಯನಾಗರಿಕರು ಹಾಜರಿದ್ದರು. ರಾಷ್ಟ್ರಮಟ್ಟದ ಪ್ರಮುಖ ವ್ಯಕ್ತಿಯಾಗಿದ್ದ ದಿವಾನ್ ಬಹಾದ್ದೂರ್ ರಘನಾಥರಾವ್​ರವರು ಅಂದಿನ ಸಭೆಯ ಅಧ್ಯಕ್ಷರು. ಇಂತಹ ಗಣ್ಯರನ್ನುದ್ದೇಶಿಸಿ ಮಾತನಾಡಿದ ಸ್ವಾಮೀಜಿ ಹಿಂದೂಧರ್ಮದ ಹಲವಾರು ಅಂಶಗಳನ್ನು ವಿವರಿಸಿದರು. ವೇದ ಧರ್ಮ, ಹಿಂದೂ ಜೀವನಾದರ್ಶ, ಪಾಶ್ಚಾತ್ಯ ದೃಷ್ಟಿಕೋನದಲ್ಲಿ ಭಾರತೀಯ ಸಂಸ್ಕೃತಿ–ಇವು ಗಳನ್ನು ತಮ್ಮ ವಿಶಿಷ್ಟ ಶೈಲಿಯಲ್ಲಿ ವಿಶ್ಲೇಷಿಸಿದರಲ್ಲದೆ, ಆ ದಿನಗಳಲ್ಲಿ ವಿವಾದಾತ್ಮಕ ವಿಷಯ ಗಳಾಗಿದ್ದ ಶ್ರಾದ್ಧಕರ್ಮ, ಸ್ತ್ರೀ ವಿದ್ಯಾಭ್ಯಾಸ ಹಾಗೂ ಹಿಂದೂಪುನರುತ್ಥಾನದ ಬಗ್ಗೆ ತಮ್ಮ ವಿನೂತನ ಅಭಿಪ್ರಾಯಗಳನ್ನು ವ್ಯಕ್ತಪಡಿಸಿದರು.</p>
<p>ಹೀಗೆ ಕೆಲವಾರಗಳ ಹಿಂದೆಯಷ್ಟೇ ಒಬ್ಬ ಸರ್ವೇಸಾಧಾರಣ ಭಿಕಾರಿ ಸಾಧುವಾಗಿದ್ದ ಸ್ವಾಮೀಜಿ, ಮದರಾಸಿಗೆ ಬರುತ್ತಿದ್ದಂತೆಯೇ ಯಶಸ್ಸು-ಕೀರ್ತಿಗಳ ಶಿಖರವನ್ನೇರಲಾರಂಭಿಸಿದ್ದರು. ಅವರಲ್ಲಿ ವಿಶ್ವವಿಜೇತ ವಿವೇಕಾನಂದರನ್ನು ಸ್ಪಷ್ಟವಾಗಿ ಕಂಡುಕೊಂಡವರಲ್ಲಿ ಮದ್ರಾಸಿಗರೇ ಮೊದಲಿಗರು. ಅತಿ ಹೆಚ್ಚಿನ ಜನರಿಗೆ ಅವರ ಪರಿಚಯವಾದದ್ದು ಈ ಊರಿನಲ್ಲಿಯೇ. ಅಲ್ಲದೆ ಅವರು ಅಮೆರಿಕದ ವಿಶ್ವಧರ್ಮ ಸಮ್ಮೇಳನಕ್ಕೆ ಹೋಗಲು ಸಾಧ್ಯವಾದದ್ದೂ ಇಲ್ಲಿನ ಯುವಕರ ಪ್ರೋತ್ಸಾಹ ಹಾಗೂ ನೆರವಿನಿಂದಲೇ.</p>
<p>ಮದರಾಸಿನಲ್ಲಿ ಸ್ವಾಮೀಜಿಯ ಸಂಪರ್ಕಕ್ಕೆ ಬಂದು, ಕಡೆಯವರೆಗೂ ಅವರ ನಿಷ್ಠಾವಂತ ಅನುಯಾಯಿಗಳಾಗಿ ಉಳಿದುಕೊಂಡ ಈ ಯುವಕರಲ್ಲಿ ಅಗ್ರಗಣ್ಯರೇ ಅಳಸಿಂಗ ಪೆರುಮಾಳ್, ಚಿಕ್ಕಮಗಳೂರಿನ ಕನ್ನಡಿಗರಾದ ಈತ, ಪದವೀಧರರಾದ ಮೇಲೆ ಮದರಾಸು ಪ್ರಾಂತ್ಯದಲ್ಲಿ ಉಪಾಧ್ಯಾಯರಾಗಿದ್ದರು. ಬಳಿಕ ಚಿಕ್ಕ ವಯಸ್ಸಿನಲ್ಲೇ ಮದರಾಸಿನ ಪಚ್ಚೈಯಪ್ಪ ಹೈಸ್ಕೂಲಿನ ಮುಖ್ಯೋಪಾಧ್ಯಾಯರಾಗಿ ನೇಮಿಸಲ್ಪಟ್ಟಿದ್ದರು. ಆದರೆ ಕಡಿಮೆ ಸಂಬಳದಲ್ಲಿ ದೊಡ್ಡ ಸಂಸಾರ ವನ್ನು ಸಾಕುವ ಭಾರ ತಲೆಯ ಮೇಲಿತ್ತು. ಕಷ್ಟಗಳ ಪರಂಪರೆಯೇ ಎದುರಾದರೂ ಅಳಸಿಂಗರ ಉತ್ಸಾಹ ಬತ್ತಲಿಲ್ಲ. ಸ್ವಾಮೀಜಿಯ ಬಗ್ಗೆ ಇವರಿಗಿದ್ದ ಪ್ರೀತಿ, ಸ್ವಾಮಿನಿಷ್ಠೆ ಅದ್ವಿತೀಯವಾದುದು. ಸ್ವಾಮೀಜಿಯೂ ಇವರನ್ನು ಅತ್ಯಂತ ವಿಶ್ವಾಸದಿಂದ ಕಾಣುತ್ತಿದ್ದರಲ್ಲದೆ, ಇವರನ್ನು ವಿಶೇಷವಾಗಿ ನೆಚ್ಚಿಕೊಂಡಿದ್ದರು. ಅಮೆರಿಕದಲ್ಲಿದ್ದಾಗ ಅವರು ಪೆರುಮಾಳರಿಗೆ ಆಗಾಗ ಪತ್ರಗಳನ್ನು ಬರೆ ಯುತ್ತಲೇ ಇದ್ದರು. ಮುಂದೆ ೧೮೯೫ರಲ್ಲಿ ಇವರು ಸ್ವಾಮೀಜಿಯ ಆದೇಶದಂತೆ ಮದರಾಸಿನಲ್ಲಿ ‘ಬ್ರಹ್ಮವಾದಿನ್​’ ಎಂಬ ಆಂಗ್ಲ ಮಾಸಪತ್ರಿಕೆಯನ್ನು ಪ್ರಾರಂಭಿಸಿದರಲ್ಲದೆ ಬಳಿಕ ಅದರ ಸಂಪಾದಕರಾಗಿಯೂ ದುಡಿದರು.</p>
<p>ಒಂದು ದಿನ ಮದರಾಸಿನ ಕ್ರಿಶ್ಚಿಯನ್ ಕಾಲೇಜಿನಲ್ಲಿ ವಿಜ್ಞಾನ ವಿಭಾಗದ ಉಪಪ್ರಾಧ್ಯಾಪಕ ರಾಗಿದ್ದವರೊಬ್ಬರು ಸ್ವಾಮೀಜಿಯನ್ನು ಕಾಣಲು ಬಂದರು. ಇವರ ಹೆಸರು ಸಿಂಗಾಲವೇಲು ಮುದಲಿಯಾರ್. ಇವರು ಹಿಂದೂಗಳಾಗಿದ್ದರೂ, ಕ್ರೈಸ್ತಧರ್ಮವು ಹೆಚ್ಚು ಅನುಷ್ಠಾನಾತ್ಮಕ ವಾದದ್ದೆಂದು ಭಾವಿಸಿ, ಹಿಂದೂಧರ್ಮವನ್ನು ಟೀಕಿಸುತ್ತಿದ್ದರು. ಸ್ವಾಮೀಜಿ ಹಿಂದೂ ಧರ್ಮವನ್ನು ಬಲವಾಗಿ ಸಮರ್ಥಿಸುವ ವಿಚಾರ ತಿಳಿದು, ಅವರೊಂದಿಗೆ ವಾದ ಮಾಡಿ ಸೋಲಿಸಬೇಕೆಂದು ಮುದಲಿಯಾರರು ಬಂದಿದ್ದರು. ಆದರೆ ಚರ್ಚೆ ಹೆಚ್ಚು ಹೊತ್ತು ನಡೆಯಲಿಲ್ಲ. ಸ್ವಲ್ಪ ಹೊತ್ತಿ ನಲ್ಲೇ ಇವರ ಬತ್ತಳಿಕೆಯಲ್ಲಿದ್ದ ಅಸ್ತ್ರಗಳೆಲ್ಲ ನಿಷ್ಫಲವಾಗಿ ಬಿದ್ದುವು. ವಾದ ಹೂಡಿ ಗೆಲ್ಲಬೇಕೆಂದು ಬಂದ ಮುದಲಿಯಾರರು ಸೋತು ಕೈಮುಗಿದರು ; ತಮ್ಮ ವಾದದ ಪೊಳ್ಳುತನವನ್ನು ಮನಗಂಡು ಸ್ವಾಮೀಜಿಗೆ ಶರಣಾಗಿ ಅವರ ಶಿಷ್ಯರಾದರು. ಇವರ ಬುದ್ಧಿಮತ್ತೆಯನ್ನೂ ಪ್ರಾಮಾಣಿಕತೆಯನ್ನೂ ಕಂಡು ಸ್ವಾಮೀಜಿ ಬಹಳವಾಗಿ ಪ್ರೀತಿಸುತ್ತಿದ್ದರು. ಅವರನ್ನು ಸಲಿಗೆಯಿಂದ ‘ಕಿಡಿ’ ಎಂದು ಸಂಬೋಧಿಸುತ್ತಿದ್ದರು. (ಕಿಡಿ ಎಂದರೆ ತಮಿಳಿನಲ್ಲಿ ಗಿಳಿ ಎಂದರ್ಥ. ಅವರು ಗಿಳಿಯಂತೆ ತೀರ ಕಡಿಮೆ ಆಹಾರ ಸೇವಿಸುತ್ತಿದ್ದುದರಿಂದ ಅವರಿಗೆ ಆ ಹೆಸರು ಬಂದಿರಬೇಕು.) ಈ ‘ಕಿಡಿ’ಯ ಕುರಿತಾಗಿ ಸ್ವಾಮೀಜಿ ಹೇಳುತ್ತಿದ್ದರು : “ಸೀಸರ್ ಹೇಳಿದ, ‘ನಾ ಬಂದೆ, ನಾ ಕಂಡೆ, ನಾ ಗೆದ್ದೆ’ ಅಂತ. ಆದರೆ ಈ ಕಿಡಿ ಬಂದ, ಕಿಡಿ ಕಂಡ, ಕಿಡಿಯೇ ಸೋತ <span class="en">!” “caesar said, ‘I came, I saw, I conquered.’ But Kidi came, he saw and HE was conquered!”</span> ಮುಂದೆ ‘ಪ್ರಬುದ್ಧ ಭಾರತ’ ಎಂಬ ಮಾಸಪತ್ರಿಕೆಯನ್ನು ಹೊರಡಿಸಿದಾಗ ಇವರು ಅದರ ಗೌರವ ಕಾರ್ಯ ನಿರ್ವಾಹಕರಾದರು. ಕಾಲಕ್ರಮದಲ್ಲಿ ಇವರು ಸರ್ವಸಂಗ ತ್ಯಾಗ ಮಾಡಿ ಸಾಧುಜೀವನ ನಡೆಸುತ್ತ ಇಹಲೋಕಯಾತ್ರೆಯನ್ನು ಮುಗಿಸಿದರು.</p>
<p>ಸ್ವಾಮೀಜಿಯ ಮತ್ತೊಬ್ಬ ಆಪ್ತ ಅನುಯಾಯಿ ಸುಬ್ರಮಣ್ಯ ಅಯ್ಯರರು ಅವರನ್ನು ಮೊದಲ ಸಲ ಸಂಧಿಸಿದ ಘಟನೆ ಸ್ವಾರಸ್ಯಕರವಾಗಿದೆ. ಕ್ರೈಸ್ಟ್ ಕಾಲೇಜಿನ ವಿದ್ಯಾರ್ಥಿಯಾಗಿದ್ದ ಇವರಿಗೆ ಹಿಂದೂಧರ್ಮದ ಬಗ್ಗೆ ಒಂದು ಬಗೆಯ ತಿರಸ್ಕಾರ ಬೆಳೆದಿತ್ತು. ಒಂದು ದಿನ ಇವರು ತಮ್ಮ ಕೆಲವು ಸಹಪಾಠಿಗಳೊಂದಿಗೆ, ಸ್ವಲ್ಪ ತಮಾಷೆ ಮಾಡಿ ನೋಡಲೆಂದು ಸ್ವಾಮೀಜಿಯ ಬಳಿಗೆ ಹೋದರು. ಸ್ವಾಮಿಗಳು ಬಹಳ ತಿಳಿದವರೆಂದೂ ಇಂಗ್ಲಿಷ್ ಬಲ್ಲವರೆಂದೂ ಗೊತ್ತಾಗಿತ್ತು. ಅವರನ್ನು ತಬ್ಬಿಬ್ಬುಗೊಳಿಸುವ ಒಂದಿಷ್ಟು ಪ್ರಶ್ನೆಗಳನ್ನು ಸಿದ್ಧಪಡಿಸಿಕೊಂಡು ಹೊರಟಿದ್ದರು.</p>
<p>ಬಂದು ನೋಡುತ್ತಾರೆ–ಸ್ವಾಮೀಜಿ ಕುರ್ಚಿಯಲ್ಲಿ ಒರಗಿಕೊಂಡು ಹುಕ್ಕಾಸೇದುತ್ತ ಅರೆ ಜಾಗೃತಾವಸ್ಥೆಯಲ್ಲಿದ್ದಾರೆ ; ಅವರ ಮನಸ್ಸು ಯಾವುದೋ ಉನ್ನತ ಪ್ರಜ್ಞೆಯ ಹಂತದಲ್ಲಿ ದ್ದಂತಿದೆ ; ಅವರ ವ್ಯಕ್ತಿತ್ವದಿಂದ ಒಂದು ಬಗೆಯ ಅಲೌಕಿಕ ಶಕ್ತಿ ಹೊಮ್ಮುತ್ತಿರುವಂತೆ ಭಾಸವಾಗುತ್ತಿದೆ ! ಇದನ್ನು ಕಂಡು ಈ ತರುಣರು ಏಕೋ ಸ್ವಲ್ಪ ಹಿಮ್ಮೆಟ್ಟಿದರು. ಬಳಿಕ ಅವರ ಪೈಕಿ ಹೆಚ್ಚು ಧೈರ್ಯಶಾಲಿಯಾದವನೊಬ್ಬ, ತನ್ನ ಬಲವನ್ನು ಒಗ್ಗೂಡಿಸಿಕೊಂಡು ಕೇಳಿದ, “ಸ್ವಾಮೀಜಿ, ದೇವರು ಎಂದರೇನು ?”</p>
<p>‘ಹ್ಞೂ, ಈಗ ನೋಡು ತಮಾಷೆ’ ಎಂದು ಮನಸ್ಸಿನಲ್ಲೇ ಅಂದುಕೊಂಡರು ತರುಣರು. ಸ್ವಾಮೀಜಿ ಈಗ ಏನು ಉತ್ತರಿಸಿದರೂ ಅವರನ್ನು ಮತ್ತೆ ಪ್ರಶ್ನೆಗಳಿಂದ ಕಾಡಿ, ಸುಸ್ತು ಮಾಡಿಸ ಬಹುದು ಎಂದು ಅವರು ನಿರೀಕ್ಷಿಸಿದರು. ಇದೊಂದು ಒಳ್ಳೆಯ ಪ್ರಶ್ನೆಯೇ. ಸುಲಭವಾಗಿ ಉತ್ತರಿಸಲು ಸಾಧ್ಯವಿಲ್ಲದಂತಹ ಪ್ರಶ್ನೆಯೇ. ಆದರೆ ಸ್ವಾಮೀಜಿಗೆ ಈ ಪ್ರಶ್ನೆಯೇನು ಹೊಸದೆ ? ಇಂತಹ ಎಷ್ಟೋ ಪ್ರಶ್ನೆಗಳನ್ನು ಅವರೇ ಕೇಳಿದ್ದರಷ್ಟೇ ಅಲ್ಲ, ಅದಕ್ಕೆ ಉತ್ತರವನ್ನೂ ಕಂಡು ಕೊಂಡಿದ್ದರು.</p>
<p>ಒಂದು ನಿಮಿಷ ಸ್ವಾಮೀಜಿ ಮೌನವನ್ನು ಮುರಿಯದೆ, ಅದೇ ಉನ್ನತ ಭಾವದಲ್ಲಿ ಮುಳುಗಿ ದ್ದರು. ಬಳಿಕ ನಿಧಾನವಾಗಿ ತಮ್ಮ ಪ್ರಖರ ನೇತ್ರಗಳನ್ನು ಅರ್ಧ ತೆರೆದು ಆ ತರುಣನನ್ನೇ ಕೇಳಿ ದರು :</p>
<p>“ಅದಿರಲಿ, ನೀನು ಹೇಳು–ಶಕ್ತಿ ಎಂದರೇನು ?”</p>
<p>ತನಗೆ ತಿಳಿದಿದ್ದ ವಿಜ್ಞಾನದ ಆಧಾರದ ಮೇಲೆ ಅವನು ಉತ್ತರಿಸಿದ. ಆದರೆ ಸ್ವಾಮೀಜಿ ತಮ್ಮ ಆಕ್ಷೇಪಗಳಿಂದ ಅದನ್ನು ಒಮ್ಮೆಗೇ ತಳ್ಳಿಹಾಕಿಬಿಟ್ಟರು. ಆಗ ಅವನ ಸ್ನೇಹಿತರು ಅವನ ಸಹಾಯಕ್ಕೆ ಬಂದು ತಲೆಗೊಂದೊಂದು ವಿವರಣೆ ನೀಡಿದರು. ಸ್ವಾಮೀಜಿ ಈ ಎಲ್ಲ ಉತ್ತರಗಳನ್ನೂ ಅಸಮರ್ಪಕವೆಂದು ಸಾಬೀತು ಮಾಡಿದರು. ಇದನ್ನು ಕಂಡು ಆ ತರುಣರೆಲ್ಲ ಪೆಚ್ಚಾಗಿ ನಿಂತರು. ಈಗ ಸ್ವಾಮೀಜಿ ಹುಕ್ಕಾವನ್ನು ಬದಿಗಿಟ್ಟು, ಪೂರ್ಣ ಬಹಿರ್ಮುಖರಾಗಿ ಕುಳಿತು ಹೇಳಿದರು, “ಏನಪ್ಪ ಇದು ? ನೀವು ಪ್ರತಿದಿನವೂ ಉಪಯೋಗಿಸುತ್ತಿರುವ ‘ಶಕ್ತಿ’ಯಂತಹ ಸರಳ ಪದವನ್ನೇ ವಿವರಿಸಲು ನಿಮಗೆ ಸಾಧ್ಯವಿಲ್ಲ. ಹೀಗಿರುವಾಗ, ‘ದೇವರು’ ಎಂಬುದನ್ನು ವಿವರಿಸುವಂತೆ ನನ್ನನ್ನು ಕೇಳುತ್ತಿದ್ದೀರಲ್ಲ !” ಬಳಿಕ ಸ್ವಾಮೀಜಿ, ದೇವರು ಹಾಗೂ ಶಕ್ತಿ–ಇವೆರಡರ ಕಲ್ಪನೆಯನ್ನು ಎಂತಹ ಉನ್ನತ ಸ್ತರದಲ್ಲಿ ವಿವರಿಸಿದರೆಂದರೆ, ತಾವು ಅತಿ ಕುಬ್ಜರಾಗುತ್ತಿರುವಂತೆ ಆ ತರುಣರಿಗೆ ಭಾಸವಾಯಿತು. ಬಳಿಕ ಅವರು ಕೇಳಿದ ಇತರ ಪ್ರಶ್ನೆಗಳಿಗೂ ಇದೇ ಬಗೆಯ ಉತ್ತರ ಸಿಕ್ಕಿತು.</p>
<p>ಈಗ ಈ ಸ್ನೇಹಿತರೆಲ್ಲ ಅಲ್ಲಿಂದ ಹೊರಟರು. ಇವರ ಜೊತೆಯಲ್ಲಿ ಬಂದಿದ್ದ ಯುವಕ ಸುಬ್ರಮಣ್ಯ ಮಾತ್ರ ಸ್ವಾಮೀಜಿಯ ಮಾತು, ವ್ಯಕ್ತಿತ್ವವನ್ನು ಕಂಡು ಬಹಳ ಮೆಚ್ಚಿಕೊಂಡಿದ್ದ. ಆದ್ದರಿಂದ ಅವನು ಅಲ್ಲೇ ಉಳಿದುಕೊಂಡ. ಅಂದು ಸಂಜೆ ಸ್ವಾಮೀಜಿ ಕೆಲವರೊಂದಿಗೆ ಸಮುದ್ರ ತೀರದಲ್ಲಿ ಅಡ್ಡಾಡಿಕೊಂಡುಬರಲು ಹೊರಟಾಗ ತಾನೂ ಅವರೊಂದಿಗೆ ಹೋದ. ದಾರಿಯಲ್ಲಿ ಸ್ವಾಮೀಜಿ, ಯುವಕ ಸುಬ್ರಮಣ್ಯನನ್ನು ಕೇಳಿದರು, “ಏನಪ್ಪ, ನನ್ನ ಜೊತೆಯಲ್ಲಿ ಕುಸ್ತಿ ಆಡ ಬಲ್ಲೆಯಾ ?” ಅದಕ್ಕವನು “ಓಹೋ, ಆಗಬಹುದು” ಎಂದು ಉತ್ತರಿಸಿದ. ಆಗ ಸ್ವಾಮೀಜಿ ತಮಾಷೆಯಾಗಿ ಹೇಳಿದರು, “ಹಾಗಿದ್ದರೆ ಬಾ, ಕುಸ್ತಿ ಆಡೋಣ !”</p>
<p>ಸ್ವಾಮೀಜಿಯ ಈ ಬಗೆಯ ಉತ್ಸಾಹವನ್ನು ಕಂಡು ಸುಬ್ರಹ್ಮಣ್ಯ ಅಯ್ಯರ್, ಮುಂದೆ ಅವರನ್ನು ‘ಪೈಲ್ವಾನ್ ಸ್ವಾಮಿ’ ಎಂದು ಕರೆಯುತ್ತಿದ್ದರು.</p>
<p>ಸ್ವಾಮೀಜಿಯವರನ್ನು ಅಮೆರಿಕಕ್ಕೆ ಕಳಿಸಿಕೊಟ್ಟ ಯುವಕರಲ್ಲಿ ಬಾಲಾಜಿರಾವ್ ಒಬ್ಬರು. ತಮ ಗಿಂತ ಎರಡು ವರ್ಷ ಕಿರಿಯರಾದ ಇವರನ್ನು ಸ್ವಾಮೀಜಿ ತುಂಬ ವಿಶ್ವಾಸದಿಂದ ಕಾಣುತ್ತಿದ್ದರು. ಆಗಾಗ ಅವರ ಮನೆಗೂ ಹೋಗಿ ಆತಿಥ್ಯವನ್ನು ಸ್ವೀಕರಿಸುತ್ತಿದ್ದರು. ಒಮ್ಮೆ ಇವರ ಮನೆಯಲ್ಲಿ ದ್ದಾಗ ಸ್ವಾಮೀಜಿ ಹಠಯೋಗವನ್ನು ಪ್ರದರ್ಶಿಸಿಲು ತಮ್ಮ ಕೈಬೆರಳನ್ನು ಚಾಕುವಿನಿಂದ ಕುಯ್ದು ಕೊಂಡಾಗ ಒಂದು ತೊಟ್ಟು ರಕ್ತವೂ ಬರಲಿಲ್ಲವೆಂದು ಇವರ ಮಗ ಹೇಳಿದ್ದಾನೆ. “ಮುಂದಿನ ಜನ್ಮದಲ್ಲಿ ನಿನಗೆ ಮುಕ್ತಿ ದೊರಕುತ್ತದೆ ; ಆದರೆ ಈ ಜನ್ಮದಲ್ಲಿ ದೇವರು ನಿನ್ನನ್ನು ಪರಿಪರಿಯಾಗಿ ಪರೀಕ್ಷಿಸುತ್ತಾನೆ” ಎಂದು ಬಾಲಾಜಿಗೆ ಸ್ವಾಮೀಜಿ ಹೇಳಿದ್ದರಂತೆ. ಇದಾಗಿ ಸ್ವಲ್ಪಕಾಲದಲ್ಲೇ ಇವರ ಇಬ್ಬರು ಗಂಡು ಮಕ್ಕಳು ಒಬ್ಬರಾದಮೇಲೊಬ್ಬರು ಮೃತ್ಯುವಶರಾದರು. ಈ ವಿಷಯ ತಿಳಿದಾಗ ಸ್ವಾಮೀಜಿ ಬಾಲಾಜಿಗೆ ಬರೆದ ವಿಷಾದಪತ್ರದಲ್ಲಿ ಅತ್ಯಂತ ಹೃದಯ ಸ್ಪರ್ಶಿಯೂ ಉದಾತ್ತವೂ ಆದ ಭಾವಗಳನ್ನು ವ್ಯಕ್ತಪಡಿಸಿದ್ದಾರೆ. ಮುಂದೆ ಇವರು ಬ್ಯಾಂಕ್ ಒಂದರ ಮ್ಯಾನೇಜರ್ ಆದರು. ಆದರೆ ೧೯ಂ೭ರಲ್ಲಿ ಆಕಸ್ಮಿಕವೊಂದರಲ್ಲಿ ತಮ್ಮ ಸರ್ವಸ್ವವನ್ನೂ ಕಳೆದುಕೊಂಡರು. ಇಷ್ಟಾದರೂ ಸ್ವಾಮೀಜಿಯ ಸಂಪರ್ಕದ ಪರಿಣಾಮವಾಗಿ, ಕಷ್ಟಗಳೆಲ್ಲವನ್ನೂ ಗಟ್ಟಿ ಹೃದಯದಿಂದ ಎದುರಿಸಿ ದರು.</p>
<p>ಈ ನವಯುವಕರೆಲ್ಲ ಸ್ವಾಮೀಜಿಯ ವ್ಯಕ್ತಿತ್ವದ ಆಕರ್ಷಣೆಗೆ ಸಿಲುಕಿ, ಅವರನ್ನು ಮುತ್ತಿಕೊಂಡ ಕಥೆ ತುಂಬ ರಮ್ಯ. ಹೀಗೆ ಆಕರ್ಷಿತರಾದವರಲ್ಲೊಬ್ಬರಾದ ಕೆ. ವ್ಯಾಸರಾವ್ ಅದನ್ನು ಹೀಗೆ ಬಣ್ಣೀಸುತ್ತಾರೆ :</p>
<p>“ಕಲ್ಕತ್ತ ವಿಶ್ವವಿದ್ಯಾಲಯದ ಒಬ್ಬ ಯುವ ಪದವೀಧರ ; ಮುಂಡನ ಮಾಡಿಕೊಂಡ ಶಿರ; ಭಕ್ತಿ-ಗೌರವ ಭಾವವನ್ನು ಉದ್ದೀಪನಗೊಳಿಸುವ ವ್ಯಕ್ತಿತ್ವ ; ತ್ಯಾಗ ಸೂಚಕವಾದ ಗೈರಿಕವಸನ ಧಾರಿ; ಸಂಸ್ಕೃತ-ಇಂಗ್ಲಿಷ್ ಭಾಷೆಗಳಲ್ಲಿ ನಿರರ್ಗಳ ವಾಗ್ಜಾಲ ! ಪ್ರತ್ಯುತ್ತರ ಕೊಡುವಲ್ಲಿ ಅಸಾಮಾನ್ಯ ಪ್ರತಿಭಾಶಾಲಿ ! ಸುಮಧುರ ಧ್ವನಿಯಲ್ಲಿ ಬಿಚ್ಚುಕಂಠದಿಂದ ಹಾಡತೊಡಗಿದನೆಂದರೆ ಪರಮಾತ್ಮನೊಂದಿಗೆ ತಾದಾತ್ಮ್ಯ ಹೊಂದುವಂತಹ ತನ್ಮಯತೆ ! ಇಷ್ಟೆಲ್ಲ ಆದರೂ ಅವನೊಬ್ಬ ಪರಿವ್ರಾಜಕ ಸಂನ್ಯಾಸಿಯಷ್ಟೆ ! ಆತ ಗಟ್ಟಿಮುಟ್ಟಾದ ಮೈಕಟ್ಟಿನ ಜಟ್ಟಿ; ಮಾತುಗಳಲ್ಲಿ ಹೊಟ್ಟೆ ಹುಣ್ಣಾಗಿಸುವ ಹಾಸ್ಯ. ಪವಾಡ ಮಾಡುವವರನ್ನು ಕಂಡರೆ ಎಲ್ಲಿಲ್ಲದ ತಿರಸ್ಕಾರ. ಆತ ಒಳ್ಳೇ ಅಡಿಗೆಯನ್ನು ಸವಿಯಬಲ್ಲ ; ಹುಕ್ಕಾ-ಸಿಗಾರುಗಳ ಸವಿಯನ್ನೂ ಬಲ್ಲವನು ; ಆದರೆ ಈ ಕ್ಷಣದಲ್ಲಿ ಎಲ್ಲವನ್ನೂ ಬೆರಳ ತುದಿಯಿಂದ ಎಸೆದುಬಿಡಬಲ್ಲ ತ್ಯಾಗಮನೋಭಾವ ! ಎಂಥವರಾದರೂ ತಲೆದೂಗುವಂತೆ ತಲೆಬಾಗುವಂತೆ ಮಾಡುವ ಪ್ರಾಮಾಣಿಕ ವೈರಾಗ್ಯ ! ಈ ವೈಪರೀತ್ಯಗಳನ್ನು ಕಂಡು ಎಂತೆಂತಹ ಪದವೀಧರರೂ ತಬ್ಬಿಬ್ಬಾದರು. ಪರಮಾತ್ಮರಂಗದ ದಿವ್ಯಾದ್ಭುತ ಆಖಾಡ ದಲ್ಲಿ, ಈತ ಹೇಗೆ ತನ್ನ ಅಪ್ರತಿಮ ಶಕ್ತಿಪ್ರದರ್ಶನ ಮಾಡುತ್ತ ಆಯುಧಗಳನ್ನು ಝಳಪಿಸುತ್ತ ದೃಢವಾಗಿ ನಿಲ್ಲಬಲ್ಲ ಎಂಬುದನ್ನು ಆ ಯುವಕರೆಲ್ಲ ನೋಡಿದರು. ಹಾಗೆಯೇ, ಅತ್ಯುನ್ನತ ವಿಚಾರ ಗಳ ಸ್ತರದಿಂದ ಕೆಳಗಿಳಿದು ಸರಸ ಸಂಭಾಷಣೆಯಲ್ಲಿ ತೊಡಗಿದಾಗ ಈತ ಹಾಸ್ಯ-ನಗೆಚಾಟಿಕೆಗಳಲ್ಲಿ ಎಷ್ಟು ಆಸಕ್ತನಾಗಬಲ್ಲ ಎಂಬುದನ್ನೂ ಕಂಡರು. ಅವನ ನಿರ್ದಾಕ್ಷಿಣ್ಯ ಮಾತುಗಳನ್ನೂ ಚತುರೋಕ್ತಿಗಳನ್ನೂ ಕೇಳಿ ಮಾರುಹೋದರು. ಆದರೆ ಇವೆಲ್ಲಕ್ಕಿಂತ ಹೆಚ್ಚಾಗಿ ಜನರಿಗೆ ಅವನು ಪ್ರಿಯನಾದದ್ದು ತನ್ನ ಪ್ರಾಮಾಣಿಕ ದೇಶಪ್ರೇಮದಿಂದ. ಈ ಯುವ ಸಂನ್ಯಾಸಿಯು ಪ್ರಪಂಚದ ಎಲ್ಲ ಆಸೆಗಳನ್ನು ತ್ಯಾಗಮಾಡಿ, ಸಕಲ ಬಂಧನಗಳಿಂದಲೂ ಬಿಡಿಸಿಕೊಂಡಿದ್ದರೂ ಅವನಲ್ಲಿ ಒಂದು ವ್ಯಾಮೋಹವಿತ್ತು–ಅದು ತನ್ನ ರಾಷ್ಟ್ರದ ಮೇಲೆ ; ಒಂದು ವ್ಯಥೆಯಿತ್ತು–ತನ್ನ ರಾಷ್ಟ್ರದ ಅವನತಿಯನ್ನು ಕಂಡು. ಈ ವ್ಯಥೆಯಿಂದ ನೊಂದು ಆತ ಭಾವಭಾರತನಾಗಿ ಮಾತನಾಡುತ್ತಿದ್ದರೆ ಕೇಳುಗರು ಅಷ್ಟೇ ತನ್ಮಯತೆಯಿಂದ ಮೂಕರಾಗಿ ಕುಳಿತಿರುತ್ತಿದ್ದರು. ಹೂಗ್ಲಿಯಿಂದ ತಾಮ್ರ ಪರ್ಣಿಯವರೆಗೆ ಸಂಚರಿಸಿ ಬಂದಿದ್ದ ಈ ಯುವ ಸಂನ್ಯಾಸಿ ನಮ್ಮರಾಷ್ಟ್ರದ ಯುವಜನರ ಷಂಡತನವನ್ನು ಅತ್ಯಂತ ಕಠಿಣವಾದ ಶಬ್ದಗಳಿಂದ ಖಂಡಿಸಿದ ; ರಾಷ್ಟ್ರದ ದುಃಸ್ಥಿತಿಯನ್ನು ಕಂಡು ಆಕ್ರಂದಿಸಿದ. ಅವನ ಮಾತುಗಳು ಮಿಂಚಿನಂತೆ ಹೊಳೆಯುತ್ತಿದ್ದುವು; ಖಡ್ಗದಂತೆ ಕತ್ತರಿಸುತ್ತಿ ದ್ದುವು. ಹೀಗೆ ಆತ ಎಲ್ಲರ ಮನ ಸೂರೆಗೊಂಡ ; ಕೆಲವರಲ್ಲಿ ಉತ್ಸಾಹವನ್ನು ತುಂಬಿದ ; ಮತ್ತೆ ಕೆಲವು ಆಪ್ತರಲ್ಲಿ ಅವಿನಾಶಿಯಾದ ಶ್ರದ್ಧೆಯ ಜ್ಯೋತಿಯನ್ನು ಬೆಳಗಿಸಿದ.”</p>
<p>ಇನ್ನೊಬ್ಬ ಶಿಷ್ಯ ಅವರ ಕುರಿತಾಗಿ ಬರೆಯುತ್ತಾನೆ :</p>
<p>“ಸ್ವಾಮೀಜಿ ತಮ್ಮ ಅತ್ಯುನ್ನತ ವಿಚಾರಧಾರೆಯನ್ನು ಕೇಳುಗರ ಬುದ್ಧಿಗೆ ಗ್ರಾಹ್ಯವಾಗುವ ರೀತಿಯಲ್ಲಿ ತಿಳಿಸುವುದಕ್ಕಾಗಿ ಮತ್ತೆಮತ್ತೆ ಅವರ ಮಟ್ಟಕ್ಕೆ ಇಳಿದುಬರಬೇಕಾಗುತ್ತಿತ್ತು. ಎಷ್ಟೋ ಸಲ ಅವರು, ತಮ್ಮ ಶಿಷ್ಯರು ಮುಂದೆ ಕೇಳಬಹುದಾದ ಪ್ರಶ್ನೆಗಳನ್ನು ಮೊದಲೇ ಊಹಿಸಿ, ಅವುಗಳಿಗೆ ಸೂಕ್ತ ಉತ್ತರಗಳನ್ನು ನೀಡಿ ತೃಪ್ತಿಪಡಿಸುತ್ತಿದ್ದರು. ಮತ್ತೆ ಕೆಲವೊಮ್ಮೆ, ಅನೇಕರ ಆಲೋಚನೆಗಳನ್ನು ಏಕಕಾಲದಲ್ಲಿ ಗ್ರಹಿಸಿ, ಅವರೆಲ್ಲರ ಸಂದೇಹಗಳನ್ನೂ ಏಕಕಾಲದಲ್ಲಿ ಪರಹರಿ ಸುತ್ತಿದ್ದರು. ‘ಇತರರ ಮನಸ್ಸಿನ ಆಲೋಚನೆಗಳನ್ನು ಅವರು ಹೇಗೆ ಅರಿಯಲು ಸಾಧ್ಯವಾಯಿತು?’ ಎಂದು ಕೇಳಿದರೆ ಅವರು ಉತ್ತರಿಸುತ್ತಿದ್ದರು, ‘ಸಂನ್ಯಾಸಿಗಳು ಮಾನವರ ವೈದ್ಯರು ; ಅವರು ಔಷಧಿಯನ್ನು ಸೂಚಿಸುವ ಮೊದಲು ಕಾಯಿಲೆಯನ್ನು ಪತ್ತೆಹಚ್ಚಿರುತ್ತಾರೆ !’</p>
<p>“ಯಾರ ಮೇಲೆ ಅವರ ಕೃಪಾದೃಷ್ಟಿ ಬೀಳುತ್ತಿತ್ತೋ ಅಂಥವರ ವಿಷಯದಲ್ಲಿ ಸ್ವಾಮೀಜಿ ಕ್ಷಮಾಶೀಲರಾಗಿರುತ್ತಿದ್ದರಾದರೂ, ಅವರ ಬಳಿಯಲ್ಲಿ ವಾಸಿಸುವವರು ಮಾತ್ರ ಭಯಂಕರ ಸಿಡಿ ಮದ್ದಿನ ಸಾಮೀಪ್ಯದಲ್ಲಿದ್ದಂತೆ ಸದಾ ಎಚ್ಚರಿಕೆಯಿಂದಿರಬೇಕಾಗಿತ್ತು. ಒಂದು ಕೆಟ್ಟ ಆಲೋಚನೆ ನಮ್ಮ ಮನಸ್ಸಿನಲ್ಲಿ ಸುಳಿದರೂ ಸಾಕು, ಅದು ಅವರಿಗೆ ಗೊತ್ತಾಗಿಬಿಡುತ್ತಿತ್ತು. ಅವರ ತುಟಿಯಲ್ಲಿ ಆಗ ಲಾಸ್ಯವಾಡುವ ವಿಶಿಷ್ಟ ಮುಗುಳ್ನಗೆಯಿಂದಲೋ ಅವರ ಮಾತಿನ ಧಾಟಿಯಿಂದಲೋ ಅದನ್ನು ಗುರುತಿಸಬಹುದಾಗಿತ್ತು.”</p>
<p>ಅಮೆರಿಕಕ್ಕೆ ಹೋಗಬೇಕೆಂಬ ತಮ್ಮ ಆಲೋಚನೆಯನ್ನು ಸ್ವಾಮೀಜಿ ಈ ವೇಳೆಗೆ ಬಹಿರಂಗ ಪಡಿಸಿದ್ದರು. ಮದರಾಸಿನ ತಮ್ಮ ಆಪ್ತ ಶಿಷ್ಯವರ್ಗಕ್ಕೆ ಅವರು ಹೇಳಿದರು : “ನಮ್ಮ ಧರ್ಮವನ್ನು ಪ್ರಸಾರಗೈಯಬೇಕಾದ ಕಾಲವೀಗ ಒದಗಿಬಂದಿದೆ. ಸನಾತನ ಮಹರ್ಷಿಗಳಿಂದ ರೂಪುಗೊಂಡ ಹಿಂದೂ ಧರ್ಮವು ಎಚ್ಚೆತ್ತು ಚಲನಶೀಲವಾಗಬೇಕಾದ ಕಾಲ ಈಗ ಸನ್ನಿಹಿತವಾಗಿದೆ. ಪರ ರಾಷ್ಟ್ರೀಯರು ನಮ್ಮ ಸನಾತನ ಧರ್ಮದ ಕೋಟೆಯನ್ನು ಧ್ವಂಸ ಮಾಡಲು ಪ್ರಯತ್ನಿಸುತ್ತಿರು ವಾಗ ನಾವು ಸುಮ್ಮನೆ ನೋಡುತ್ತ ನಿಂತಿರಬೇಕೆ ? ಆ ಕೋಟೆಯು ನಾಶವಾಗಲಾರದೆಂಬ ಹುಚ್ಚುನಂಬಿಕೆಯಿನ್ನೂ ದೂರವಾಗಿಲ್ಲವೆಂಬಂತೆ ಕಾಣುತ್ತಿದೆ. ನಮ್ಮ ಪೂರ್ವಿಕರಂತೆ ನಾವೂ ನಮ್ಮ ಧರ್ಮದ ವೈಭವವನ್ನು ಎಲ್ಲೆಡೆಯೂ ಸಾರೋಣವೆ, ಇಲ್ಲವೆ ನಮ್ಮ ಸಣ್ಣ ಸಣ್ಣ ಊರು- ಕೇರಿ-ವಠಾರಗಳೊಳಗೇ ಕೂಪಮಂಡೂಕಗಳಂತೆ ಅವಿತಿಟ್ಟುಕೊಂಡಿರೋಣವೆ ? ಅಥವಾ ತಲೆ ಯೆತ್ತಿ ನಿಂತು, ಜಗತ್ತಿನ ಇತರ ರಾಷ್ಟ್ರಗಳ ಚಿಂತನಲೋಕವನ್ನು ಪ್ರವೇಶಿಸಿ, ಭಾರತದ ಅಭಿವೃದ್ಧಿಗೆ ಅವರು ನೆರವು ನೀಡುವಂತೆ ಪ್ರಭಾವ ಬೀರೋಣವೆ ? ಈಗ ಭಾರತವು ಮತ್ತೊಮ್ಮೆ ಉನ್ನತಿಯ ದಾರಿಗೆ ಬರಬೇಕಾದರೆ ಅದು ಒಗ್ಗಟ್ಟಾಗಿ ನಿಂತು, ಶಕ್ತಿಶಾಲಿಯಾಗಬೇಕು. ಅದು ತನ್ನ ಅಳಿದುಳಿದ ಶಕ್ತಿಯನ್ನೆಲ್ಲ ಒಗ್ಗೂಡಿಸಿಕೊಳ್ಳಲೇಬೇಕು.”</p>
<p>ಇಲ್ಲಿ ಸ್ವಾಮೀಜಿ ಕ್ರಾಂತಿಕಾರಿಪುರುಷನಾಗಿ, ರಾಷ್ಟ್ರನಿರ್ಮಾಪಕನಾಗಿ, ಸನಾತನ ಧರ್ಮದ ಪುನರುದ್ಧಾರಕನಾಗಿ ಪ್ರಕಟವಾಗುತ್ತಿರುವುದನ್ನು ಕಾಣುತ್ತೇವೆ. ಪರಕೀಯರು ನಮ್ಮ ಸನಾತನ ಧರ್ಮವನ್ನು ನಾಮಾವಶೇಷ ಮಾಡುವ ಪ್ರಯತ್ನದಲ್ಲಿ ತೊಡಗಿರುವುದನ್ನು ಎತ್ತಿತೋರಿಸಿ, ಅದನ್ನು ಪ್ರತಿಭಟಿಸುವಂತೆ ಸ್ವಾಮೀಜಿ ಕರೆ ನೀಡುತ್ತಿದ್ದಾರೆ. ಸಮಗ್ರ ಭಾರತವು ಆರುನೂರಕ್ಕೂ ಹೆಚ್ಚು ಚಿಕ್ಕಪುಟ್ಟ ಪ್ರಾಂತಗಳಾಗಿ ಒಡೆದು, ಆ ಪ್ರಾಂತಗಳ ಆಡಳಿತಗಾರರು ತಮ್ಮನ್ನು ಚಕ್ರವರ್ತಿ ಗಳೆಂದು ಭಾವಿಸಿಕೊಂಡು, ಯಾವಾಗಲೂ ತಮ್ಮತಮ್ಮೊಳಗೇ ಹೊಡೆದಾಡಿಕೊಂಡಿದ್ದು, ಬ್ರಿಟಿಷ ರಿಗೆ ಮತ್ತಷ್ಟು ಸಹಾಯಮಾಡಿಕೊಡುತ್ತಿದ್ದ ಕಾಲ ಅದು. ‘ಒಡೆದು ಆಳು’ವ ಬ್ರಿಟಿಷರ ಯೋಜನೆಗೆ ಹೇಳಿ ಮಾಡಿಸಿದಂತಹ ಪರಿಸ್ಥಿತಿ ಅದು. ತಮ್ಮದು ಎಂದು ಭಾರತೀಯರು ಹೆಮ್ಮೆ ಯಿಂದ ಹೇಳಿಕೊಳ್ಳುವಂತಹದು ಯಾವುದೂ ಕಂಡುಬರದಿದ್ದ ದುಸ್ಥಿತಿ ಅದು. ಇಂತಹ ಭರತ ಖಂಡವು ವಿಶ್ವದ ಸಮ್ಮುಖದಲ್ಲಿ ಹೆಮ್ಮೆಯಿಂದ ತಲೆಯೆತ್ತಿ ನಿಲ್ಲಬೇಕಾದರೆ ಜನರು ಈ ಎಲ್ಲ ಕಟ್ಟುಕಟ್ಟಲೆಗಳನ್ನೂ ಸಂಕುಚಿತತೆಯನ್ನೂ ಮೀರಿ ನಿಂತು ಒಗ್ಗಟ್ಟಾಗಬೇಕು ; ಹಾಗೂ ಭಾರತ ದಲ್ಲಿ ಇನ್ನು ಯಾವಯಾವ ಬಗೆಯ ಶಕ್ತಿ ಉಳಿದಿದೆಯೋ ಅವೆಲ್ಲವೂ ಒಂದುಗೂಡಿ ಮಹಾಶಕ್ತಿ ಯಾಗಿ ವ್ಯಕ್ತವಾಗಬೇಕೆಂದು ಅವರಿಲ್ಲಿ ಕರೆ ನೀಡುತ್ತಿದ್ದಾರೆ. ಅಂದು ಸ್ವಾಮೀಜಿ ಆಡಿದ ಮಾತು ಕೇವಲ ಐವತ್ತೇ ವರ್ಷಗಳಲ್ಲಿ ಕಾರ್ಯಗತವಾಗಿ, ಸ್ವತಂತ್ರ ಹಾಗೂ ಸಮಗ್ರ ಭಾರತದ ನಿರ್ಮಾಣ ವಾದದ್ದನ್ನು ನಾವಿಂದು ಕಾಣುತ್ತಿದ್ದೇವೆ–ಪಾಕಿಸ್ತಾನದ ಅಚಾತುರ್ಯವೊಂದನ್ನು ಬಿಟ್ಟು.</p>
<p>ಹೀಗೆ ಸ್ವಾಮೀಜಿ ನವಜಾಗೃತಿಗೆ ಕರೆ ನೀಡಿದಾಗ ಅದನ್ನು ಆಲಿಸಿದವರಿಗೆಲ್ಲ ಅನ್ನಿಸಿತು– ಇವರು ಧರ್ಮಸಂಸ್ಥಾಪನೆ ಹಾಗೂ ಧರ್ಮಪ್ರಸಾರಕ್ಕಾಗಿಯೇ ಜನ್ಮವೆತ್ತಿದವರು, ಎಂದು. ಆದ್ದರಿಂದ ಪಾಶ್ಚಾತ್ಯ ರಾಷ್ಟ್ರಗಳಿಗೆ ಹೋಗಬೇಕೆಂಬ ಅವರ ಯೋಜನೆಯ ಹಿಂದಿನ ಉದ್ದೇಶ ಜನರಿಗೆ ಅರ್ಥವಾಯಿತು. ಅಷ್ಟೇ ಅಲ್ಲ, ಅವರು ಹೋಗಲೇಬೇಕೆಂದು ಎಲ್ಲರೂ ಒಕ್ಕೊರಳಿನಿಂದ ಒತ್ತಾಯಪೂರ್ವಕವಾಗಿ ಕೇಳಿಕೊಳ್ಳಲಾರಂಭಿಸಿದರು. ಮದರಾಸಿನ ಉತ್ಸಾಹೀ ಜನ, ಮುಖ್ಯವಾಗಿ ಯುವಕರು, “ಸ್ವಾಮೀಜಿ, ಈ ಯೋಜನೆ ಕಾರ್ಯಗತವಾಗಲೇ ಬೇಕು. ಏನೇ ಆಗಲಿ, ನೀವು ವಿಶ್ವ ಧರ್ಮ ಸಮ್ಮೇಳನದಲ್ಲಿ ಭಾಗವಹಿಸಲೇಬೇಕು. ಖಂಡಿತವಾಗಿಯೂ ನೀವು ಯಶಸ್ವಿಯಾಗು ತ್ತೀರಿ. ನೀವೊಂದು ಅದ್ಭುತವನ್ನೇ ಸಾಧಿಸುವುದರಲ್ಲಿ ಸಂಶಯವಿಲ್ಲ. ನಾವೆಲ್ಲರೂ ನಿಮಗೆ ಬೆಂಬಲವಾಗಿದ್ದೇವೆ” ಎಂದು ಪ್ರೋತ್ಸಾಹಿಸಿದರು. ಮತ್ತು ಅಷ್ಟಕ್ಕೇ ಸುಮ್ಮನಾಗಲಿಲ್ಲ ; ಅವರ ಪ್ರಯಾಣದ ಖರ್ಚಿಗಾಗಿ ವಂತಿಗೆ ಸಂಗ್ರಹಿಸಲು ಹೊರಟರು.</p>
<p>ಆದರೆ ಸ್ವಾಮೀಜಿ ಇನ್ನೂ ಒಂದು ನಿರ್ಧಾರವನ್ನು ತೆಗೆದುಕೊಂಡಿರಲಿಲ್ಲ. ಶಿಕಾಗೋ ಸಮ್ಮೇಳನದಲ್ಲಿ ಭಾಗವಹಿಸಬೇಕೆಂಬ ಆಲೋಚನೆ ಅವರ ಮನಸ್ಸಿನಲ್ಲಿ ಬಹಳ ದಿನಗಳಿಂದಲೂ ಇದ್ದೇ ಇದ್ದಿತ್ತಾದರೂ ಅದೇ ಸರಿಯಾದ ಮಾರ್ಗವೆಂದಾಗಲಿ, ಅದೇ ಭಗವಂತನ ಇಚ್ಛೆಯೆಂದಾ ಗಲಿ ಅವರಿಗಿನ್ನೂ ಸಂಪೂರ್ಣ ವಿಶ್ವಾಸವುಂಟಾಗಿರಲಿಲ್ಲ. ಯಾವುದೋ ಹುಚ್ಚು ಉತ್ಸಾಹದ ಭರ ದಲ್ಲಿ ಈ ಯುವಕರ ಮಾತು ಕೇಳಿಕೊಂಡು ಅಮೆರಿಕಕ್ಕೆ ಹೋದರೂ, ಏನೂ ಪ್ರಯೋಜನವಾಗದೆ ‘ಬಂದ ದಾರಿಗೆ ಸುಂಕವಿಲ್ಲ’ ಎಂದು ಹಿಂದಿರುಗುವಂತಾದರೆ ?–ಎಂಬ ಸಂಶಯವೇಳತೊಡ ಗಿತ್ತು. ಆದ್ದರಿಂದ ಇದೇ ಜಗನ್ಮಾತೆಯ ಇಚ್ಛೆ ಎಂದು ಸ್ಪಷ್ಟವಾಗುವವರೆಗೂ ತಾವು ಅಂತಿಮ ನಿರ್ಧಾರಕ್ಕೆ ಬರಬಾರದೆಂದು ನಿಶ್ಚಯಿಸಿದರು.</p>
<p>ಇತ್ತ ಚಂದಾ ಎತ್ತಲು ಹೋಗಿದ್ದ ಯುವಕರು ಹಲವಾರು ಗಣ್ಯವ್ಯಕ್ತಿಗಳನ್ನು ಸಂಪರ್ಕಿಸಿದರು. ಸ್ವಾಮೀಜಿ ಅಮೆರಿಕಕ್ಕೆ ಹೋಗಬೇಕೆಂಬ ಸಲಹೆಯನ್ನು ಬಹುತೇಕ ಜನ ಸ್ವಾಗತಿಸಿ, ತಮ್ಮತಮ್ಮ ಕೈಲಾದಷ್ಟು ಧನಸಹಾಯವನ್ನು ನೀಡಿದರು. ದಿವಾನರೊಬ್ಬರು ಐನೂರು ರೂಪಾಯಿಗಳನ್ನು ಕೈಯೆತ್ತಿ ಕೊಟ್ಟರು. ದಾತೃಗಳ ಪಟ್ಟಿಯಲ್ಲಿ ಇವರೇ ಅಗ್ರಗಣ್ಯರು. ಆದರೆ ಹತ್ತುಸಾವಿರ ರೂಪಾಯಿ ನೀಡುವುದಾಗಿ ವಾಗ್ದಾನ ಮಾಡಿದ್ದ ರಾಮನಾಡಿನ ಅರಸ ಮಾತ್ರ ಒಂದು ಚಿಕ್ಕಾಸನ್ನೂ ಕೊಡಲಿಲ್ಲ ! ವಂತಿಗೆ ಕೇಳಲು ಬಂದ ಯುವಕರಿಗೆ, “ನಾನಿದಕ್ಕೆಲ್ಲ ಹಣ ಕೊಡಲು ಸಾಧ್ಯವಿಲ್ಲ” ಎಂದು ಕಡ್ಡಿ ಮುರಿದಂತೆ ಹೇಳಿ ಕಳಿಸಿಬಿಟ್ಟಿದ್ದ. ಇದ್ದಕ್ಕಿದ್ದಂತೆ ಅವನ ಮನಸ್ಸು ಬದಲಾಗಲು ಕಾರಣವೇನೆಂದರೆ ಅವನ ಆಪ್ತರಾದ ಕೆಲವರು ಅವನ ಕಿವಿಯೂದಿ ಮನಸ್ಸು ಕೆಡಿಸಿದ್ದುದು. ಇವರ ಮಾತು ಕೇಳಿ ಅವನು ಆಲೋಚಿಸಿದ್ದ, ‘ಅಲ್ಲ, ಈತ ಮೊದಲೇ ಬಂಗಾಳಿ, ಜೊತೆಗೆ ಮಹಾ ಪ್ರಚಂಡ. ಸಂನ್ಯಾಸಿಯ ವೇಷ ಧರಿಸಿ ರಾಜ್ಯದಿಂದ ರಾಜ್ಯಕ್ಕೆ ಹೋಗುತ್ತಿದ್ದಾನೆ. ಇವನ ಮನಸ್ಸಿನಲ್ಲೇನಿದೆಯೋ ಯಾರಿಗೆ ಗೊತ್ತು. ಈತ ಮುಂದೆ ಏನಾದರೂ ರಾಜಕೀಯ ಮಾಡಿ ನನಗೇ ಆಪಾಯ ತಂದೊಡ್ಡಿದರೂ ಆಶ್ಚರ್ಯವಿಲ್ಲ !’ ಎಂದು. ಈ ವಿಷಯವೆಲ್ಲ ತಿಳಿದು ಬಂದಾಗ ಸ್ವಾಮೀಜಿಗಾದ ಬೇಸರ-ಸಂಕಟ ಅಷ್ಟಿಷ್ಟಲ್ಲ. ಯಾರಿಂದ ತಾವು ಬಹಳಷ್ಟು ನೆರವನ್ನು ನೆಚ್ಚಿಕೊಂಡಿದ್ದರೋ ಆತ ಕೈಬಿಟ್ಟನೆಂಬುದು ಒಂದು ಕಾರಣ. ಆದರೆ ಅದಕ್ಕಿಂತ ಹೆಚ್ಚಾಗಿ ಆತ ತಮ್ಮ ವಿಶ್ವಾಸಾರ್ಹತೆಯನ್ನೇ ಶಂಕಿಸಿದನಲ್ಲ ಎಂದು ಅವರಿಗೆ ಬಹಳ ನೋವಾಯಿತು.</p>
<p>ಈ ಬೇಸರದ ಜೊತೆಗೆ, ಸಂಗ್ರಹವಾದ ಹಣದ ಮೊತ್ತವನ್ನು ಕಂಡಾಗ ಅವರಿಗೆ ಹತಾಶೆಯೇ ಆಯಿತು. ಎಲ್ಲ ಸೇರಿ ಸುಮಾರು ಒಂದು ಸಾವಿರ ರೂಪಾಯಿಯಷ್ಟಾಗಿತ್ತೆಂದು ತೋರುತ್ತದೆ. ಈ ಮೊತ್ತ ಏತಕ್ಕೂ ಆಗುವಂತಿರಲಿಲ್ಲ. ಆದ್ದರಿಂದ ಅವರ ಮನಸ್ಸಿನಲ್ಲಿ ಮತ್ತೆ ಸಂಶಯದ ಅಲೆಗಳೆದ್ದುವು : ‘ಹಾಗಾದರೆ ನಾನು ನನ್ನಿಷ್ಟದಂತೆ ನಡೆಯುತ್ತಿದ್ದೇನೆಯೆ ? ಅಥವಾ ಇದಕ್ಕೆ ಜಗನ್ಮಾತೆಯ ಬೆಂಬಲವಿದೆಯೆ ?’ ಈ ತೊಳಲಾಟದ ನಡುವೆಯೇ ಅವರೊಂದು ದಿಟ್ಟ ನಿರ್ಧಾರಕ್ಕೆ ಬಂದರು–ಏನೇ ಆಗಲಿ, ಜಗನ್ಮಾತೆಯ ಇಚ್ಛೆಯೇನೆಂದು ಸ್ಪಷ್ಟವಾಗುವವರೆಗೂ ಮುಂದಿನ ಹೆಜ್ಜೆಯನ್ನಿಡುವುದೇ ಇಲ್ಲ ಎಂದು. ಬಳಿಕ ಹಣವನ್ನು ಸಂಗ್ರಹಿಸಿ ತಂದಿದ್ದ ತಮ್ಮ ಶಿಷ್ಯರಿಗೆ ಹೇಳಿದರು, “ನೋಡಿ, ನಾನೀಗ ಜಗನ್ಮಾತೆ ತನ್ನ ಇಂಗಿತವನ್ನು ಸ್ಪಷ್ಟಪಡಿಸಲೇಬೇಕೆಂದು ಹಟ ಹಿಡಿದಿದ್ದೇನೆ. ನಾನು ಅಮೆರಿಕೆಗೆ ಹೋಗಬೇಕೆಂಬುದು ಆಕೆಯ ಇಚ್ಛೆಯೇ ಆದಲ್ಲಿ ಅವಳದನ್ನು ರುಜುವಾತು ಪಡಿಸಲೇಬೇಕು. ಏಕೆಂದರೆ ಈ ಕೆಲಸ ಕಣ್ಣು ಕಾಣದ ಕಗ್ಗತ್ತಲಲ್ಲಿ ಹೆಜ್ಜೆಯಿಟ್ಟಂತೆ. ಆದ್ದರಿಂದ ಈಗ ನೀವು ಸಂಗ್ರಹಿಸಿರುವ ಹಣವನ್ನೆಲ್ಲ ಬಡಬಗ್ಗರಿಗೆ ಹಂಚಿಬಿಡಿ. ನಾನು ಹೋಗಬೇಕೆಂಬುದು ಆಕೆಯ ಇಚ್ಛೆಯೇ ಆಗಿದ್ದಲ್ಲಿ ಇದಕ್ಕೆ ಬೇಕಾದ ಹಣ ತಾನಾಗಿಯೇ ಬರಬೇಕು, ಬರುತ್ತದೆ.” ಸಂಗ್ರಹಿಸಿದ ಹಣವನ್ನು ಬಡವರಿಗೆ ಹಂಚಿಬಿಡಿ ಎಂದಾಗ ಆ ಶಿಷ್ಯರೆಲ್ಲ ಅಧೀರರಾದರು. ಅಲ್ಲದೆ ಅವರಿಗೆ ಸ್ವಲ್ಪ ಸಂಕಟವಾಗಿದ್ದರೂ ಆಶ್ಚರ್ಯವಿಲ್ಲ. ಆದರೆ ಸ್ವಾಮೀಜಿಯ ಮಾತಿನಲ್ಲಿದ್ದ ದೃಢತೆಯನ್ನು ಕಂಡು ಮರುಮಾತಿಲ್ಲದೆ ಅವರ ಆಜ್ಞೆಯನ್ನು ಪಾಲಿಸಿ ದರು. ಈಗ ಸ್ವಾಮೀಜಿಗೆ ತಮ್ಮ ಹೆಗಲಮೇಲಿದ್ದ ದೊಡ್ಡದೊಂದು ಭಾರವನ್ನು ಕೆಳಗಿಳಿಸಿದಷ್ಟು ನೆಮ್ಮದಿಯೆನಿಸಿತು.</p>
<p>ಈಗ ಅವರು ಮತ್ತೆ ಮಾತುಕತೆ, ಬೋಧನೆ, ಭಜನೆಗಳನ್ನು ಆರಂಭಿಸಿದರು. ಹೊಸಹೊಸ ಜನರನ್ನು ಭೇಟಿಯಾಗುತ್ತಿದ್ದರು. ಅದರ ಜೊತೆಗೆ, ತಮಗೆ ಮಾರ್ಗದರ್ಶನ ನೀಡುವಂತೆ ಜಗನ್ಮಾತೆಯನ್ನೂ ಗುರುದೇವನನ್ನೂ ತೀವ್ರವಾಗಿ ಪ್ರಾರ್ಥಿಸಲಾರಂಭಿಸಿದರು. ಕೆಲವೊಮ್ಮೆ ಗಾಢ ಧ್ಯಾನಮಗ್ನರಾಗುತ್ತಿದ್ದರು. ಮತ್ತೆ ಕೆಲವೊಮ್ಮೆ ದೇವಿಯ ಸಂಕೀರ್ತನೆಯಲ್ಲಿ ತೊಡಗಿ, ಭಾವ ಭರಿತರಾಗಿಬಿಡುತ್ತಿದ್ದರು. ಆಗ ಸುತ್ತಲ್ಲಿದ್ದವರೂ ಅದೇ ಭಾವದ ಸೆಳೆತಕ್ಕೆ ಸಿಕ್ಕಿ ತೇಲುತ್ತಿದ್ದರು.</p>
<p>ಒಂದು ದಿನ ಮನ್ಮಥನಾಥರ ಅಡಿಗೆಯವನು ತಮ್ಮ ಹುಕ್ಕಾವನ್ನು ಆಸೆಗಣ್ಣಿನಿಂದ ನೋಡು ತ್ತಿರುವುದನ್ನು ಸ್ವಾಮೀಜಿ ಗಮನಿಸಿದರು. ಅದು ಮೈಸೂರು ಮಹಾರಾಜರು ಪ್ರೀತಿಪೂರ್ವಕ ಒತ್ತಾಯದಿಂದ ಕೊಟ್ಟಿದ್ದ ಸುಂದರವಾದ, ಬೀಟೆ ಮರದ ಹುಕ್ಕಾ. ಸ್ವಾಮೀಜಿ, “ಏನು, ನಿನಗದು ಬೇಕೇನು ?” ಎಂದು ಕೇಳಿದರು. ಅವರು ಸುಮ್ಮನೆ ತಮಾಷೆಗೆ ಕೇಳುತ್ತಿರಬೇಕು ಎಂದು ಅವನು ಭಾವಿಸಿದನೇನೋ, ಅವರ ಕಡೆಗೊಮ್ಮೆ ನೋಡಿ ಮತ್ತೆ ಅದನ್ನೇ ದಿಟ್ಟಿಸಿದ. ಸ್ವಾಮೀಜಿ ಮತ್ತೆ ಕೇಳಿದರು, “ನಿನಗದು ಬೇಕೆ ?” ಅವನಿಗೆ ‘ಬೇಕು’ ಎನ್ನಲು ಧೈರ್ಯ ಸಾಲಲಿಲ್ಲ. ಆದರೆ ಅವನ ಕಣ್ಣುಗಳು ಮಾತ್ರ ಹುಕ್ಕಾದಿಂದ ಕದಲುತ್ತಿಲ್ಲ ! ತಕ್ಷಣ ಸ್ವಾಮೀಜಿ ಅದನ್ನು ಅವನ ಕೈಯಲ್ಲಿ ಇಟ್ಟು, “ತೆಗೆದುಕೋ, ಇದು ನಿನಗೆ !” ಎಂದರು. ಆ ಅಡಿಗೆಯವನಿಗೆ ಅದನ್ನು ನಂಬಲೇ ಸಾಧ್ಯ ವಾಗಲಿಲ್ಲ. ಇಷ್ಟು ಹೊತ್ತು ತಾನು ಕಣ್ಣಲ್ಲೇ ಹಿಡಿದುಕೊಂಡಿದ್ದ ಹುಕ್ಕಾ ಈಗ ತನ್ನ ಕೈಗೇ ಸೇರಿ ದಾಗ ಅವನ ಆನಂದಾಶ್ಚರ್ಯಗಳಿಗೆ ಪಾರವೇ ಇಲ್ಲದಂತಾಗಿಬಿಟ್ಟಿತು. ಸ್ವಾಮಿ ವಿವೇಕಾನಂದ ರಂತಹ ಬ್ರಹ್ಮಜ್ಞಾನಿಗಳಿಂದ ಮುಮುಕ್ಷುಗಳು ಜ್ಞಾನವನ್ನು ಪಡೆದುಕೊಂಡರು ; ವಿವೇಕಿಗಳು ಸದ್ಗುಣಗಳನ್ನು ಪಡೆದುಕೊಂಡರು ; ನೊಂದವರು ಶಾಂತಿಯನ್ನು ಪಡೆದುಕೊಂಡರು ; ಈ ಅಡಿಗೆ ಯವನು ಹುಕ್ಕಾ ಪಡೆದುಕೊಂಡ ! ಯಾರ್ಯಾರಿಗೆ ಏನೇನು ಬೇಕೋ, ಏನೇನು ಲಭ್ಯವೋ, ಅದನ್ನು ಪಡೆದುಕೊಳ್ಳುವುದೇ ಸಹಜ. ಆದರೆ ಸ್ವಾಮೀಜಿಯ ತ್ಯಾಗಬುದ್ಧಿಯ ತೀವ್ರತೆಯನ್ನು ಕಂಡು ಸುತ್ತ ಲಿದ್ದವರು ಬೆರಗಾದರು. ಏಕೆಂದರ ಎಂತಹ ಒತ್ತಡದ ಸಮಯದಲ್ಲಿಯೂ ಅವರಿಗೊಂದಿಷ್ಟು ಸುಖ ಕೊಡುತ್ತಿದ್ದುದು ಅದೊಂದೇ. ಅದನ್ನೇ ಅವರೀಗ ಹಿಂದುಮುಂದು ನೋಡದೆ ಕೊಟ್ಟುಬಿಟ್ಟಿ ದ್ದಾರೆ ! ಹೀಗೆ ತಮ್ಮ ಬಳಿ ಏನೇನು ಇರುತ್ತಿತ್ತೋ ಅದನ್ನು ಯಾರಾದರೂ ಬಯಸಿದರೆ ಅವರಿಗೇ ಕೊಟ್ಟುಬಿಡುವುದು ಸ್ವಾಮೀಜಿಯ ಸ್ವಭಾವವೇ ಆಗಿತ್ತು. ಉದಾಹರಣೆಗೆ ಮುಂದೆ ಅವರು ಅಮೆರಿಕೆಯಲ್ಲಿ ಶ್ರೀಮತಿ ವುಡ್ಸ್ ಎಂಬವಳ ಮನೆಯಲ್ಲಿದ್ದಾಗ ಆಕೆಯ ಮಗ ಪ್ರಿನ್ಸ್ ವುಡ್ಸ್, ಅವರ ಬಳಿಯಿದ್ದ ದಂಡವನ್ನು ಬಹಳ ಇಷ್ಟಪಟ್ಟ. ಅವರು ಭಾರತದಲ್ಲಿ ಪರಿವ್ರಾಜಕರಾಗಿ ತಿರುಗಾಡುತ್ತಿದ್ದಾಗ, ಅವರೊಂದಿಗೆ ಸಕಲ ತೀರ್ಥಕ್ಷೇತ್ರಗಳ ಪವಿತ್ರ ಸ್ಪರ್ಶ ಮಾಡಿದ್ದ ದಂಡ ಅದು. ಅವರ ಪಾಲಿಗೆ ಅದೊಂದು ಅಮೂಲ್ಯ ವಸ್ತು. ಆ ಹುಡುಗ ಅದನ್ನು ಬಯಸಿದಾಗ ಸ್ವಾಮೀಜಿ ಕ್ಷಣಕಾಲವೂ ಚಿಂತಿಸದೆ, ಅವನಿಗದನ್ನು ಕೊಡುತ್ತ ಹೇಳಿದರು, “ನೀನು ಯಾವುದನ್ನು ಮೆಚ್ಚಿಕೊಳ್ಳುತ್ತೀಯೋ ಅದಾಗಲೇ ನಿನ್ನದು ! ತೆಗೆದುಕೋ.” ಬಳಿಕ ಅವನ ತಾಯಿ ಶ್ರೀಮತಿ ವುಡ್ಸ್, ಅವರ ಪೆಟ್ಟಿಗೆಯನ್ನೂ ಕಂಬಳಿಯನ್ನೂ ಇಟ್ಟುಕೊಳ್ಳಲು ಬಯಸಿದಳು. ಅದನ್ನೂ ಅವರು ತಕ್ಷಣ ಕೊಟ್ಟುಬಿಟ್ಟರು. ಮುಂದೆ ತಮ್ಮ ಕೊನೆಯ ದಿನಗಳಲ್ಲೊಮ್ಮೆ ಅವರು ಕೆಲವು ಯುವಕ ರೊಂದಿಗೆ ತುಂಬ ಸಲಿಗೆಯಿಂದ ಮಾತನಾಡುತ್ತಿದ್ದರು. ಅವರ ಜೇಬಿನಲ್ಲಿದ್ದ ಚಿನ್ನದ ಗಡಿಯಾರಕ್ಕೆ ಸೇರಿದ ಚಿನ್ನದ ಸರಪಳಿ ಅವರ ಕೊರಳನ್ನು ಬಳಸಿತ್ತು. ಅವರ ಸುಂದರ ಮೈಬಣ್ಣ ದೊಂದಿಗೆ ಆ ಸರಪಳಿ ಬಹಳ ಚೆನ್ನಾಗಿ ಹೊಂದಿಕೆಯಾಗುತ್ತಿತ್ತು. ಬಹುಶಃ ಅದನ್ನು ಅವರ ಪಾಶ್ಚಾತ್ಯ ಶಿಷ್ಯರು ಯಾರೋ ಪ್ರೀತಿಯ ಕಾಣಿಕೆಯಾಗಿ ಕೊಟ್ಟಿರಬೇಕು. ಆ ಯುವಕರಲ್ಲೊಬ್ಬ ಅದನ್ನು ಕೈಯಲ್ಲಿ ಮುಟ್ಟಿ “ಅಹಾ, ಎಷ್ಟು ಸುಂದರವಾಗಿದೆ !” ಎಂದು ಉದ್ಗರಿಸಿದ. ತಕ್ಷಣ ಸ್ವಾಮೀಜಿ “ಓ, ನಿನಗದು ಇಷ್ಟವಾಯಿತೇ ? ಹಾಗಾದರೆ ಅದು ನಿನ್ನದು ! ಆದರೆ, ಮಗು, ಅದನ್ನು ಮಾರಬೇಡ. ಅದನ್ನು ನೆನಪಿಗಾಗಿ ಇಟ್ಟುಕೋ” ಎನ್ನುತ್ತ ಅವನ ಕೈಯಲ್ಲಿಟ್ಟೇಬಿಟ್ಟರು ! ಆತ ಅತ್ಯಂತ ಆನಂದಿತನಾದನೆಂದು ಹೇಳಬೇಕಾಗಿಯೇ ಇಲ್ಲ. ಅಂತಹ ಅಮೂಲ್ಯ ವಸ್ತುವನ್ನು ಅವರು ಅಷ್ಟು ಸುಲಭವಾಗಿ ತೆಗೆದುಕೊಟ್ಟ ಪರಿಯನ್ನು ಕಂಡವರು ನಿಬ್ಬೆರಗಾದರು. ಒಮ್ಮೆ ಸ್ವಾಮೀಜಿ ಹೇಳುತ್ತಾರೆ, “ತ್ಯಾಗವೆಂದರೆ ನಮ್ಮ ಬಳಿಯಿರುವಂಥದೇನಾದರದನ್ನು ತ್ಯಾಗ ಮಾಡು ವುದು. ಯಾರು ಎಲ್ಲವನ್ನೂ ಹೊಂದಿದ್ದೂ ಅದರ ಬಗ್ಗೆ ನಿರ್ಲಿಪ್ತನಾಗಿರುತ್ತಾನೆಯೋ ಅಂಥವನೇ ನಿಜವಾದ ವಿರಕ್ತ. ಯಾರ ಬಳಿ ಏನೇನೂ ಇಲ್ಲವೋ ಅವನೊಬ್ಬ ಭಿಕಾರಿ, ಅಷ್ಟೆ. ಅವನು ಯಾರಿಗೇನು ಕೊಟ್ಟಾನು ?” ಆದರೆ ಸ್ವಾಮೀಜಿಯಂತಹ ‘ಪರಮಭಿಕಾರಿ’ಯ ಬಳಿಯಿದ್ದ ಅತ್ಯಂತ ಸಾಮಾನ್ಯ ವಸ್ತುವೂ ಮಹತ್ತರ ಪಾವನಕಾರಿಯಾದದ್ದು. ಅದನ್ನು ಪಡೆದವರು ನಿಜಕ್ಕೂ ಧನ್ಯರೇ ಸರಿ.</p>
<p>ಮದರಾಸಿನಲ್ಲಿದ್ದ ಈ ದಿನಗಳಲ್ಲಿ ಸ್ವಾಮೀಜಿಗೊಂದು ವಿಚಿತ್ರ ಅನುಭವವಾಗುತ್ತಿತ್ತು. ಕೆಲವು ಪ್ರೇತಗಳು ಅವರ ಮನಸ್ಸನ್ನು ಕದಡುವ ಪ್ರಯತ್ನ ಮಾಡುತ್ತಿದ್ದುವು. ಇವು ಅವರ ಕಿವಿಯಲ್ಲಿ ಸುಳ್ಳುಸುಳ್ಳು ಸುದ್ದಿಗಳನ್ನು ತಂದು ಉಸುರುತ್ತಿದ್ದುವು. ಈ ಸುದ್ದಿಗಳು ಸುಳ್ಳು ಎಂಬುದು ಪರೀಕ್ಷೆ ಮಾಡಿ ನೋಡಿದ ಮೇಲಷ್ಟೇ ಗೊತ್ತಾಗುತ್ತಿತ್ತು. ಇದರಿಂದ ಅವರು ಗೊಂದಲಕ್ಕೆ ಸಿಕ್ಕಿಕೊಳ್ಳುತ್ತಿ ದ್ದರು. ಇದು ಹೀಗೇ ಕೆಲವು ದಿನ ನಡೆಯಿತು. ಕಡೆಗೆ ಸ್ವಾಮೀಜಿ ಬೇಸತ್ತು, ಅವುಗಳಿಗೆ ಛೀಮಾರಿ ಹಾಕಿ, “ನನ್ನನ್ನೇಕೆ ಸುಮ್ಮನೆ ಹೀಗೆ ಕಾಡುತ್ತೀರಿ ?” ಎಂದು ಕೇಳಿದರು. ಆಗ ಅವು ತಮ್ಮ ದಯ ನೀಯ ಸ್ಥಿತಿಯನ್ನು ಹೇಳಿಕೊಂಡು ತಮ್ಮನ್ನು ಉದ್ಧರಿಸುವಂತೆ ಮೊರೆಯಿಟ್ಟುವು. ಅವರ ಗಮನ ವನ್ನು ತಮ್ಮತ್ತ ಸೆಳೆಯುವುದಕ್ಕಾಗಿ ಅವು ಹೀಗೆ ಕಾಡುತ್ತಿದ್ದವಷ್ಟೆ. ಈ ಬಗ್ಗೆ ಸ್ವಾಮೀಜಿ ಅಲೋಚಿ ಸಿದರು. ಅವುಗಳಿಗೆ ಮುಕ್ತಿ ನೀಡಲು ತಾವೇನು ಮಾಡಬೇಕೆಂದು ಅವರಿಗೆ ತಿಳಿಯಲಿಲ್ಲ. ಬಳಿಕ ಒಂದು ದಿನ ಸಮುದ್ರ ತೀರಕ್ಕೆ ಹೋಗಿ, ಕೈಗೆ ಒಂದು ಹಿಡಿ ಮರಳನ್ನು ತೆಗೆದುಕೊಂಡರು. ಧಾನ್ಯಗಳಿಗೆ ಬದಲಾಗಿ ಈ ಮರಳನ್ನೇ ಅರ್ಪಣೆ ಮಾಡಿ, ಆ ಪ್ರೇತಗಳ ಬಿಡುಗಡೆಗಾಗಿ ಹೃತ್ಪೂರ್ವಕವಾಗಿ ಪ್ರಾರ್ಥಿಸಿಕೊಂಡರು. ಅಂದಿನಿಂದಲೇ ಅವು ತೊಂದರೆ ಕೊಡುವುದು ನಿಂತು ಹೋಯಿತು. ಪ್ರೇತಗಳೆಲ್ಲ ಮುಕ್ತವಾದುವು.</p>
<p>ಈ ಮಧ್ಯೆ ಸ್ವಾಮೀಜಿಯ ವಿಷಯವಾಗಿ ತಮ್ಮ ಮದರಾಸೀ ಸ್ನೇಹಿತರಿಂದ ಬಹಳಷ್ಟು ಕೇಳಿ ಆಕರ್ಷಿತರಾಗಿದ್ದ ಹೈದರಾಬಾದಿನ ಕೆಲವರು ತಮ್ಮಲ್ಲಿಗೆ ಕೆಲದಿನಗಳ ಭೇಟಿ ನೀಡಬೇಕೆಂದು ಅವರನ್ನು ಪ್ರಾರ್ಥಿಸಿಕೊಂಡರು. ಅಮೆರಿಕಾ ಯಾತ್ರೆಯ ಬಗೆಗಿನ ಅನಿಶ್ಚಿತತೆಯಿಂದ ತೀವ್ರ ಕ್ಷೋಭೆಗೊಳಗಾಗಿದ್ದ ಸ್ವಾಮೀಜಿಗೆ ಈ ಕರೆ ಅನಿರೀಕ್ಷಿತವಾಗಿತ್ತು. ಆದರೆ ಇದರಲ್ಲಿ ಯಾವುದೋ ಒಂದು ಅವ್ಯಕ್ತವಾದ ಉದ್ದೇಶವಡಗಿರಬೇಕೆಂದು ಅವರಿಗೆ ತೋರಿತು. ಆದ್ದರಿಂದ ಅವರು ತಕ್ಷಣ ಈ ಆಹ್ವಾನವನ್ನು ಅಂಗೀಕರಿಸಿದರು. ಕೂಡಲೇ ಮನ್ಮಥಬಾಬು, ಹೈದರಾಬಾದಿನಲ್ಲಿದ್ದ ಮಧುಸೂದನ ಚಟರ್ಜಿ ಎಂಬ ತಮ್ಮ ಸ್ನೇಹಿತರಿಗೆ ತಂತಿ ಕಳಿಸಿ, ಫೆಬ್ರವರಿ ೧ಂರಂದು ಸ್ವಾಮೀಜಿ ಹೈದರಾಬಾದಿಗೆ ತಲುಪುತ್ತಾರೆಂದು ತಿಳಿಸಿದರು. ಚಟರ್ಜಿಯವರು ನಿಜಾಮ್ ಸರ್ಕಾರದಲ್ಲಿ ಹಿರಿಯ ಎಂಜಿನಿಯರ್ ಆಗಿದ್ದವರು. ಇವರ ನೇತೃತ್ವದಲ್ಲಿ ೯ನೇ ತಾರೀಕಿನಂದು ಹೈದರಾ ಬಾದ್​ಹಾಗೂ ಸಿಕಂದರಾಬಾದಿನ ಪ್ರಮುಖ ನಾಗರಿಕರು ಸಭೆ ಸೇರಿ, ಸ್ವಾಮೀಜಿಗೆ ಉಚಿತ ಸ್ವಾಗತ ವನ್ನು ನೀಡಿ ಬರಮಾಡಿಕೊಳ್ಳಲು ನಿಶ್ಚಯಿಸಿದರು. ಮರುದಿನ ಸ್ವಾಮೀಜಿ ಹೈದರಾಬಾದಿನ ರೈಲು ನಿಲ್ದಾಣದಲ್ಲಿ ಬಂದಿಳಿದಾಗ ಅವರಿಗೊಂದು ದೊಡ್ಡ ಆಶ್ಚರ್ಯ ಕಾದಿತ್ತು. ಸುಮಾರು ೫ಂಂ ಜನರು ಅವರನ್ನು ಸ್ವಾಗತಿಸಲು ಅಲ್ಲಿ ನೆರೆದಿದ್ದರು ! ಇವರಲ್ಲಿ ನಿಜಾಮರ ದರ್ಬಾರಿನ ಪ್ರಮುಖ ಅಧಿಕಾರಿಗಳು, ಪಂಡಿತರು, ವಕೀಲರು, ಶ್ರೀಮಂತ ವರ್ತಕರು ಹಾಗೂ ಇತರ ಗಣ್ಯರು ಇದ್ದರು. ಅಲ್ಲದೆ ಸ್ವಾಮೀಜಿಯ ಆತಿಥೇಯರಾದ ಮಧುಸೂದನ ಚಟರ್ಜಿ ಹಾಗೂ ಅವರ ಪುತ್ರ ಕಾಳೀ ಚರಣ ಚಟರ್ಜಿಯವರೂ ಅಲ್ಲಿ ಹಾಜರಿದ್ದರು. ಕಲ್ಕತ್ತದಲ್ಲೇ ಸ್ವಾಮೀಜಿಗೆ ಪರಿಚಿತರಾಗಿದ್ದ ಕಾಳೀಚರಣ ಚಟರ್ಜಿ, ಅವರನ್ನು ಅಲ್ಲಿ ನೆರೆದಿದ್ದವರಿಗೆ ಪರಿಚಯಿಸಿದರು. ಸ್ವಾಮೀಜಿಯ ಕೊರಳಿಗೆ ಹೂಮಾಲೆಗಳ ರಾಶಿಯೇ ಬಿದ್ದಿತು.</p>
<p>ಈ ದೃಶ್ಯವನ್ನು ಕಣ್ಣಾರೆ ಕಂಡವರೊಬ್ಬರು ಹೇಳುವಂತೆ, ಸಂನ್ಯಾಸಿಯೊಬ್ಬರಿಗೆ ಸಿಕ್ಕ ಈ ಭವ್ಯ ಸ್ವಾಗತವು ಹೈದರಬಾದಿನ ಅಷ್ಟೇಕೆ, ಭಾರತದ ಇತಿಹಾಸದಲ್ಲೇ ಅಭೂತಪೂರ್ವವಾದದ್ದು. ಚಕ್ರವರ್ತಿಯೊಬ್ಬನಿಗೆ ನೀಡಬಹುದಾದ ಸ್ವಾಗತಕ್ಕೆ ಅದು ಸಮವಾಗಿತ್ತು. ಅಲ್ಲದೆ ಅಲ್ಲಿ ಸೇರಿದ್ದ ಸಂದಣಿಯೂ ಅಪೂರ್ವವಾದದ್ದು. ಅವರನ್ನು ಸ್ವಾಗತಿಸಲು ನಿಲ್ದಾಣಕ್ಕೆ ಬರಲಾಗದಿದ್ದ ಅನೇಕರು. ಅವರು ಇಳಿದುಕೊಂಡಿದ್ದ ಬಂಗಲೆಗೇ ಬಂದು ಭೇಟಿ ಮಾಡಿದರು.</p>
<p>ಮರುದಿನ ಬೆಳಿಗ್ಗೆ ಸಿಕಂದರಾಬಾದಿನ ಹಿಂದೂಗಳ ಪರವಾಗಿ ನೂರು ಜನರ ಸಮಿತಿಯೊಂದು ಹೂವು ಹಣ್ಣು ಸಿಹಿತಿನಿಸುಗಳ ಕಾಣಿಕೆಯೊಂದಿಗೆ ಸ್ವಾಮೀಜಿಯವರ ದರ್ಶನ ಮಾಡಿ, ತಮ್ಮ ನಗರದಲ್ಲಿ ಅವರೊಂದು ಉಪನ್ಯಾಸ ನೀಡಬೇಕೆಂದು ಕೇಳಿಕೊಂಡರು. ಅವರು ಇದಕ್ಕೆ ಸಮ್ಮತಿಸಿ ದರು. ಸಿಕಂದರಾಬಾದಿನ ಮೆಹಬೂಬ್ ಕಾಲೇಜಿನಲ್ಲಿ ೧೩ನೇ ತಾರೀಕು ಉಪನ್ಯಾಸವನ್ನಿರಿಸುವು ದೆಂದು ತೀರ್ಮಾನವಾಯಿತು. ಬಳಿಕ ಸ್ವಾಮೀಜಿ ಕಾಳೀಚರಣ ಬಾಬುಗಳೊಂದಿಗೆ ಇತಿಹಾಸ ಪ್ರಸಿದ್ಧವಾದ ಗೋಲ್ಕೊಂಡದ ಕೋಟೆಯನ್ನು ಸಂದರ್ಶಿಸಿದರು. ಇಲ್ಲಿಂದ ಹಿಂದಿರುಗುವ ವೇಳೆಗೆ, ನಿಜಾಮರ ಸಂಬಂಧಿಯೂ ನಗರದ ಅಗ್ರಗಣ್ಯ ವ್ಯಕ್ತಿಯೂ ಆದ ನವಾಬ್ ಬಹಾದೂರ್ ಸರ್ ಖುರ್ಷಿದ್ ಝಾ ಎಂಬಾತನ ಆಪ್ತ ಕಾರ್ಯದರ್ಶಿ ಸ್ವಾಮೀಜಿಗಾಗಿ ಕಾಯುತ್ತ ಕುಳಿತಿದ್ದ. “ಖುರ್ಷಿದ್ ಝಾರವರು ತಮ್ಮನ್ನು ನಾಳೆ ದಿನ ಭೇಟಿಯಾಗಲು ಇಚ್ಛಿಸುತ್ತಾರೆ. ಆದ್ದರಿಂದ ತಾವು ನಾಳೆ ಬೆಳಿಗ್ಗೆ ಅರಮನೆಗೆ ಆಗಮಿಸಬೇಕೆಂದು ಕೋರುತ್ತಾರೆ” ಎಂದು ಈತ ತಿಳಿಸಿದ. ಇದಕ್ಕೊಪ್ಪಿ ಸ್ವಾಮೀಜಿ, ಮರುದಿನ ನಿಗದಿತ ಸಮಯಕ್ಕೆ ಕಾಳೀಚರಣ ಬಾಬುಗಳ ಜೊತೆಯಲ್ಲಿ ಅರಮನೆಗೆ ಹೋದರು.</p>
<p>ಅರಮನೆಯಲ್ಲಿ ಅವರನ್ನು ನವಾಬ ಖುರ್ಷಿದ್ ಝಾ ಅತ್ಯಂತ ಗೌರವದಿಂದ ಹಾರ್ದಿಕವಾಗಿ ಬರಮಾಡಿಕೊಂಡ. ಈತ ಪರಮತ ಸಹಿಷ್ಣುತೆಗೆ ಹೆಸರಾಗಿದ್ದವನು. ಇವನು ಕನ್ಯಾಕುಮಾರಿಯಿಂದ ಹಿಮಾಲಯದವರೆಗಿನ ಸಕಲ ಹಿಂದೂ ತೀರ್ಥಕ್ಷೇತ್ರಗಳನ್ನು ಸಂದರ್ಶಿಸಿದ್ದ ಏಕಮಾತ್ರ ಮುಸಲ್ಮಾನನಾಗಿದ್ದ. ಈತ ಸ್ವಾಮೀಜಿಗೆ ನಮಸ್ಕರಿಸಿ, ಅವರಿಗೆ ತನ್ನ ಪಕ್ಕದಲ್ಲೇ ಒಂದು ಆಸನ ವನ್ನು ನೀಡಿದ. ವಿದ್ಯಾವಂತನೂ ಸುಸಂಸ್ಕೃತನೂ ಆದ ಈತನೊಂದಿಗೆ ಸ್ವಾಮೀಜಿ ಸುಮಾರು ಎರಡು ಗಂಟೆಗೂ ಹೆಚ್ಚಿನ ಕಾಲ ಸಂಭಾಷಿಸಿದರು. ಹಿಂದೂಧರ್ಮ ಮಾತ್ರವಲ್ಲದೆ ಇಸ್ಲಾಂ ಹಾಗೂ ಕ್ರೈಸ್ತ ಧರ್ಮದ ಬಗ್ಗೆಯೂ ಅವರು ಆಳವಾಗಿ ಚರ್ಚಿಸಿದರು. ನವಾಬ ತಾನು ನಿರಾಕಾರ ವಾದಿಯೆಂದೂ, ಹಿಂದೂಧರ್ಮವು ಪ್ರತಿಪಾದಿಸುವಂತಹ ಸಾಕಾರವಾದದಲ್ಲಿ ತನಗೆ ಸ್ವಲ್ಪವೂ ನಂಬಿಕೆಯಿಲ್ಲವೆಂದೂ ಹೇಳಿದ. ಆಗ ಸ್ವಾಮೀಜಿ, ದೇವರ ಕಲ್ಪನೆಯು ಹೇಗೆ ಮೆಟ್ಟಿಲುಮೆಟ್ಟಿಲಾಗಿ ವಿಕಾಸ ಹೊಂದುತ್ತ ಬಂದಿತು ಎಂಬುದನ್ನು ವಿವರಿಸಿದರು. ಮನುಷ್ಯನ ಪ್ರತಿಯೊಂದು ಅನು ಭವವೂ ವೈಯಕ್ತಿಕ, ಅಲ್ಲದೆ ಅದು ಮನಸ್ಸು-ಇಂದ್ರಿಯಗಳ ಮಿತಿಗೆ ಒಳಪಟ್ಟಿರುವಂಥದು ; ಆದ್ದರಿಂದ ಸಾಕಾರಸ್ಥಿತಿಗೆ ಮಿಗಿಲಾದದ್ದೇನನ್ನೂ ಮೊದಮೊದಲು ಆತ ಕಲ್ಪಿಸಿಕೊಳ್ಳಲಾರ ; ಆ ಕಾರಣ, ಅತ್ಯುನ್ನತವಾದ ನಿರಾಕಾರದ ಸ್ಥಿತಿಗೆ ಏರಬೇಕಾದರೆ ಸಗುಣ-ಸಾಕಾರ ದೇವರ ಕಲ್ಪನೆಯು ತುಂಬ ಸಹಾಯಕಾರಿ ಎಂಬುದನ್ನು ತೋರಿಸಿಕೊಟ್ಟರು. ಬಳಿಕ ಹಿಂದೂಧರ್ಮದ ಹಿರಿಮೆಯನ್ನು ನವಾಬನಿಗೆ ಮನಗಾಣಿಸಿದರು. ಹಿಂದೂಧರ್ಮವೊಂದನ್ನುಳಿದು, ಜಗತ್ತಿನ ಪ್ರತಿಯೊಂದು ಧರ್ಮವೂ ಒಬ್ಬೊಬ್ಬ ವ್ಯಕ್ತಿಯನ್ನು ಅವಲಂಬಿಸಿಕೊಂಡಿವೆ–ಕ್ರೈಸ್ತಧರ್ಮವು ಕ್ರಿಸ್ತನನ್ನು, ಇಸ್ಲಾಂ ಧರ್ಮವು ಮಹಮ್ಮದನನ್ನು, ಹೀಗೆ. ಆದರೆ ಹಿಂದೂ ಧರ್ಮ ಮಾತ್ರ ತತ್ತ್ವಗಳನ್ನು ಆಧಿರಿಸಿದೆಯೇ ಹೊರತು ವ್ಯಕ್ತಿಯನ್ನಲ್ಲ. ಹಿಂದೂ ಧರ್ಮದಲ್ಲಿ ಯಾಜ್ಞವಲ್ಕ್ಯರು ಜನಿಸಿದರೇ ಹೊರತು ಯಾಜ್ಞವಲ್ಕ್ಯರಿಂದ ಹಿಂದೂ ಧರ್ಮ ಜನಿಸಿದ್ದಲ್ಲ ; ಹಿಂದೂಧರ್ಮದಲ್ಲಿ ವಸಿಷ್ಠರು ಜನ್ಮವೆತ್ತಿದರೇ ಹೊರತು ವಸಿಷ್ಠರಿಂದ ಹಿಂದೂಧರ್ಮ ಜನ್ಮತಾಳಿದ್ದಲ್ಲ. ಆದ್ದರಿಂದ ಹಿಂದೂ ಧರ್ಮವು ಮಾತ್ರ ವಿಶ್ವಧರ್ಮವಾಗುವ ಸಾಮರ್ಥ್ಯವನ್ನೂ ಅರ್ಹತೆಯನ್ನೂ ಪಡೆದಿದೆ ಎಂದು ಸ್ವಾಮೀಜಿ ಹೇಳಿದರು. ಅನಂತರ ಅವರು, ಪ್ರತಿಯೊಂದು ಧಾರ್ಮಿಕ ಭಾವನೆಯೂ ಹೇಗೆ ಮನುಷ್ಯನ ಸತ್ಯಶೋಧನೆಯ ಫಲವಾಗಿ ಉದ್ಭವಿಸಿದೆ ಎಂಬುದನ್ನು ವಿವರಿಸಿ, ಆದಕಾರಣ ಪ್ರತಿಯೊಂದು ಧರ್ಮವೂ ಸತ್ಯ, ಪ್ರತಿಯೊಂದು ನಂಬಿಕೆಯೂ ಸತ್ಯ, ಪ್ರತಿಯೊಂದು ಪಂಥವೂ ಸತ್ಯ ಎಂದು ಒತ್ತಿಹೇಳಿದರು. ಆದ್ದರಿಂದ ಯಾವೊಂದು ಪಂಥವನ್ನೇ ಆಗಲಿ ಅವಲಂಬಿಸಿ ಅತ್ಯಂತ ತೀವ್ರತೆಯಿಂದ ಸಾಧನೆ ಮಾಡಿದಲ್ಲಿ, ಅದರ ಗುರಿಯನ್ನು ಸೇರಬಹುದು ; ಹಾಗೂ ತನ್ನಲ್ಲಿರುವ ದೈವತ್ವವನ್ನು ಸಾಕ್ಷಾತ್ಕರಿಸಿಕೊಳ್ಳಬಹುದು ಎಂಬ ತಮ್ಮ ನೂತನ ವಿಚಾರಧಾರೆ ಯನ್ನು ನವಾಬನ ಮುಂದಿಟ್ಟರು. ಕಡೆಯಲ್ಲಿ ಅತ್ಯುನ್ನತವಾದ ಅದ್ವೈತ ವೇದಾಂತದ ತತ್ತ್ವಗಳನ್ನು ಪ್ರಸ್ತಾಪಿಸಿ, ಮಾನವನ ನಿಜಸ್ವರೂಪವು ದೈವತ್ವವೇ ಎಂದು ವಿವರಿಸಿದರು.</p>
<p>ಸ್ವಾಮೀಜಿ ಈ ಅತ್ಯುನ್ನತ ವಿಚಾರಗಳನ್ನೆಲ್ಲ ತಮ್ಮ ಅನನುಕರಣೀಯ ಶೈಲಿಯಲ್ಲಿ ವರ್ಣಿಸು ತ್ತಿದ್ದಂತೆ ಅವರ ವಿಶಾಲವಾದ ಕಂಗಳು ಮತ್ತಷ್ಟು ಪ್ರಖರವಾಗಿ ಬೆಳಗುತ್ತಿದ್ದುವು ; ಅವರ ಮುಖಮಂಡಲವು ವಿಶೇಷ ತೇಜಸ್ಸಿನಿಂದ ಕಂಗೊಳಿಸುತ್ತಿತ್ತು. ಅವರ ಇಡೀ ವ್ಯಕ್ತಿತ್ವದಿಂದ ಒಂದು ದಿವ್ಯ ಚೈತನ್ಯ ಹೊರಹೊಮ್ಮುತ್ತಿತ್ತು. ಹೀಗೆ ಮಾತನಾಡುವ ಸಂದರ್ಭದಲ್ಲಿ ತಮಗರಿ ವಿಲ್ಲದಂತೆಯೇ ಅವರು, ತಾವು ಸನಾತನ ಧರ್ಮವನ್ನು ಪ್ರಸಾರ ಮಾಡುವುದಕ್ಕಾಗಿ ವಿಶ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸಲು ಅಮೆರಿಕೆಗೆ ಹೋಗಬೇಕೆಂದಿರುವ ವಿಷಯವನ್ನು ಹೊರಗೆಡವಿ ದರು. ಈ ವೇಳೆಗಾಗಲೇ ಅವರ ಮಾತುಗಳಿಂದ ತೀವ್ರವಾಗಿ ಪ್ರಭಾವಿತನಾಗಿದ್ದ ನವಾಬ ತಕ್ಷಣ, “ಸ್ವಾಮೀಜಿ ನಿಮ್ಮ ಈ ಕಾರ್ಯಕ್ಕೆ ಸಹಾಯವಾಗಿ ನಾನು ಒಂದುಸಾವಿರ ರೂಪಾಯಿಗಳನ್ನು ಕೊಡಲು ಸಿದ್ಧನಿದ್ದೇನೆ. ದಯವಿಟ್ಟು ಸ್ವೀಕರಿಸಬೇಕು” ಎಂದ. ಇದೊಂದು ಅದ್ಭುತ ಸನ್ನಿವೇಶವೇ ಸರಿ. ಹಿಂದೂ ಸಂನ್ಯಾಸಿಯೊಬ್ಬನು ಹಿಂದೂಧರ್ಮದ ಪ್ರಸಾರಕ್ಕಾಗಿ ಪಾಶ್ಚಾತ್ಯ ರಾಷ್ಟ್ರಕ್ಕೆ ಹೊರ ಟಾಗ, ವಂತಿಗೆ ಕೊಡುವ ವಿಷಯದಲ್ಲಿ ಹಿಂದೂ ರಾಜನೇ ಹಿಂದುಳಿದರೆ, ಕಟ್ಟಾ ಮುಸಲ್ಮಾನ ರಾಜನೊಬ್ಬ ಧನಸಹಾಯ ಮಾಡಲು ಮುಂದಾಗಿದ್ದಾನೆ ! ಆದರೆ ನವಾಬ ಅಷ್ಟು ದೊಡ್ಡ ಮೊತ್ತ ವನ್ನು ನೀಡಲು ಮುಂದಾದರೂ ಸ್ವಾಮೀಜಿ, “ನವಾಬ್ ಸಾಹೇಬ್, ನಾನು ಹೊರಡಲು ಇನ್ನೂ ಸಕಾಲವೊದಗಿಲ್ಲ. ನಾನು ಭಗವಂತನ ಆದೇಶಕ್ಕಾಗಿ ಕಾಯುತ್ತಿದ್ದೇನೆ. ಹೊರಡುವುದು ನಿಶ್ಚಯ ವಾದ ಕೂಡಲೇ ನಿನಗೆ ತಿಳಿಸುತ್ತೇನೆ” ಎಂದು ಅದನ್ನು ನಿರಾಕರಿಸಿದರು. ಬಳಿಕ ಅವನಿಗೆ ಕೃತಜ್ಞತೆ ಗಳನ್ನರ್ಪಿಸಿ ಬೀಳ್ಗೊಂಡರು.</p>
<p>ತಾವು ಸರ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸುವುದಕ್ಕಾಗಿಯೂ ಹಿಂದೂ ಧರ್ಮವನ್ನು ಪ್ರಸಾರ ಮಾಡುವುದಕ್ಕಾಗಿಯೂ ಅಮೆರಿಕೆಗೆ ಹೋಗಬೇಕೆಂದಿರುವುದಾಗಿ ಸ್ವಾಮೀಜಿ ಸಾಮಾನ್ಯ ವಾಗಿ ಹೇಳುತ್ತಿದ್ದರಾದರೂ, ತಮ್ಮ ಪ್ರಯಾಣದ ಖರ್ಚಿಗಾಗಿ ವಂತಿಗೆ ಸಂಗ್ರಹಿಸಲು ಹೋಗಿದ್ದ ಆಪ್ತ ಶಿಷ್ಯರಿಗೆ ಅವರು ತಮ್ಮ ಮನದಿಂಗಿತವನ್ನು ಸ್ಪಷ್ಟವಾಗಿ ತಿಳಿಸಿದ್ದರು–“ನಾನು ಹಿಂದೂ ಧರ್ಮವನ್ನು ವಿಶ್ವಧರ್ಮವೆಂದು ಹೇಳುವುದು, ಬಹುಶಃ ನಿಮ್ಮಲ್ಲಿ ಕೆಲವರು ಭಾವಿಸಿರುವ ಸೀಮಿತ ಅರ್ಥದಲ್ಲಲ್ಲ. ಆ ಸಮ್ಮೇಳನದಲ್ಲಿ ಇತರ ಧರ್ಮಗಳ ಪ್ರತಿನಿಧಿಗಳು ಪ್ರಾಯಶಃ ಪ್ರಯತ್ನಿಸಲಿರುವಂತೆ, ನಾನೂ ನಮ್ಮ ಹಿಂದೂಧರ್ಮವನ್ನು ಹೊಗಳಿ ಅಟ್ಟಕ್ಕೇರಿಸಿ, ಇತರ ಧರ್ಮಗಳ ಮೇಲೆ ಅದರ ಆಧಿಪತ್ಯವನ್ನು ಸ್ಥಾಪಿಸಲು ಪ್ರಯತ್ನಿಸುವೆನೆಂದು ನಿರೀಕ್ಷಿಸಲೇಬೇಡಿರಿ. ಯಾವುದೇ ಬಗೆಯ ಪೂರ್ವಷರತ್ತುಗಳ ಮೇಲೆ ನಾನು ಹೋಗಲಾರೆ. ಅಲ್ಲದೆ, ಕಡೆಗೆ ನಾನು ಆ ಸಮ್ಮೇಳನದಲ್ಲಿ ಪಾಲ್ಗೊಳ್ಳದೆಯೂ ಇರಬಹುದು. ನನಗೆ ಅತ್ಯಂತ ಸೂಕ್ತವೆಂದು ತೋರುವ ಮಾರ್ಗವನ್ನು ಅನುಸರಿಸಲು ನಿಮ್ಮ ಸಮ್ಮತಿಯಿರುವುದಾದಲ್ಲಿ ಮಾತ್ರ ನಾನು ಅಮೆರಿಕೆಗೆ ಹೋಗಲು ಸಿದ್ಧನಿದ್ದೇನೆ.” ಇದಕ್ಕೆ ಆ ಶಿಷ್ಯರು ಸರ್ವಾನುಮತದಿಂದ, ಹೃತ್ಪೂರ್ವಕವಾಗಿ ಒಪ್ಪಿದ್ದರು.</p>
<p>ನವಾಬನಿಂದ ಬೀಳ್ಕೊಂಡು ಹೊರಟ ಸ್ವಾಮೀಜಿ, ಹೈದರಾಬಾದಿನ ಸುಂದರ ಪ್ರೇಕ್ಷಣೀಯ ಸ್ಥಳಗಳಾದ ಚಾರ್​ಮಿನಾರ್, ಮೆಕ್ಕಾ ಮಸೀದಿ, ನಿಜಾಮರ ಅರಮನೆಗಳು, ಸಾಲಾರ್​ಜಂಗ್ ವಸ್ತುಸಂಗ್ರಹಾಲಯ, ಬಷೀರ್ ಬಾಗ್ ಮೊದಲಾದುವನ್ನು ವೀಕ್ಷಿಸಿದರು. ಮರುದಿನ ಬೆಳಿಗ್ಗೆ, ರಾಜ್ಯದ ಪ್ರಧಾನಮಂತ್ರಿಯಾದ ಸರ್ ಅಶ್ಮಾನ್ ಝಾ, ಉಪದಿವಾನನಾದ ನರೇಂದ್ರ ಕೃಷ್ಣ ಬಹಾದ್ದೂರ್ ಹಾಗೂ ಮತ್ತೊಬ್ಬ ಅಧಿಕಾರಿಯಾದ ಶಿವರಾಜ್ ಬಹಾದ್ದೂರ್​–ಇವರುಗಳನ್ನು ಭೇಟಿಯಾದರು. ಈ ಎಲ್ಲ ಗಣನೀಯ ವ್ಯಕ್ತಿಗಳು ಅವರ ಧರ್ಮಪ್ರಸಾರಕಾರ್ಯದಲ್ಲಿ ನೆರವಾಗು ವುದಾಗಿ ವಾಗ್ದಾನ ಮಾಡಿದರು.</p>
<p>ಅದೇ ದಿನ ಮಧ್ಯಾಹ್ನ ಮೆಹಬೂಬ್ ಕಾಲೇಜಿನಲ್ಲಿ ಸ್ವಾಮೀಜಿ “ಪಾಶ್ಚಾತ್ಯ ರಾಷ್ಟ್ರಗಳಿಗೆ ನನ್ನ ಸಂದೇಶ” ಎಂಬ ವಿಷಯವಾಗಿ ಸಾರ್ವಜನಿಕ ಭಾಷಣ ಮಾಡಿದರು. ಪಂಡಿತ ರತನ್​ಲಾಲ್ ಎಂಬವರು ಆ ಸಭೆಯ ಅಧ್ಯಕ್ಷರಾಗಿದ್ದರು. ಆ ಸಭೆಯಲ್ಲಿ ಹಲವಾರು ಮಂದಿ ಐರೋಪ್ಯರೂ ಸೇರಿದಂತೆ ಒಂದು ಸಾವಿರಕ್ಕೂ ಹೆಚ್ಚು ಜನರು ಹಾಜರಿದ್ದರು. ಸ್ವಾಮೀಜಿಯ ಇಂಗ್ಲಿಷ್ ಭಾಷಾ ಪ್ರಭುತ್ವ, ನಿರರ್ಗಳತೆ, ಅಪಾರ ವಿದ್ವತ್ತು, ವಿಷಯ ನಿರೂಪಣಾ ಕೌಶಲ–ಇವು ಅಲ್ಲಿನ ಜನರ ಕಂಡರಿಯದಂಥದು. ತಮ್ಮ ಅಂದಿನ ಭಾಷಣದಲ್ಲಿ ಅವರು ಹಿಂದೂ ಧರ್ಮದ ಶ್ರೇಷ್ಠ ಅಂಶ ಗಳು ಮತ್ತು ಪೂರ್ವಕಾಲದ ಹಿಂದೂ ಸಂಸ್ಕೃತಿ ಹಾಗೂ ಸಮಾಜದ ಹಿರಿಮೆಯ ಬಗ್ಗೆ ಹೇಳಿದರು. ವೇದಕಾಲದ ಹಾಗೂ ವೇದೋತ್ತರ ಕಾಲದ ಚಿಂತನೆಯ ರೂಪುರೇಷೆಗಳನ್ನು ಅವರು ವಿವರಿಸಿ ದರು. ಪುರಾತನ ಭಾರತದ ಮಹರ್ಷಿಗಳ ಬಗ್ಗೆ ಪ್ರಸ್ತಾಪಿಸಿ, ಅವರನ್ನು ಜಗತ್ತಿನ ಶ್ರೇಷ್ಠ ಶಾಸ್ತ್ರ ಗ್ರಂಥಗಳ ಕರ್ತೃಗಳೆಂದೂ ನ್ಯಾಯಶಾಸ್ತ್ರದ ಜನಕರೆಂದೂ ಕೊಂಡಾಡಿದರು. ಬಳಿಕ ‘ಗೊಡ್ಡು ಕಂತೆ’ಗಳೆಂದು ಆಧುನಿಕರು ತುಚ್ಛೀಕರಿಸುವ ಹಿಂದೂ ಪುರಾಣಗಳಲ್ಲಿ ಅಡಕವಾಗಿರುವ ಅತ್ಯುನ್ನತ ನೈತಿಕ ಆದರ್ಶಗಳನ್ನು ತೋರಿಸಿಕೊಟ್ಟರು. ಕಡೆಯಲ್ಲಿ ತಮ್ಮ ಕಾರ್ಯೋದ್ದೇಶದ ಬಗ್ಗೆ ಹೇಳುತ್ತ, ಭಾರತದ ಪುನರುದ್ಧಾರವೇ ತಮ್ಮ ಅಂತಿಮ ಹಾಗೂ ಅತ್ಯುನ್ನತ ಗುರಿಯೆಂದು ಘೋಷಿಸಿದರು. ಅಲ್ಲದೆ, ಹಿಂದೂಧರ್ಮದ ಶ್ರೇಷ್ಠತೆಯನ್ನು, ವೇದವೇದಾಂತಗಳ ಅಪ್ರತಿಮ ವೈಭವವನ್ನು ಸಾರಲು ಒಬ್ಬ ಪ್ರಸಾರಕನಾಗಿ ದೂರದ ಪಶ್ಚಿಮ ದೇಶಗಳಿಗೆ ಹೋಗುವುದನ್ನು ತಮ್ಮ ಆದ್ಯ ಹಾಗೂ ಅತ್ಯಾವಶ್ಯಕ ಕರ್ತವ್ಯವೆಂದು ತಾವು ಭಾವಿಸಿರುವುದಾಗಿ ಸಾರಿದರು.</p>
<p>ಸ್ವಾಮೀಜಿಯ ಭಾಷಣದಿಂದ ಸಮಸ್ತ ಸಭಿಕವೃಂದ ಸಂಪೂರ್ಣ ಪ್ರಭಾವಿತವಾಯಿತು. ಮರು ದಿನ, ಬೇಗಂಬಜಾರಿನ ಪ್ರಸಿದ್ಧ ಬ್ಯಾಂಕರುಗಳು ಸೇಠ್ ಮೋತೀಲಾಲರ ನೇತೃತ್ವದಲ್ಲಿ ಬಂದು ಅವರನ್ನು ಸಂದರ್ಶಿಸಿ ಅವರ ದಾರಿಖರ್ಚನ್ನು ತಾವು ವಹಿಸಿಕೊಳ್ಳುವುದಾಗಿ ಅಶ್ವಾಸನೆ ನೀಡಿದರು. ಇದಲ್ಲದೆ, ಇಲ್ಲಿನ ಥಿಯೊಸಾಫಿಕಲ್ ಸೊಸೈಟಿಯ ಹಾಗೂ ಸಂಸ್ಕೃತ ಧರ್ಮಮಂಡಲ ಸಭೆಯ ಕೆಲವು ಸದಸ್ಯರು ಬಂದು ತಮ್ಮ ಬೆಂಬಲವನ್ನು ಸೂಚಿಸಿದರು. (ಆದರೆ ಕೊನೆಯಲ್ಲಿ ನಿಜಕ್ಕೂ ನೆರವು ನೀಡಿದವರು ಯಾರುಯಾರೆಂಬುದು ನಿಖರವಾಗಿ ತಿಳಿದುಬಂದಿಲ್ಲ.) ಫೆಬ್ರವರಿ ೧೫ರಂದು, ಸ್ವಾಮೀಜಿಯನ್ನು ಪೂನಾಕ್ಕೆ ಒಂದು ಭೇಟಿ ನೀಡಬೇಕೆಂದು ಒತ್ತಾಯಿಸುವ ತಂತಿಯೊಂದು ಬಂದಿತು. ಅಲ್ಲಿನ ಹಿಂದೂ ಸಂಘಗಳ ಪರವಾಗಿ ಅನೇಕ ಪ್ರಮುಖ ನಾಗರಿಕರು ಇದಕ್ಕೆ ಸಹಿ ಮಾಡಿದ್ದರು. ಆದರೆ, ತಾವೀಗ ಅಲ್ಲಿಗೆ ಬರಲು ಸಾಧ್ಯವಾಗುವುದಿಲ್ಲ. ಮುಂದೆ ಯಾವಾಗಲಾ ದರೂ ಅನೂಕೂಲವಾದಾಗ ಸಂತೋಷದಿಂದ ಬರುತ್ತೇವೆ ಎಂದು ಸ್ವಾಮೀಜಿ ಪ್ರತ್ಯುತ್ತರ ಕಳಿಸಿ ದರು.</p>
<p>ಮಾನವನ ಮನಶ್ಶಕ್ತಿಯ ಅಗಾಧತೆಯ ಬಗ್ಗೆ ಸ್ವಾಮೀಜಿ ಆಳವಾಗಿ ಚಿಂತಿಸುವಂತೆ ಮಾಡಿದ ಘಟನೆಯೊಂದು ಅವರು ಹೈದರಾಬಾದಿನಲ್ಲಿದ್ದಾಗ ನಡೆಯಿತು. ಇಲ್ಲಿನ ಒಬ್ಬ ಬ್ರಾಹ್ಮಣ ‘ಎಲ್ಲಿಂದಲೋ’ ಹಲವಾರು ವಸ್ತುಗಳನ್ನು ಸೃಷ್ಟಿಸಬಲ್ಲವನಾಗಿದ್ದ. ಈತ ಒಬ್ಬ ವ್ಯಾಪಾರಸ್ಥ ಸಭ್ಯ ವ್ಯಕ್ತಿ. ಇವನ ಬಗ್ಗೆ ಕೇಳಿತಿಳಿದ ಸ್ವಾಮೀಜಿ ಇವನನ್ನು ಭೇಟಿಯಾಗಿ, ತನ್ನ ವಿದ್ಯೆಯನ್ನು ಪ್ರದರ್ಶಿಸು ವಂತೆ ಕೇಳಿಕೊಂಡರು. ಆದರೆ ಈ ಮನುಷ್ಯ ಆಗ ಜ್ವರದಿಂದ ಹಾಸಿಗೆ ಹಿಡಿದಿದ್ದ. ತನಗೆ ಗುಣ ವಾದ ಮೇಲೆ ತನ್ನ ಇಂದ್ರಜಾಲ ವಿದ್ಯೆಯನ್ನು ಪ್ರದರ್ಶಿಸುವುದಾಗಿ ಅವನು ಮಾತುಕೊಟ್ಟ. ಸಾಧು ಗಳ ಸ್ಪರ್ಶದಿಂದ ರೋಗ ವಾಸಿಯಾಗುತ್ತದೆಂಬ ನಂಬಿಕೆ ಬಹಳ ಜನರಲ್ಲಿದೆ. ಅಂತೆಯೇ ಅವನು, “ನೀವು ದಯವಿಟ್ಟು ನನ್ನ ತಲೆಯ ಮೇಲೆ ಕೈಯಿಟ್ಟರೆ ನನ್ನ ಜ್ವರ ವಾಸಿಯಾಗುತ್ತದೆ” ಎಂದು ಬೇಡಿಕೊಂಡ. ಅದಕ್ಕೊಪ್ಪಿ ಸ್ವಾಮೀಜಿ ಅವನ ತಲೆಯನ್ನು ಸ್ಪರ್ಶಿಸಿದರು. ಜ್ವರ ಬಿಟ್ಟು ಹೋಯಿತು. ಆಮೇಲೆ ಅವನು ತನ್ನ ಮಾತಿನಂತೆ, ತನ್ನ ವಿದ್ಯೆಯನ್ನು ತೋರಿಸಲು ಬಂದ.</p>
<p>ಸರಿ ; ಅವನು ತನ್ನ ಕೌಪೀನವನ್ನು ಬಿಟ್ಟು ಉಳಿದೆಲ್ಲ ಬಟ್ಟೆಯನ್ನೂ ತೆಗೆದು ದೂರದಲ್ಲಿಟ್ಟ. ಆಗ ಚಳಿಗಾಲವಾದ್ದರಿಂದ, ಹೊದ್ದುಕೊಳ್ಳಲು ಒಂದು ಕಂಬಳಿಯನ್ನು ಕೇಳಿ ಪಡೆದುಕೊಂಡು ಒಂದು ಮೂಲೆಯಲ್ಲಿ ಕುಳಿತುಕೊಂಡ. ಇಪ್ಪತ್ತೈದು ಜೊತೆ ಕಣ್ಣುಗಳು ಎವೆಯಿಕ್ಕದೆ ಅವನನ್ನೇ ದಿಟ್ಟಿಸುತ್ತಿದ್ದವು. ಆ ಮನುಷ್ಯನ ಬಳಿ ಈಗ ಏನೇನೂ ಇಲ್ಲ ಎಂಬುದು ಎಲ್ಲರಿಗೂ ಖಾತ್ರಿ ಯಾಗಿತ್ತು. ಈಗ ಅವನು “ನಿಮಗೆ ಏನೇನು ವಸ್ತು ಬೇಕೋ ಅದನ್ನೆಲ್ಲ ಚೀಟಿಗಳಲ್ಲಿ ಬರೆದು ಕೊಡಿ” ಎಂದು ಹೇಳಿದ. ಆ ಸ್ಥಳದಲ್ಲಿ ಅತ್ಯಂತ ದುರ್ಲಭವಾದ ಹಣ್ಣು-ಹೂವುಗಳ ಹೆಸರುಗಳನ್ನು ಬರೆದುಕೊಟ್ಟರು. ಏನಾಶ್ಚರ್ಯ ! ನೋಡನೋಡುತ್ತಿದ್ದಂತೆ ಆ ಮನುಷ್ಯ ಕಂಬಳಿಯೊಳಗಿನಿಂದ ಇವರು ಬಯಸಿದುದನ್ನೆಲ್ಲ ಒಂದೊಂದಾಗಿ ತೆಗೆಯಲಾರಂಭಿಸಿದ–ಗೊಂಚಲು ಗೊಂಚಲು ದ್ರಾಕ್ಷಿ, ರಸಭರಿತ ಕಿತ್ತಲೆ ಹಣ್ಣುಗಳು, ಘಮಘಮಿಸುವ ಹೂವುಗಳು– ಏನು ಬೇಕೆಂದರದು! ಅವನು ಸೃಷ್ಟಿಸಿದ ಹಣ್ಣುಗಳನ್ನೆಲ್ಲ ಒಟ್ಟುಗೂಡಿಸಿ ನೋಡಿದರೆ ಅದು ಕಡೆಯಪಕ್ಷ ಅವನ ಶರೀರದ ಎರಡರಷ್ಟು ತೂಗುತ್ತಿತ್ತು. ಅಷ್ಟೇಕೆ ? ಆ ಹಣ್ಣುಗಳನ್ನು ತಿಂದುನೋಡುವಂತೆಯೂ ಅವನು ಅಲ್ಲಿದ್ದವರಿಗೆ ಹೇಳಿದ. ಆದರೆ ಈ ಇಂದ್ರಜಾಲದ ಹಣ್ಣುಗಳನ್ನು ತಿನ್ನುವುದೆ ?! ಎಂದು ಅವರು ಹಿಂದೆಮುಂದೆ ನೋಡಿದರು. ಆಗ ಆ ಬ್ರಾಹ್ಮಣ, ಹಣ್ಣುಗಳನ್ನು ತಾನೇ ತಿಂದು ತೋರಿಸಿದ. ಇದನ್ನು ಕಂಡು ಇತರರೂ ಧೈರ್ಯಗೊಂಡು ಹಣ್ಣುಗಳ ರುಚಿ ನೋಡಿದರು. ಎಲ್ಲವೂ ಅತ್ಯು ತ್ತಮ ದರ್ಜೆಯ ಹಣ್ಣುಗಳು ! ಅಲ್ಲದೆ ಅವನು ರುಚಿಕಟ್ಟಾದ ಬಿಸಿ ಬಿಸಿ ಅಡಿಗೆಯನ್ನೂ ಉತ್ಪಾದಿ ಸಿದ !ಕಡೆಯಲ್ಲಿ ರಾಶಿರಾಶಿ ಗುಲಾಬಿ ಹೂಗಳನ್ನು ಸೃಷ್ಟಿಸಿ ತೋರಿಸಿದ. ಒಂದೊಂದೂ ಆಗ ತಾನೆ ಕಿತ್ತಂತಿದ್ದ ಹೊಚ್ಚಹೊಸ ಹೂವು. ಮುಂಜಾನೆಯ ಇಬ್ಬನಿ ಹಾಗೇ ಇದೆ ; ಒಂದು ದಳವೂ ನಲುಗಿಲ್ಲ ! ಇವುಗಳನ್ನು ಕಂಡು ಸ್ವಾಮೀಜಿ “ನೀನು ಇದನ್ನೆಲ್ಲ ಹೇಗೆ ಮಾಡುತ್ತೀಯೆ?” ಎಂದು ಕೇಳಿದರು. ಅದಕ್ಕವನು “ಇದೆಲ್ಲ ಕೇವಲ ಕೈಚಳಕ, ಅಷ್ಟೆ” ಎಂದುಹೇಳಿ ನುಣುಚಿಕೊಂಡ. ಆದರೆ ಈ ಉತ್ತರ ಅವರಿಗೆ ಒಪ್ಪಿಗೆಯಾಗಲಿಲ್ಲ. ಅಷ್ಟೊಂದು ಬಗೆಯ, ಅಷ್ಟೊಂದು ಪರಿಮಾಣದ ವಸ್ತುಗಳನ್ನು ಅವನು ಎಲ್ಲಿ ಹೇಗೆ ತಾನೆ ಅವಿತಿಟ್ಟುಕೊಂಡಿದ್ದಾನು ? ಅದು ಕೇವಲ ಕೈಚಳಕ ವೆಂದರೆ ಯಾರೂ ಒಪ್ಪಿಕೊಳ್ಳುವಂತಿರಲಿಲ್ಲ.</p>
<p>ಸ್ವಾಮೀಜಿ ಈ ಮನುಷ್ಯನನ್ನು ಸೂಕ್ಷ್ಮವಾಗಿ ಪರಾಮರ್ಶಿಸಿದರು. ತಾವು ಕಂಡ ಅದ್ಭುತ ಘಟನೆಯ ಬಗ್ಗೆ ಮತ್ತೆ ಮತ್ತೆ ಆಳವಾಗಿ ಆಲೋಚಿಸಿದರು. ಕಡೆಗೆ ಈ ಬಗ್ಗೆ ಅವರೊಂದು ತೀರ್ಮಾನಕ್ಕೆ ಬಂದರು–ಆ ಮನುಷ್ಯನು ತೋರಿಸಿದ ಇಂದ್ರಜಾಲವೂ ಅವನು ಉತ್ಪಾದಿಸಿದ ವಸ್ತುಗಳೂ ಕೇವಲ ಮನೋಗ್ರಾಹ್ಯವಾದಂಥವು. ಅರ್ಥಾತ್, ಅವು ನಿಜಕ್ಕೂ ಅಲ್ಲಿ ಇರವುದೇ ಇಲ್ಲ. ಆದರೆ ಪ್ರತಿಯೊಬ್ಬ ವ್ಯಕ್ತಿಯ ಮನಸ್ಸೂ ವಿಶ್ವದ ಸಮಷ್ಟಿ ಮನಸ್ಸಿನ ಅಂಗ. ಆದ್ದರಿಂದ ಪ್ರತಿಯೊಂದು ಮನಸ್ಸೂ ಇತರ ಎಲ್ಲ ಮನಸ್ಸುಗಳೊಂದಿಗೆ ಸಂಪರ್ಕವನ್ನು ಹೊಂದಿದೆ. ಈ ಮನಸ್ಸಿನ ಲಕ್ಷಣಗಳನ್ನೂ ಶಕ್ತಿಗಳನ್ನೂ ಶಾಸ್ತ್ರೀಯವಾಗಿ ಅಧ್ಯಯನ ಮಾಡಿ, ಅರಿತು, ಅಸಾಧಾರಣ ಶಕ್ತಿಗಳನ್ನು ಆ ಯೋಗಿ ಗಳಿಸಿದ್ದಾನೆ. ಮತ್ತು ಈ ಸಮಷ್ಟಿ ಮನಸ್ಸನ್ನು ತನ್ನಿಚ್ಛೆಯಂತೆ ನಿಯಂತ್ರಿಸಿ ಇತರರ ಮನಸ್ಸಿನಲ್ಲಿ ಇಲ್ಲದಿರುವುದನ್ನು ಕಾಣುವ, ಕೇಳುವ ಭ್ರಮೆ ಹುಟ್ಟಿಸಲು ಈತ ಸಮರ್ಥ ನಾಗಿದ್ದಾನೆ.</p>
<p>ಮುಂದೆ ಅಮೆರಿಕದ ಲಾಸ್ ಏಂಜೆಲಿಸ್​ನಲ್ಲಿ ನೀಡಿದ ‘ಮನಸ್ಸಿನ ಶಕ್ತಿಗಳು’ ಎಂಬ ಉಪನ್ಯಾಸದಲ್ಲಿ ಸ್ವಾಮೀಜಿ, ಮನೋನಿಗ್ರಹ ಹಾಗೂ ಏಕಾಗ್ರತೆಯಿಂದ ಎಂತಹ ಅದ್ಭುತಗಳನ್ನು ಸಾಧಿಸಬಹುದು ಎಂದು ವಿವರಿಸುತ್ತ ಈ ತಮ್ಮ ಅನುಭವವನ್ನು ಬಣ್ಣಿಸುತ್ತಾರೆ.</p>
<p>ಹೈದರಾಬಾದಿನ ಅತ್ಯಂತ ಯಶಸ್ವೀ ಹಾಗೂ ಫಲಪ್ರದ ಭೇಟಿಯನ್ನು ಮುಗಿಸಿಕೊಂಡು, ಫೆಬ್ರುವರಿ ೧೭ರಂದು ಸ್ವಾಮೀಜಿ ಮದರಾಸಿಗೆ ಹೊರಟರು. ಅವರಿಗೆ ವಿದಾಯ ಹೇಳಲು ರೈಲು ನಿಲ್ದಾಣದಲ್ಲಿ ಒಂದು ಸಾವಿರಕ್ಕೂ ಹೆಚ್ಚು ಜನರು ಸೇರಿದ್ದರು! ಎಂದರೆ, ಈ ಅಲ್ಪಾವಧಿಯಲ್ಲಿ ಅವರು ಆ ಊರಿನಲ್ಲಿ ಉಂಟುಮಾಡಿದ್ದ ಪರಿಣಾಮವನ್ನು ಊಹಿಸಬಹುದು. ಕೆಲವು ದಿನಗಳ ಹಿಂದೆಯಷ್ಟೇ ತಾವು ಕಂಡು ಕೇಳರಿಯದಿದ್ದ ಅನಾಮಧೇಯ ಪರಿವ್ರಾಜಕ ಸಂನ್ಯಾಸಿಯೊಬ್ಬನ ಮೇಲೆ ಜನ ಇಷ್ಟೊಂದು ಭಕ್ತಿ-ವಿಶ್ವಾಸ ತಾಳಬೇಕೆಂದರೆ ಅವರ ವ್ಯಕ್ತಿತ್ವದ ಆಕರ್ಷಣೆ ಎಷ್ಟು ಪ್ರಬಲವಾಗಿದ್ದಿರಬೇಕು ! ಅವರ ಮಾತಿನಲ್ಲಿ ಎಂತಹ ಮೋಡಿಯಿದ್ದಿರಬೇಕು ! ಬಾಬು ಕಾಳೀ ಚರಣ ಚಟರ್ಜಿ ಬರೆಯುತ್ತಾರೆ. “ಸ್ವಾಮೀಜಿಯ ಪವಿತ್ರ ಹಾಗೂ ಸರಳ ಸ್ವಭಾವ, ಅವರ ಕಟುತರ ಆತ್ಮಸಂಯಮ ಹಾಗೂ ತೀವ್ರ ಧ್ಯಾನಶೀಲತೆ–ಇವುಗಳು ಹೈದರಾಬಾದಿನ ಜನರ ಮನಸ್ಸಿನ ಮೇಲೆ ಅಚ್ಚಳಿಯದ ಮುದ್ರೆಯನ್ನೊತ್ತಿದ್ದುವು.”</p>
<p>ಸ್ವಾಮೀಜಿ ಮದರಾಸಿಗೆ ಹಿಂದಿರುಗುತ್ತಿದ್ದಂತೆ ಅವರಿಗಾಗಿ ಕಾದುನಿಂತಿದ್ದ ಶಿಷ್ಯರು ಜಯ ಘೋಷದೊಂದಿಗೆ ಸಂಭ್ರಮದಿಂದ ಬರಮಾಡಿಕೊಂಡರು. ಈಗ ಇವರ ಉತ್ಸಾಹ ಇಮ್ಮಡಿ ಯಾಗಿತ್ತು. ಇವರಲ್ಲಿ ಅನೇಕರು ಹೈದರಾಬಾದಿನಲ್ಲಿ ಸ್ವಾಮೀಜಿ ಮಾಡಿದ ಸಾರ್ವಜನಿಕ ಭಾಷಣ ವನ್ನೂ ಕೇಳಿದ್ದರಲ್ಲದೆ, ಅವರು ಗಳಿಸಿದ್ದ ಜನಪ್ರಿಯತೆಯನ್ನೂ ಕಂಡಿದ್ದರು. ಅಲ್ಲದೆ ಈಗ ಸ್ವತಃ ಸ್ವಾಮೀಜಿಯೂ ಹೆಚ್ಚು ಆತ್ಮವಿಶ್ವಾಸದಿಂದ ತುಂಬಿದ್ದರು. ಅವರು ತಮ್ಮ ಭಾಷಣ ಸಾಮರ್ಥ್ಯ ವನ್ನು ಮೆಹಬೂಬ್ ಕಾಲೇಜಿನಲ್ಲಿ ನಡೆದ ಬೃಹತ್ ಸಭೆಯಲ್ಲಿ ಮಾತನಾಡಿ ಪರೀಕ್ಷಿಸಿ ನೋಡಿ ಕೊಂಡಿದ್ದರು. ಹಿಂದೊಮ್ಮೆ ಅವರು ಬೆಳಗಾವಿಯಲ್ಲಿ ಹರಿಪದ ಮಿತ್ರನ ಬಳಿ ಹೇಳಿದ್ದರು– ದೊಡ್ಡ ಸಭೆಯೊಂದರ ಮುಂದೆ ನಿಂತು ಮಾತನಾಡುವಾಗ ಭಾಷಣಕಾರನ ಸುಪ್ತ ಶಕ್ತಿಸಾಮರ್ಥ್ಯ ಗಳೆಲ್ಲ ಹೊರಹೊಮ್ಮಿ ಬರುತ್ತವೆ, ಎಂದು. ಈ ಮಾತು ಅವರ ವಿಚಾರದಲ್ಲಿ ನಿಜವಾಗಿತ್ತು.</p>
<p>ಮದರಾಸಿನಲ್ಲಿ ಸ್ವಾಮೀಜಿ ಮತ್ತೆ ಸಂಭಾಷಣೆ-ಪ್ರವಚನಗಳನ್ನು ಮುಂದುವರಿಸಿದರು. ದಿನಕಳೆ ದಂತೆಲ್ಲ ಹೊಸ ಹೊಸ ಭಕ್ತರು, ಶಿಷ್ಯರು ಅವರ ಸಂಪರ್ಕಕ್ಕೆ ಬರಲಾರಂಭಿಸಿದರು. ಈಗೀಗ ಅವರು ಅಮೆರಿಕೆಗೆ ಹೋಗುವ ವಿಷಯದಲ್ಲೇ ತತ್ಪರರಾಗಿರುತ್ತಿದ್ದರು. ಕೆಲವೊಮ್ಮೆ ಅವರಿಗನ್ನಿಸು ತ್ತಿತ್ತು–ಅಮೆರಿಕೆಯಂತಹ ಭೋಗಭರಿತ ರಾಷ್ಟ್ರಕ್ಕೆ ಹೋಗಿ ಅಲ್ಲಿನ ಜನರ ಮೇಲೆ ಪ್ರಭಾವ ಬೀರಲು ಸಾಧ್ಯವಾದೀತೆ ? ಅದಕ್ಕೆ ಬೇಕಾದ ಸಾಮರ್ಥ್ಯ ತಮ್ಮಲ್ಲಿದೆಯೆ ? ಎಂದು. ಆದರೆ ಮತ್ತೆ ಕೆಲವು ಸಲ ಅವರ ಅಂತರಂಗಕ್ಕೆ ಗೋಚರವಾಗುತ್ತಿತ್ತು–ಪಾಶ್ಚಾತ್ಯ ದೇಶಗಳಲ್ಲಿ ಹಿಂದೂ ಧರ್ಮದ ಘನತೆಯನ್ನು ಸಾರಲು ಇದೇ ಸುಸಂದರ್ಭ ; ಈ ಕೆಲಸದಲ್ಲಿ ತಾವು ಖಂಡಿತವಾಗಿ ಜಯಶಾಲಿಗಳಾಗುತ್ತೇವೆ, ಎಂದು. ಪಾಶ್ಚಾತ್ಯ ರಾಷ್ಟ್ರಗಳಿಗೆ ತಾವು ನೀಡಲಿರುವ ಸಂದೇಶದ ರೂಪರೇಷೆಗಳನ್ನು ಆಗಾಗ ತಮ್ಮ ಶಿಷ್ಯರ ಮುಂದಿಡುತ್ತಿದ್ದರು. ತಾವು ಮಹತ್ತರವಾದದ್ದೇ ನನ್ನೋ ಸಾಧಿಸುವುದು ಸುನಿಶ್ಚಿತ ಎಂದು ಹೇಳಿದರು. ಅವರ ಶಿಷ್ಯರಿಗಂತೂ ಇದರಲ್ಲಿ ಸಂದೇಹವೇ ಇರಲಿಲ್ಲ. “ನರೇಂದ್ರ ಲೋಕಕ್ಕೆ ಬೋಧಿಸುತ್ತಾನೆ” ಎಂದು ಶ್ರೀರಾಮಕೃಷ್ಣರು ಅಂದು ನುಡಿದ ಭವಿಷ್ಯವಾಣಿಯಲ್ಲಿ ನರೇಂದ್ರನಿಗೇ ನಂಬಿಕೆಯಿರಲಿಲ್ಲ. ಆದರೆ ಈಗ ಆ ಕಾಲ ಸನ್ನಿಹಿತವಾಗುತ್ತಿರುವುದನ್ನು ಸ್ವಾಮೀಜಿ ಗಮನಿಸುತ್ತಿದ್ದಾರೆ. ಕೇವಲ ಆರೇಳು ವರ್ಷಗಳಲ್ಲಿ ಅವರ ಅರಿವು ಅನುಭವಗಳಲ್ಲಿ ಎಷ್ಟು ವ್ಯತ್ಯಾಸ ! ಎಂತಹ ಮಾರ್ಪಾಡು !</p>
<p>ಅಮೆರಿಕೆಗೆ ಹೊರಡುವ ಬಗ್ಗೆ ಬೇಗ ನಿರ್ಧಾರ ಕೈಗೊಂಡು ಅಣಿಯಾಗುವಂತೆ ಮದರಾಸಿನ ಶಿಷ್ಯರು ಒತ್ತಾಯಪಡಿಸುತ್ತಿದ್ದರು. ಅಲ್ಲದೆ ತಾವೂ ಈಗ ಮತ್ತೊಮ್ಮೆ ನಿಧಿಸಂಗ್ರಹಣೆಗೆ ಹೊರ ಡಲು ಸಿದ್ಧರಾದರು. ಇದಕ್ಕೆ ಸ್ವಾಮೀಜಿ ಅರೆಮನಸ್ಸಿನಿಂದಲೇ ಒಪ್ಪಿಗೆ ಕೊಟ್ಟರು. ನಿಧಿ ಸಂಗ್ರಹಣೆ ಗಾಗಿ ಮದರಾಸಿನ ಶಿಷ್ಯರು ಅಳಸಿಂಗ ಪೆರುಮಾಳರ ನಾಯಕತ್ವದಲ್ಲಿ ಸಮಿತಿಯೊಂದನ್ನು ರಚಿಸಿ ಕೊಂಡು ಅತ್ಯಂತ ಉತ್ಸಾಹದಿಂದ ಕಾರ್ಯಮಗ್ನರಾದರು. ಕೆಲವರು ಈ ಉದ್ದೇಶಕ್ಕಾಗಿ ಮೈಸೂರು, ಬೆಂಗಳೂರು, ಹೈದರಾಬಾದ್, ರಾಮನಾಡುಗಳಂತಹ ದೂರಪ್ರದೇಶಗಳಿಗೂ ಹೋದರು. ಇವರು ಸ್ವಾಮೀಜಿಯ ಶಿಷ್ಯರಾಗಿದ್ದವರನ್ನೂ ಇನ್ನಿತರರನ್ನೂ ಸಂಪರ್ಕಿಸಿ ವಂತಿಗೆ ಸಂಗ್ರಹಿಸಿದರು. ಇವರೊಂದಿಗೆ ಬೆಂಗಳೂರಿನ ನಂಜುಂಡರಾವ್ ಮೊದಲಾದವರೂ ಹೆಗಲು ಕೊಟ್ಟರು. ಶ್ರೀಮಂತರು, ಅಧಿಕಾರಿಗಳು ಮಾತ್ರವಲ್ಲದೆ ಮಧ್ಯಮವರ್ಗದ ಜನಸಾಮಾನ್ಯ ರಿಂದಲೂ ಇವರು ವಂತಿಗೆ ಬೇಡಿದರು. ಏಕೆಂದರೆ ಸ್ವಾಮೀಜಿ ಇವರಿಗೆ ಸ್ಪಷ್ಟವಾಗಿ ಹೇಳಿದ್ದರು: “ನಾನು ಪಾಶ್ಚಾತ್ಯ ರಾಷ್ಟ್ರಗಳಿಗೆ ಹೋಗಬೇಕೆಂಬುದು ಜಗನ್ಮಾತೆಯ ಇಚ್ಛೆಯೇ ಆದಲ್ಲಿ, ಜನ ಗಳಿಂದಲೇ ಹಣ ಬರುವಂತಾಗಲಿ ! ಏಕೆಂದರೆ ನಾನು ಅಲ್ಲಿಗೆ ಹೋಗುತ್ತಿರುವುದೇ ಬಡವರಿಗಾಗಿ ಮತ್ತು ಜನಸಾಮಾನ್ಯರಿಗಾಗಿ” ಎಂದು. ಮಾರ್ಚ್ ಏಪ್ರಿಲ್ ತಿಂಗಳಲ್ಲಿ ನಿಧಿಸಂಗ್ರಹಣೆ ಭರ ದಿಂದ ಸಾಗಿತು. ಮಧ್ಯಮವರ್ಗದ ಜನರಿಂದ ಹೆಚ್ಚಿನ ವಂತಿಗೆ ಸಿಕ್ಕಿತು. ಸ್ವತಃ ಸುಬ್ರಮಣ್ಯ ಅಯ್ಯರ್ ಹಾಗೂ ಮನ್ಮಥಬಾಬುಗಳು ತಲಾ ಐನೂರು ರೂಪಾಯಿ ನೀಡಿದರಲ್ಲದೆ, ಇತರ ರಿಂದಲೂ ವಂತಿಗೆ ಸಂಗ್ರಹಿಸಿದರು. ಮೈಸೂರಿನ ಮಹಾರಾಜರು ಧಾರಾಳವಾಗಿ ಧನಸಹಾಯ ನೀಡಿದರು. ಅಲ್ಲದೆ, ಎಲ್ಲ ರಾಜ್ಯಗಳ ಉನ್ನತ ಅಧಿಕಾರಿಗಳು ವಂತಿಗೆ ನೀಡುತ್ತಿರುವುದನ್ನು ಕಂಡು ರಾಮನಾಡಿನ ರಾಜನೂ ಮನ್ಮಥನಾಥರ ಬೇಡಿಕೆಯ ಮೇರೆಗೆ ಐನೂರು ರೂಪಾಯಿ ಕಾಣಿಕೆ ನೀಡಿದ. ಹಿಂದೆ ಈತ ಹತ್ತು ಸಾವಿರ ರೂಪಾಯಿ ಕೊಡುವುದಾಗಿ ಹೇಳಿದ್ದನಾದರೂ, ಬಳಿಕ ಇತರರ ಮಾತು ಕೇಳಿಕೊಂಡು ಹಿಂಜರಿದಿದ್ದ, ಆದರೆ ಈಗ ಇತರರು ಕೊಡುವುದನ್ನು ಕಂಡಾಗ ಅವನಿಗೇನನ್ನಿಸಿತೋ, ತನ್ನ ‘ಕಿರುಕಾಣಿಕೆ’ಯನ್ನೂ ಅರ್ಪಿಸಿದ. ಆದರೆ ಮುಂದೆ ಸ್ವಾಮೀಜಿ ಶಿಕಾಗೋ ಸಮ್ಮೇಳನದಲ್ಲಿ ಯಶಸ್ವಿಗಳಾಗಿ ವಿಶ್ವವಿಜೇತರಾದ ಮೇಲೆ ಇವನ ಕಣ್ಣು ಪೂರ್ತಿಯಾಗಿ ತೆರೆಯಿತೆಂದು ಕಾಣುತ್ತದೆ. ಆದ್ದರಿಂದಲೇ ಅವರು ಭಾರತಕ್ಕೆ ಹಿಂದಿರುಗಿ, ರಾಮನಾಡಿಗೆ ಬಂದಿಳಿದಾಗ ಅವರಿಗೆ ಇವನು ಹೃತ್ಪೂರ್ವಕ ಸ್ವಾಗತ ನೀಡುವುದನ್ನು ನೋಡಲಿದ್ದೇವೆ.</p>
<p>ಮದರಾಸಿನ ಶಿಷ್ಯರೆಲ್ಲ ಸೇರಿ ಏಪ್ರಿಲ್ ಮಧ್ಯದೊಳಗೆ ಸುಮಾರು ನಾಲ್ಕು ಸಾವಿರ ರೂಪಾಯಿ ಗಳನ್ನು ತಂದು ಸ್ವಾಮೀಜಿಗೆ ಅರ್ಪಿಸಿದರು. ಆದರೆ ಇಷ್ಟೆಲ್ಲ ಕೆಲಸ ನಡೆಯುತ್ತಿದ್ದರೂ, ಇದಕ್ಕೆ ಜಗನ್ಮಾತೆಯ ಆಶೀರ್ವಾದವಿದೆ ಎಂದು ಅವರಿಗಿನ್ನೂ ನಂಬಿಕೆಯುಂಟಾಗಿರಲಿಲ್ಲ. ತಮಗೆ ದಾರಿ ತೋರಬೇಕೆಂದು ಜಗನ್ಮಾತೆಯನ್ನೂ ಶ್ರೀರಾಮಕೃಷ್ಣರನ್ನೂ ಪ್ರಾರ್ಥಿಸಿಕೊಳ್ಳುತ್ತಲೇ ಇದ್ದರು. ಆದರೆ ಈಗ ಶಿಷ್ಯರೆಲ್ಲ ಉತ್ಸಾಹದಿಂದ ನಿಧಿ ಸಂಗ್ರಹಿಸಿ ತಂದದ್ದನ್ನು ಕಂಡು ಅವರಿಗೆ ಅನ್ನಿಸಿತು– ‘ಇದೂ ಸರಿಯೆ ! ಇವರೆಲ್ಲ ಸೇರಿ ಇಷ್ಟೊಂದು ಹುಮ್ಮಸ್ಸಿನಿಂದ ಕಾರ್ಯಮಗ್ನರಾಗಿರುವುದನ್ನು ನೋಡಿದರೆ, ಇದೇ ಭಗವದಿಚ್ಛೆಯ ಮೊದಲ ಸಂಕೇತವಾಗಿರಬಹುದೆ . . . ?’ ಆದರೆ ಅವರಿಗೆ ತಾವು ಅಮೆರಿಕೆಗೆ ಹೋಗಬೇಕಾದುದರ ಆವಶ್ಯಕತೆಯೂ ಉಪಯುಕ್ತತೆಯೂ ಮನದಟ್ಟಾಗಿ ದ್ದರೂ, ಅತಿ ಉತ್ಸಾಹದಲ್ಲಿ ಎಡವುವಂತಾಗಬಾರದೆಂದು ಆಲೋಚಿಸುತ್ತಿದ್ದರು. ಆದ್ದರಿಂದ ಒಂದು ಪ್ರತ್ಯಕ್ಷ ದರ್ಶನದ ಮೂಲಕ ಶ್ರೀರಾಮಕೃಷ್ಣರು ಅವರ ಸಮ್ಮತಿಯನ್ನು ಸೂಚಿಸುವುದಾ ದರೆ ತಮ್ಮ ಸಂಶಯಗಳೆಲ್ಲ ದೂರವಾಗಿ, ನಿಶ್ಚಿಂತ ಮನಸ್ಸಿನಿಂದ ಹೊರಡಬಹುದು ಎಂದು ಚಿಂತಿಸುತ್ತಿದ್ದರು. ಹೀಗೆ ಇಬ್ಬಂದಿಯಲ್ಲಿ ಸಿಲುಕಿಕೊಂಡಿದ್ದ ಸಮಯದಲ್ಲೇ ಅವರಿಗೊಂದು ದರ್ಶನವಾಯಿತು. ಒಂದು ದಿನ ಅವರು ಒರಗಿಕೊಂಡು ಅರ್ಧನಿದ್ರೆಯಲ್ಲಿದ್ದಾಗ ಇದ್ದಕ್ಕಿದ್ದಂತೆ ಶ್ರೀರಾಮಕೃಷ್ಣರ ಜ್ಯೋತಿರ್ಮಯ ರೂಪವನ್ನು ಕಂಡರು. ಶ್ರೀರಾಮಕೃಷ್ಣರು ಸಮುದ್ರದ ದಡದಿಂದ ಮುನ್ನಡೆದು ಅಲೆಗಳ ಮೇಲೆ ನಡೆದು ಹೋಗುತ್ತ ತಮ್ಮನ್ನು ಅನುಸರಿಸಿ ಬರುವಂತೆ ಸ್ವಾಮೀಜಿಯನ್ನು ಕೈಬೀಸಿ ಕರೆಯುತ್ತಿದ್ದರು. ಈ ದೃಶ್ಯವನ್ನು ಕಂಡು ಸ್ವಾಮೀಜಿಯ ಮೈಮನಗಳು ಅಪೂರ್ವ ಶಾಂತಿ-ಆನಂದಗಳಿಂದ ತುಂಬಿಹೋದುವು. ತಕ್ಷಣ ಅವರು ಎಚ್ಚತ್ತು ಕುಳಿತರು. ಆದೇಶ ಸ್ಪಷ್ಟವಾಗಿತ್ತು. ಇದು ದೈವೇಚ್ಛೆಯೇ ಸರಿ ಎಂದು ಅವರಿಗೆ ದೃಢವಾಯಿತು. ಇದೀಗ ಅವರು ಅಮೆರಿಕೆಗೆ ಹೊರಡಲು ಉದ್ಯುಕ್ತರಾಗತೊಡಗಿದರು.</p>
<p>ಸ್ವಾಮೀಜಿ ಮದರಾಸಿನಲ್ಲಿದ್ದಾಗ ಅಲ್ಲಿನ ಥಿಯೊಸಾಫಿಕಲ್ ಸೊಸೈಟಿಯ ಕೇಂದ್ರ ಕಛೇರಿ ಯಲ್ಲಿ ಕನಿಷ್ಠ ಎರಡು ಉಪನ್ಯಾಸಗಳನ್ನು ನೀಡಿದ್ದರು. ಈ ಸೊಸೈಟಿಯ ಪತ್ರಿಕೆಯಾದ <span class="en">The Theosophist</span>ನ ಮಾರ್ಚ್ ೧೮೯೩ರ ಸಂಚಿಕೆಯಲ್ಲಿ ಈ ಕುರಿತಾದ ವರದಿಯೊಂದು ಪ್ರಕಟ ವಾಗಿದ್ದು, ಮದರಾಸಿನ ವಿದ್ಯಾವಂತ ಜನವರ್ಗದ ಮೇಲೆ ಸ್ವಾಮೀಜಿ ಎಂತಹ ಪ್ರಭಾವ ಬೀರುತ್ತಿದ್ದರೆಂಬುದನ್ನು ಇದರಲ್ಲಿ ಕಾಣಬಹುದಾಗಿದೆ.</p>
<p>ಅಮೆರಿಕೆಗೆ ಹೋದಾಗ ಯಾವುದಾದರೂ ಪ್ರಸಿದ್ಧ ಸಂಸ್ಥೆಯಿಂದ ಒಂದು ಪರಿಚಯಪತ್ರ ವಿದ್ದರೆ ತಮಗೆ ಉಪಯೋಗವಾಗಬಹುದೆಂದು ಸ್ವಾಮೀಜಿ ಭಾವಿಸಿದರು. ಆದ್ದರಿಂದ ತಮಗೆ ಈಗಾಗಲೇ ಪರಿಚಿತರಾಗಿದ್ದ ಥಿಯೊಸಾಫಿಕಲ್ ಸೊಸೈಟಿಯ ಅಧ್ಯಕ್ಷರಾಗಿದ್ದ ಕರ್ನಲ್ ಓಲ್ಕಾಟ್ ಎಂಬವರನ್ನು ಭೇಟಿಯಾದರು. ‘ಈತ ಅಮೆರಿಕದವರು, ಭಾರತದ ಬಗ್ಗೆ ಪ್ರೀತಿಯುಳ್ಳವರು; ಆದ್ದರಿಂದ ಇವರು ಅಮೆರಿಕದಲ್ಲಿರುವ ಯಾರಿಗಾದರೂ ತಮ್ಮ ಬಗ್ಗೆ ಒಂದು ಪರಿಚಯಪತ್ರ ವನ್ನು ಬರೆದುಕೊಟ್ಟಾರು’ ಎಂದು ಸ್ವಾಮೀಜಿ ನಿರೀಕ್ಷಿಸಿದ್ದರು. ಅಲ್ಲದೆ ಸ್ವಾಮೀಜಿಯ ಯೋಗ್ಯತೆ ಯೇನೆಂಬುದು ಥಿಯಸೊಫಿಸ್ಟರಿಗೆಲ್ಲ ಚೆನ್ನಾಗಿ ಅರಿವಾಗಿತ್ತು. ಅದಕ್ಕಿಂತ ಹೆಚ್ಚಾಗಿ, ಸ್ವಾಮಿಜಿ ಯಂಥವರಿಗಾಗಿ ಪರಿಚಯ ಪತ್ರವನ್ನು ಕೊಟ್ಟಿದ್ದರೆ ಥಿಯಸೊಫಿಸ್ಟರಿಗೆ ಗೌರವವೇ ಹೆಚ್ಚುತ್ತಿತ್ತು. ಆದರೆ ಅದು ಹಾಗಾಗಲಿಲ್ಲ. ಅಧ್ಯಕ್ಷರು ಕೇಳಿದರು :</p>
<p>“ಕೋಡೋಣ, ಆದರೆ ನೀವು ನಮ್ಮ ಸಂಸ್ಥೆಗೆ ಸೇರಿಕೊಳ್ಳುವಿರಾ ?”</p>
<p>“ಇಲ್ಲ, ಅದು ಹೇಗೆ ಸಾಧ್ಯವಾದೀತು ? ನಾನು ನಿಮ್ಮ ಎಷ್ಟೋ ತತ್ತ್ವಗಳನ್ನು ಒಪ್ಪಿಕೊಳ್ಳು ವುದಿಲ್ಲವಲ್ಲ ! ಹೀಗಿದ್ದ ಮೇಲೆ ನಾನು ನಿಮ್ಮ ಸಂಘವನ್ನು ಸೇರುವ ಪ್ರಶ್ನೆಯೇ ಇಲ್ಲ.”</p>
<p>“ಓ, ಹಾಗೋ . . . ಹಾಗಿದ್ದರೆ ಕ್ಷಮಿಸಿ ; ನಿಮಗಾಗಿ ನಾನೇನೂ ಮಾಡಲಾರೆ.”</p>
<p>ಇಲ್ಲಿ ನಾವು ಸ್ವಾಮೀಜಿಯ ಧೀರತನವನ್ನು, ಎದೆಗಾರಿಕೆಯನ್ನು ನೋಡಬೇಕು. ಎಂತಹ ಅಸಹಾಯಕ ಸ್ಥಿತಿಯಲ್ಲಿದ್ದರೂ ಪರಿಸ್ಥಿತಿಯೊಂದಿಗೆ ರಾಜಿಮಾಡಿಕೊಳ್ಳದಿರುವ ಅವರ ದಾರ್ಢ್ಯ ಇಲ್ಲಿ ವ್ಯಕ್ತವಾಗುತ್ತದೆ.</p>
<p>ಸ್ವಾಮೀಜಿಯನ್ನು ಅಮೆರಿಕೆಗೆ ಕಳಿಸಿಕೊಡಲು ಅವರ ಶಿಷ್ಯರು ಭರದಿಂದ ತಯಾರಿ ನಡೆಸು ತ್ತಿದ್ದ ಸಂದರ್ಭದಲ್ಲಿ ಇದ್ದಕ್ಕಿದ್ದಂತೆ ಒಂದು ತೊಂದರೆ ಉದ್ಭವಿಸಿತು. ಒಂದು ರಾತ್ರಿ, ತಮ್ಮ ತಾಯಿ ತೀರಿಕೊಂಡಂತೆ ಸ್ವಾಮೀಜಿಗೆ ಕನಸಾಯಿತು. ಇದು ಅವರ ಮನಸ್ಸನ್ನು ಕಲಕಿಬಿಟ್ಟಿತು. ಅದನ್ನೊಂದು ಕನಸು ಎಂದು ತಳ್ಳಿಹಾಕಲು ಅವರಿಗೆ ಸಾಧ್ಯವಾಗಲಿಲ್ಲ. ತಮ್ಮ ತಾಯಿಯ ಕ್ಷೇಮದ ಬಗ್ಗೆ ತಿಳಿಯುವವರೆಗೂ ಅವರಿಗೆ ಸಮಾಧಾನವಾಗುವಂತಿರಲಿಲ್ಲ. ತಮ್ಮ ಮನೆಯವ ರೊಂದಿಗಿರಲಿ, ಗುರುಭಾಯಿಗಳೊಂದಿಗೂ ಆಗ ಅವರು ಪತ್ರವ್ಯವಹಾರವನ್ನಿಟ್ಟುಕೊಂಡಿರಲಿಲ್ಲ. ತಮಗಾದ ಕನಸಿನ ಬಗ್ಗೆ ಸ್ವಾಮೀಜಿ, ಮನ್ಮಥನಾಥರಿಗೆ ತಿಳಿಸಿದರು. ತಕ್ಷಣ ಅವರು ನಿಜಸ್ಥಿತಿ ಯನ್ನರಿಯಲು ಕಲ್ಕತ್ತಕ್ಕೆ ತಂತಿ ಕಳಿಸಿದರು. ಆದರೆ ಈ ತಂತಿ ಕಲ್ಕತ್ತ ತಲುಪಿ, ಅಲ್ಲಿಂದ ಪ್ರತ್ಯುತ್ತರ ಬರುವುದಕ್ಕೂ ಸಾಕಷ್ಟು ಕಾಲ ಕಾಯಬೇಕಾಗಿತ್ತು. ಈ ಮಧ್ಯೆ ಮದರಾಸಿನ ಶಿಷ್ಯರು ಸ್ವಾಮೀಜಿಯನ್ನು ಬೇಗ ಕಳಿಸಿಕೊಡಲು ಕಾತರರಾಗಿದ್ದರು. ಆದರೆ ತಮ್ಮ ತಾಯಿಯ ಸುದ್ದಿ ತಿಳಿದ ಹೊರತು ಹೊರಡಲು ಸ್ವಾಮೀಜಿಗೆ ಮನಸ್ಸಿರಲಿಲ್ಲ. ಅವರ ಮನಸ್ಥಿತಿಯನ್ನರಿತ ಮನ್ಮಥಬಾಬು ಗಳು, ಅವರಿಗೊಂದು ಸಲಹೆ ಮಾಡಿದರು : “ಇಲ್ಲೇ ಸಮೀಪದಲ್ಲಿ ಗೋವಿಂದ ಚೆಟ್ಟಿ ಎಂಬುವ ನೊಬ್ಬ ಇದ್ದಾನೆ. ಅವನು ಪ್ರೇತಗಳನ್ನು ವಶಪಡಿಸಿಕೊಂಡಿದ್ದಾನೆಂದು ಹೇಳುತ್ತಾರೆ. ಅವನು ಯಾವುದೇ ವ್ಯಕ್ತಿಯ ಭೂತ-ಭವಿಷ್ಯಗಳನ್ನೂ ಹೇಳಬಲ್ಲನಂತೆ. ನೀವು ಒಪ್ಪುವುದಾದರೆ ನಾವೆಲ್ಲ ಹೋಗಿ ನೋಡಿಕೊಂಡು ಬರಬಹುದು.” ಸ್ವಾಮೀಜಿ ಇದಕ್ಕೆ ಒಪ್ಪಿದರು.</p>
<p>ಮನ್ಮಥಬಾಬು, ಅಳಸಿಂಗ ಹಾಗೂ ಇನ್ನೊಬ್ಬರೊಂದಿಗೆ ಸ್ವಾಮೀಜಿ ಅವನಲ್ಲಿಗೆ ಹೋದರು. ಊರಾಚೆಯ ಸ್ಮಶಾನವೊಂದರ ಬಳಿ ಅವನು ಕುಳಿತಿದ್ದ–ಅವನ ಮುಖವೂ ದೆವ್ವದ ಮುಖ ದಂತೆಯೇ ಇತ್ತು. ಕಾಡಿಗೆ ಕಪ್ಪಿನ ಮೈಬಣ್ಣ ! ಅವನ ಸಹಚರರು ಇವರನ್ನು ಬರಮಾಡಿ ಕೊಂಡರು. ಆ ಮನುಷ್ಯ ಭೂತಪ್ರೇತಗಳ ಮೇಲೆ ಸಂಪೂರ್ಣ ಹಿಡಿತ ಹೊಂದಿದ್ದಾನೆಂದು ಅವನ ಶಿಷ್ಯರು ಹೇಳಿದರು. ಆದರೆ ಆ ಮನುಷ್ಯ ಇವರತ್ತ ಕಣ್ಣೆತ್ತಿಯೂ ನೋಡಲಿಲ್ಲ. ಸ್ವಾಮೀಜಿ ಸ್ವಲ್ಪ ಹೊತ್ತು ಕಾದು, ಕಡಗೆ ಬೇಸತ್ತು ಅಲ್ಲಿಂದ ಹೊರಟರು. ಆಗ ಆ ಮನುಷ್ಯ ಇವರಿಗೆ ಕುಳಿತುಕೊಳ್ಳು ವಂತೆ ಹೇಳಿದ. ಅಳಸಿಂಗ ಪೆರುಮಾಳ್ ದುಭಾಷಿಯ ಕೆಲಸ ಮಾಡಿದರು. ಅಷ್ಟು ಹೊತ್ತಿಗೆ ಆ ಮನುಷ್ಯ ಒಂದು ಪೆನ್ಸಿಲಿನಿಂದ ಏನೋ ಚಿತ್ರಗಳನ್ನು ಗೀಚಲಾರಂಭಿಸಿದ. ಹೀಗೆ ಬರೆಯುತ್ತಿ ದ್ದಂತೆಯೇ ಆತ ಏಕಾಗ್ರಮನಸ್ಕನಾಗಿ ಕುಳಿತುಬಿಟ್ಟ. ಈಗ ಅವನು ಸ್ವಾಮೀಜಿಯ ಹೆಸರು, ಅವರ ವಂಶಜರ ಹೆಸರುಗಳು, ವಂಶದ ಚರಿತ್ರೆ–ಎಲ್ಲವನ್ನೂ ಹೇಳತೊಡಗಿದ. ಬಳಿಕ ಹೇಳಿದ, “ನಿಮ್ಮ ಈ ದೀರ್ಘ ಸಂಚಾರದ ಉದ್ದಕ್ಕೂ ಶ್ರೀರಾಮಕೃಷ್ಣರು ನಿಮ್ಮ ಜೊತೆಯಲ್ಲಿಯೇ ಇದ್ದಾರೆ ... ನಿಮ್ಮ ತಾಯಿಯವರು ಕ್ಷೇಮವಾಗಿದ್ದಾರೆ, ಆರೋಗ್ಯದಿಂದಿದ್ದಾರೆ, ಏನೂ ಚಿಂತಿಸ ಬೇಕಿಲ್ಲ ... ಇಷ್ಟರಲ್ಲೇ ನೀವು ಧರ್ಮ ಪ್ರಚಾರಕಾರ್ಯಕ್ಕಾಗಿ ದೂರ ದೇಶಗಳಿಗೆ ತೆರಳಲಿದ್ದೀರಿ.”</p>
<p>ಹೀಗೆ ತಮ್ಮ ತಾಯಿಯ ಕುರಿತಾದ ಶುಭ ಸಮಾಚಾರವನ್ನು ತಿಳಿದ ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ ಹಿಂದಿರುಗಿದರು. ತರುವಾಯ ಕಲ್ಕತ್ತದಿಂದ ಅವರಿಗೊಂದು ತಂತಿ ಬಂದಿತು. ಅದರಲ್ಲಿ ಅವರ ತಾಯಿ ಸೌಖ್ಯದಿಂದಿರುವುದಾಗಿ ಬರೆದಿತ್ತು. ಸ್ವಾಮೀಜಿಗೆ ಈಗ ತುಂಬ ಸಮಾಧಾನವಾಯಿತು.</p>
<p>ಪರಿವ್ರಾಜಕರಾಗಿ ಕಡೆಯಬಾರಿ ಕಲ್ಕತ್ತದಿಂದ ಹೊರಡುವ ಮೊದಲು ಅವರು, ಶ್ರೀಮಾತೆ ಶಾರದಾದೇವಿಯರ ಶುಭಾಶೀರ್ವಾದವನ್ನು ಪಡೆದುಕೊಂಡಿದ್ದರು. ಈಗ ಅಮೆರಿಕೆಯಂತಹ ದೂರದೇಶಕ್ಕೆ ಪ್ರಯಾಣ ಕೈಗೊಳ್ಳುವ ಮೊದಲು ಮತ್ತೊಮ್ಮೆ ಅವರ ಆಶೀರ್ವಾದವನ್ನು ಪಡೆದು ಕೊಳ್ಳಲು ಸ್ವಾಮೀಜಿಯ ಮನಸ್ಸು ಕಾತರಿಸಿತು. ಅದಕ್ಕನುಸಾರವಾಗಿ, ತಮ್ಮನ್ನು ಹರಸುವಂತೆ ಬೇಡಿಕೊಂಡು ಶ್ರೀಮಾತೆಯವರಿಗೊಂದು ಪತ್ರ ಬರೆದರು. ಆದರೆ ತಾವು ಅಮೆರಿಕೆಗೆ ಹೋಗ ಲಿರುವ ವಿಷಯವನ್ನು ಬೇರಾರಿಗೂ ತಿಳಿಸಬಾರದೆಂದು ಕೇಳಿಕೊಂಡಿದ್ದರು. ಈ ಪತ್ರವನ್ನು ಕಂಡು ಶ್ರೀಮಾತೆಯವರಿಗೆ ಆಗಿರಬಹುದಾದ ಆನಂದವನ್ನು ಭಾವಿಸಿಯೇ ನೋಡಬೇಕು. ಶ್ರೀರಾಮ ಕೃಷ್ಣರ ಶಿಷ್ಯಾಗ್ರಣಿ ಎಂಬ ಕಾರಣದಿಂದಷ್ಟೇ ಅಲ್ಲದೆ ಅವರ ಮೇಲೆ ಶಾರದಾದೇವಿಯವರಿಗೆ ವಿಶೇಷ ಮಮತೆ. ಎಷ್ಟೋ ವರ್ಷಗಳೇ ಕಳೆದ ಮೇಲೆ ತಮ್ಮ ಪ್ರಿಯ ನರೇಂದ್ರನ ಕ್ಷೇಮ ಸಮಾಚಾರ ಮತ್ತು ಅವನು ದೂರದೇಶಗಳಿಗೆ ಧರ್ಮಪ್ರಚಾರಕ್ಕಾಗಿ ಹೊರಟಿರುವ ವಿಷಯ ತಿಳಿದು ಅತ್ಯಾನಂದವಾಯಿತು. ಅಲ್ಲದೆ, ಶ್ರೀರಾಮಕೃಷ್ಣರ ಮಹಾಸಮಾಧಿಯ ಅನಂತರ ಅವರಿಗೂ ಒಂದು ದಿವ್ಯ ದರ್ಶನವಾಗಿತ್ತು. ಅದರಲ್ಲಿ ಅವರು ಶ್ರೀರಾಮಕೃಷ್ಣರ ಚೇತನವು ನರೇಂದ್ರನ ದೇಹವನ್ನು ಪ್ರವೇಶಿಸಿ, ಅವನ ಮೂಲಕ ಜಗತ್ಕಲ್ಯಾಣಕಾರ್ಯದಲ್ಲಿ ತೊಡಗಿದಂತೆ ಕಂಡಿದ್ದರು. ಈಗ ಅವರಿಗೆ ಆ ದೃಶ್ಯ ನೆನಪಿಗೆ ಬಂದಿತು. ಆದರೆ ತಮ್ಮ ಮಗುವನ್ನು ಸಮುದ್ರ ದಾಚೆಗಿನ, ಅಷ್ಟು ದೂರದ ನಾಡಿಗೆ ಕಳಿಸಿಕೊಡಲು, ಮೊದಮೊದಲು ಅವರ ಮಾತೃಹೃದಯ ಒಪ್ಪಲಿಲ್ಲ. ಕಡೆಗೂ ಇದೂ ಸ್ವಯಂ ಶ್ರೀರಾಮಕೃಷ್ಣರ ಕಾರ್ಯವೇ, ಮತ್ತು ಅವರ ಇಚ್ಛೆಯೇ ಎಂದು ಸಮಾಧಾನ ತಂದುಕೊಂಡರು. ಬಳಿಕ ತಮ್ಮ ವೈಯಕ್ತಿಕ ಭಾವನೆಗಳನ್ನು ಬದಿಗೊತ್ತಿ, ಕೆಲವು ಬುದ್ಧಿಮಾತುಗಳೊಂದಿಗೆ ತಮ್ಮ ಆಶೀರ್ವಾದಪೂರ್ವಕ ಅನುಮತಿಯನ್ನು ಬರೆದು ಕಳಿಸಿ ದರು. ಅಲ್ಲದೆ ತಮಗಾದ ಆ ದಿವ್ಯದರ್ಶನದ ವಿಚಾರವನ್ನು ಈ ಪತ್ರದಲ್ಲಿ ತಿಳಿಸಿದರು.</p>
<p>ಶ್ರೀಮಾತೆಯವರ ಪತ್ರವನ್ನು ಓದಿ ಸ್ವಾಮೀಜಿ ಆನಂದಾತಿಶಯದಿಂದ ಒಮ್ಮೆ ಕುಣಿದಾಡಿ ದರು ; ಭಾವವುಮ್ಮಳಿಸಿಬಂದು ಅತ್ತುಬಿಟ್ಟರು. ಬಳಿಕ ತಮ್ಮ ಭಾವಾವೇಶವನ್ನು ಮುಚ್ಚಿಕೊಳ್ಳಲು ಕೋಣೆಯೊಳಕ್ಕೆ ಸೇರಿಕೊಂಡರು. ಸ್ವಲ್ಪ ಹೊತ್ತಾದ ಮೇಲೆ ಸಮುದ್ರತೀರಕ್ಕೆ ಹೊರಟರು. ಆಗ ಅವರು ತಮ್ಮಷ್ಟಕ್ಕೆ ಹೇಳಿಕೊಂಡರು, “ಆಹ್, ಈಗ ಎಲ್ಲ ಸರಿಹೋಯಿತು. ಇದೆಲ್ಲ ಜಗ ನ್ಮಾತೆಯ ಇಚ್ಛೆಯೇ !” ಅವರು ಮನೆಗೆ ಹಿಂದಿರುಗಿದಾಗ ಅವರ ಮುಖ ವಿಶೇಷ ಕಾಂತಿಯಿಂದ ಬೆಳಗುತ್ತಿತ್ತು. ಅಷ್ಟು ಹೊತ್ತಿಗಾಗಲೇ ಅಲ್ಲಿ ಅನೇಕ ಶಿಷ್ಯರು ನೆರೆದಿದ್ದರು. ಮನೆಯೊಳಗೆ ಬರುತ್ತಿದ್ದಂತೆ ಸ್ವಾಮೀಜಿ ಉದ್ಗರಿಸಿದರು, “ಹೌದು ! ಇನ್ನೀಗ ಪಶ್ಚಿಮಕ್ಕೆ ಹೊರಡುವುದೇ ಕೆಲಸ. ನಾನೀಗ ಸಿದ್ಧನಾಗಿದ್ದೇನೆ. ನಾವೆಲ್ಲ ತಡಮಾಡದೆ ಕಾರ್ಯಮಗ್ನರಾಗಬೇಕು. ಸ್ವಯಂ ಜಗ ನ್ಮಾತೆಯೇ ತನ್ನ ಅನುಮತಿಯನ್ನು ನೀಡಿದ್ದಾಳೆ !” ಇದನ್ನು ಕೇಳಿ ಅಲ್ಲಿದ್ದವರೆಲ್ಲ ಒಂದು ಕ್ಷಣ ವಿಸ್ಮಯಮೂಕರಾದರು. ಬಳಿಕ ನವೋತ್ಸಾಹದಿಂದ ಕೂಡಿ, ಕಾರ್ಯಮಗ್ನರಾದರು. ತಾವು ಈಗಾಗಲೇ ಸಂಗ್ರಹಿಸಿದ್ದ ಹಣದೊಂದಿಗೆ ಮತ್ತಷ್ಟನ್ನು ಸಂಗ್ರಹಿಸಲು ಹೊರಟರು.</p>

<h1>೧ಂ</h1>
<h1>ತ್ಯಾಗಭೂಮಿಯಿಂದ ಭೋಗಭೂಮಿಯೆಡೆಗೆ</h1>
<p class="noindent">ಸ್ವಾಮೀಜಿ ಅಮೆರಿಕೆಗೆ ಹೊರಡಲು ಸಿದ್ಧತೆಗಳು ಭರದಿಂದ ನಡೆದುವು. ಮೇ ೩೧ರಂದು ಹೊರಟು ಮದರಾಸಿನಿಂದ ಸಮುದ್ರಮಾರ್ಗವಾಗಿ ಪ್ರಯಾಣ ಮಾಡುವುದೆಂದು ನಿಶ್ಚಯ ವಾಯಿತು. ನಿರ್ಗಮನದ ದಿನ ಹತ್ತಿರವಾದಂತೆ ಶಿಷ್ಯವೃಂದದಲ್ಲಿ ಉತ್ಸಾಹ-ಆನಂದ-ಉದ್ವೇಗ- ಕಾತರತೆಗಳಿಂದ ಕೂಡಿದ ವಾತಾವರಣವೇರ್ಪಟ್ಟಿತು. ಹೀಗಿರುವಾಗ ಇದ್ದಕ್ಕಿದ್ದಂತೆ ಈ ಪರಿಸ್ಥಿತಿ ಬೇರೊಂದು ರೀತಿಯಲ್ಲಿ ತಿರುಗಿಕೊಂಡಿತು. ಖೇತ್ರಿಯ ಮಹಾರಾಜ ಅಜಿತ್​ಸಿಂಗನ ಆಪ್ತ ಕಾರ್ಯದರ್ಶಿಯಾದ ಮುನ್ಷಿ ಜಗಮೋಹನ ಲಾಲ್ ಆಕಾಶದಿಂದಲೋ ಎಂಬಂತೆ ಅಲ್ಲಿಗೆ ಬಂದಿಳಿದ.</p>
<p>ಸುಮಾರು ಎರಡು ವರ್ಷಗಳ ಹಿಂದೆ ಸ್ವಾಮೀಜಿ ಖೇತ್ರಿಯಲ್ಲಿದ್ದಾಗ, ಪುತ್ರ ಸಂತಾನ ಭಾಗ್ಯದಿಂದ ವಂಚಿತನಾಗಿದ್ದ ಅಜಿತ್​ಸಿಂಗ್, ತನಗೆ ಗಂಡುಮಗುವಾಗುವಂತೆ ಹರಸಬೇಕೆಂದು ಅವರನ್ನು ಪ್ರಾರ್ಥಿಸಿಕೊಂಡಿದ್ದ. ಅವನ ಕಳಕಳಿಯ ಪ್ರಾರ್ಥನೆಗೆ ಓಗೊಟ್ಟು ಸ್ವಾಮೀಜಿ ಅದರಂತೆಯೇ ಹರಸಿದ್ದರು. ಅವರ ಆಶೀರ್ವಾದದ ಫಲವಾಗಿ ೧೮೯೨ರ ಜನವರಿಯಲ್ಲಿ ಅವರಿ ಗೊಂದು ಗಂಡುಮಗು ಜನಿಸಿತ್ತು. ಮಗುವಿಗೆ ಜೈಸಿಂಗ್ ಎಂದು ನಾಮಕರಣ ಮಾಡಿದ್ದರು. ತನಗೊಬ್ಬ ಉತ್ತರಾಧಿಕಾರಿ ಜನಿಸಿದ್ದರಿಂದ ಅತ್ಯಂತ ಆನಂದಗೊಂಡಿದ್ದ ಮಹಾರಾಜ ಸಮಾರಂಭವೊಂದನ್ನು ವಿಜೃಂಭಣೆಯಿಂದ ಆಚರಿಸಲು ನಿಶ್ಚಯಿಸಿದ್ದ. ‘ಈ ಸಂತಸದ ಘಳಿಗೆ ಯಲ್ಲಿ ಸ್ವಾಮೀಜಿ ನಮ್ಮೊಂದಿಗಿರುವಂತಾದರೆ !’ ಎಂದು ಹಂಬಲಿಸಿದ. ಸ್ವಾಮೀಜಿ ಮದರಾಸಿ ನಲ್ಲಿದ್ದಾರೆ, ಹಾಗೂ ಅವರ ಶಿಷ್ಯರು ಅವರನ್ನು ಅಮೆರಿಕೆಗೆ ಕಳಿಸಿಕೊಡಲು ನಿಧಿಸಂಗ್ರಹಣೆಯಲ್ಲಿ ತೊಡಗಿದ್ದಾರೆ ಎಂಬ ಸುದ್ದಿ ತಿಳಿದುಬಂದಿತು. ಆದ್ದರಿಂದ ಹೇಗಾದರೂ ಮಾಡಿ ಅವರನ್ನು ತಕ್ಷಣ ಕರೆತರುವಂತೆಯೂ ಅಮೆರಿಕ ಪ್ರಯಾಣದ ಖರ್ಚಿನ ಬಗ್ಗೆ ಚಿಂತಿಸಬಾರದೆಂದು ಅವರಿಗೆ ತಿಳಿಸುವಂತೆಯೂ ಹೇಳಿ, ಸ್ವತಃ ತನ್ನ ಆಪ್ತಕಾರ್ಯದರ್ಶಿಯನ್ನೇ ಕಳಿಸಿಕೊಟ್ಟಿದ್ದ.</p>
<p>ಮದರಾಸಿಗೆ ಬಂದಿಳಿದ ಜಗಮೋಹನನಿಗೆ ಸ್ವಾಮೀಜಿ ಮನ್ಮಥನಾಥರ ಮನೆಯಲ್ಲಿರುವುದು ತಿಳಿಯಿತು. ಬಹಳ ಕಷ್ಟಪಟ್ಟು ಅವರ ಮನೆಯನ್ನು ಹುಡುಕಿಕೊಂಡು ಬಂದ. ಸ್ವಾಮೀಜಿ ಸಿಗುತ್ತಾರೋ ಇಲ್ಲವೋ ಎಂಬ ಆತಂಕವಿದ್ದೇ ಇತ್ತೆಂದು ಕಾಣುತ್ತದೆ. ಬರುತ್ತಿದ್ದಂತೆಯೇ ಅಲ್ಲಿದ್ದ ಸೇವಕನನ್ನು “ಸ್ವಾಮೀಜಿಯವರೆಲ್ಲಿ ?” ಎಂದು ಕೇಳಿದ ಅದಕ್ಕವನು “ಸಮುದ್ರಕ್ಕೆ ಹೋಗಿದ್ದಾರೆ” ಎಂದು ಉತ್ತರಿಸಿದ. ಜಗಮೋಹನನಿಗೆ ಸೇವಕ ಹೇಳಿದ್ದು ಅರ್ಥವಾಗಲಿಲ್ಲ. ಗಲಿಬಿಲಿಗೊಂಡು ಕೇಳಿದ, “ಏನು ! ಹಾಗಾದರೆ ಅವರು ಅಮೆರಿಕೆಗೆ ಹೊರಟುಬಿಟ್ಟರೆ ?” ಅಷ್ಟ ರಲ್ಲಿ ಕಾವಿ ವಸ್ತ್ರವೊಂದನ್ನು ಮೊಳಗೆ ತಗಲಿಹಾಕಿದ್ದು ಕಂಡು, ಅವನಿಗೆ ಹೋದ ಜೀವ ಬಂದಂತಾ ಯಿತು. ‘ಇಲ್ಲ ಅವರು ಹೋಗಿರಲು ಸಾಧ್ಯವಿಲ್ಲ’ ಎಂದು ತನ್ನಷ್ಟಕ್ಕೆ ಹೇಳಿಕೊಂಡ.</p>
<p>ಆ ಹೊತ್ತಿಗೆ ಸರಿಯಾಗಿ ಮನೆಯ ಮುಂದೆ ಸಾರೋಟು ಬಂದು ನಿಂತ ಶಬ್ದ ಕೇಳಿತು. ತಮ್ಮ ಆತಿಥೇಯರೊಂದಿಗೆ ಸಮುದ್ರತೀರಕ್ಕೆ ಹೋಗಿದ್ದ ಸ್ವಾಮೀಜಿ ಕೆಳಗಿಳಿದರು. ತಕ್ಷಣವೇ ಜಗ ಮೋಹನ ಅವರ ಪಾದಗಳಿಗೆ ಸಾಷ್ಟಾಂಗ ಪ್ರಣಾಮ ಮಾಡಿದ. ಅನಿರೀಕ್ಷಿತವಾಗಿ ಅವನನ್ನು ಕಂಡು ಸ್ವಾಮೀಜಿಗೆ ಆಶ್ಚರ್ಯವಾಯಿತು. ತಾನು ಬಂದ ಸಮಾಚಾರವನ್ನು ಜಗಮೋಹನ ವಿಸ್ತಾರವಾಗಿ ತಿಳಿಸಿ, ತನ್ನೊಂದಿಗೆ ಹೊರಡುವಂತೆ ಅವರನ್ನು ಕೇಳಿಕೊಂಡ. ಆಗ ಸ್ವಾಮೀಜಿ, “ಜಗಮೋಹನ್, ಅಲ್ಲಿಗೆ ಬರಲು ನಿಜಕ್ಕೂ ನನಗೆ ತುಂಬ ಇಷ್ಟವಿದೆ. ಆದರೆ ನಾನು ಅಮೆರಿಕೆಗೆ ಹೊರಡಲು ಇನ್ನು ಒಂದೂವರೆ ತಿಂಗಳು ಮಾತ್ರ ಉಳಿದಿದೆ. ಅಷ್ಟರಲ್ಲೇ ಇನ್ನೂ ಎಷ್ಟೋ ಸಿದ್ಧತೆಗಳಾಗಬೇಕಿದೆ. ಹೀಗಿರುವಾಗ ನಾನು ಅಷ್ಟು ದೂರ ಹೇಗೆ ಬರಲಿ ! ನಾನು ಮತ್ತೆಂದಾದರೂ ಖಂಡಿತ ಬರು ತ್ತೇನೆ” ಎಂದರು. ಆದರೆ ಜಗಮೋಹನಲಾಲ ಅವರನ್ನು ಕರೆದುಕೊಂಡೇ ಹೋಗಬೇಕೆಂದು ಬಂದಿದ್ದವನು. ಆದ್ದರಿಂದ ಪಟ್ಟುಬಿಡದೆ, “ಸ್ವಾಮೀಜಿ, ನೀವು ಖೇತ್ರಿಗೆ ಬರಲೇಬೇಕು–ಕಡೆಗೆ ಒಂದೇ ಒಂದು ದಿನದ ಮಟ್ಟಿಗಾದರೂ ಸರಿಯೆ. ನೀವೇನಾದರೂ ಬರದೆಯಿದ್ದರೆ ಮಹಾರಾಜರಿಗೆ ತಡೆಯಲಾರದ ದುಃಖ-ನಿರಾಶೆಯಾಗುತ್ತದೆ . . . ಅಮೆರಿಕೆಗೆ ಹೊರಡುವುದರ ಬಗ್ಗೆ ನೀವು ಏನೇನೂ ಚಿಂತಿಸಬೇಕಿಲ್ಲ. ನಮ್ಮ ಮಹಾರಾಜರು ಅದೆಲ್ಲವನ್ನೂ ನೋಡಿಕೊಳ್ಳುತ್ತಾರೆ. ಈಗ ಸುಮ್ಮನೆ ನನ್ನೊಂದಿಗೆ ಬಂದುಬಿಡಿ” ಎಂದು ಬಲವಂತ ಮಾಡಿದ. ಕಟ್ಟಕಡೆಗೆ ಸ್ವಾಮೀಜಿ ಒಪ್ಪಿಕೊಳ್ಳಲೇಬೇಕಾಯಿತು. ತಮ್ಮ ಪ್ರಯಾಣದ ಖರ್ಚಿಗಾಗಿ ಶಿಷ್ಯರು ಮೊದಲ ಸಲ ಸಂಗ್ರಹಿ ಸಿದ ವಂತಿಗೆ ಹಣ ಬಹಳ ಕಡಿಮೆಯಿದ್ದುದನ್ನು ಕಂಡಾಗ ಸ್ವಾಮೀಜಿ, ಉತ್ತರ ಭಾರತಕ್ಕೆ ಹೋಗಿ ತಮ್ಮ ಅನುಯಾಯಿಗಳಾದ ರಾಜರನ್ನೆಲ್ಲ ಮತ್ತೆ ಕಾಣುವ ಬಗ್ಗೆ ಆಲೋಚಿಸಿದ್ದರು. ಆದರೆ ಅಲ್ಲಿಗೆ ಹೋದರೆ ಅವರಿಂದ ಬಿಡಿಸಿಕೊಂಡು ಬರುವುದೇ ಕಷ್ಟವಾಗಬಹುದೆಂದು ಊಹಿಸಿ, ಆ ಆಲೋಚನೆಯನ್ನು ಕೈಬಿಟ್ಟಿದ್ದರು. ಈಗ ಮತ್ತೆ ಅಲ್ಲಿ ಹೋಗಲೇಬೇಕಾದ ಪರಿಸ್ಥಿತಿಯೊದಗಿದೆ ! ಅವರ ಅಮೆರಿಕ ಪ್ರಯಾಣದ ಬಗ್ಗೆ ಮತ್ತೆ ಮಾತುಕತೆ ನಡೆದು, ಮದರಾಸಿನ ಬದಲು ಮುಂಬಯಿ ಯಿಂದ ಹೊರಡುವುದೆಂದು ನಿರ್ಧಾರವಾಯಿತು.</p>

<p>ಈಗ ಸ್ವಾಮೀಜಿ ಮದರಾಸಿನಿಂದ ಖೇತ್ರಿಗೆ ಹೊರಟುನಿಂತರು. ಹೊರಡುವ ದಿನ ಅತ್ಯಂತ ಹೃದಯಸ್ಪರ್ಶಿಯಾದ ದೃಶ್ಯವೇರ್ಪಟ್ಟಿತು. ಶಿಷ್ಯರೆಲ್ಲ ಸ್ವಾಮೀಜಿಯ ಪಾದಗಳಿಗೆ ಸಾಷ್ಟಾಂಗ ಪ್ರಣಾಮ ಮಾಡಿ, ಆಶೀರ್ವದಿಸುವಂತೆ ಬೇಡಿಕೊಂಡರು. ಎಲ್ಲರನ್ನೂ ಸ್ವಾಮೀಜಿ ಹೃತ್ಪೂರ್ವಕ ವಾಗಿ ಹರಸಿದರು. ಅವರೊಂದಿಗೆ ಎಲ್ಲರೂ ರೈಲು ನಿಲ್ದಾಣಕ್ಕೆ ಬಂದರು. ಟ್ರೈನು ಹೊರಡುತ್ತಿ ದ್ದಂತೆ ಶಿಷ್ಯರೆಲ್ಲ ಆಕಾಶ ಮಾರ್ದನಿಸುವಂತೆ ಜಯಕಾರ ಮಾಡಿದರು. ಸ್ವಾಮೀಜಿ ಬಾಗಿಲಲ್ಲಿ ನಿಂತು ಆಶೀರ್ವಾದಪೂರ್ವಕವಾಗಿ ಬಲಗೈಯನ್ನು ಬೀಸುತ್ತಿದ್ದಂತೆ ಟ್ರೈನು ಸಾಗಿ ಕಣ್ಮರೆ ಯಾಯಿತು. ಶಿಷ್ಯರು ಕಣ್ಣೊರೆಸಿಕೊಂಡು, ಬರಿದಾದ ಹೃದಯದೊಂದಿಗೆ ಹಿಂದಿರುಗಿದರು.</p>
<p>ಖೇತ್ರಿಗೆ ಹೋಗುವ ದಾರಿಯಲ್ಲಿ ಸ್ವಾಮೀಜಿ, ಮುಂಬಯಿ ಹಾಗೂ ವಾಪಿಂಗನದಲ್ಲಿ ಕೆಲದಿನ ಗಳ ಮಟ್ಟಿಗೆ ಇಳಿದುಕೊಂಡರು. ಮುಂಬಯಿಯಲ್ಲಿ ಅವರು ಅಮೆರಿಕೆಗೆ ಹೋಗುವ ಹಡಗಿನಲ್ಲಿ ತಮ್ಮ ಸ್ಥಳವನ್ನು ಕಾದಿರಿಸಿಕೊಳ್ಳಬೇಕಾದ ಕೆಲಸವಿತ್ತು. ಇಲ್ಲಿ ಅವರು ಒಬ್ಬ ಪಂಡಿತನ ಮನೆ ಯಲ್ಲಿ ಇಳಿದುಕೊಂಡರು. ಅದೇ ಸಮಯಕ್ಕೆ ಕರಾಚಿಯಿಂದ ದೋಣಿಯಲ್ಲಿ ಮುಂಬಯಿಗೆ ಬಂದಿದ್ದ ಬ್ರಹ್ಮಾನಂದರೂ ತುರೀಯಾನಂದರೂ ಹೇಗೋ ಸ್ವಾಮೀಜಿಯ ಇರವನ್ನು ಕಂಡು ಕೊಂಡು ಪಂಡಿತನ ಮನೆಗೆ ಬಂದುಬಿಟ್ಟರು ! ಅನಿರೀಕ್ಷಿತವಾಗಿ ತಮ್ಮ ಪ್ರಿಯ ಗುರುಭಾಯಿ ಗಳನ್ನು ಕಂಡು ಸ್ವಾಮೀಜಿ ಆನಂದಾಶ್ಚರ್ಯಗೊಂಡರು. ಬಳಿಕ, ಇವರಿಬ್ಬರನ್ನೂ ತಮ್ಮ ಆತಿಥೇಯನಾದ ಪಂಡಿತ ಅಷ್ಟೊಂದು ಆದರಿಂದ ನೋಡಿಕೊಳ್ಳಲಾರನೆಂದು ಊಹಿಸಿ ಅವರೊಂದಿಗೆ ಕಾಳೀಪದ ಘೋಷ್ ಎಂಬವನ ಮನೆಗೆ ಹೋದರು. ಶ್ರೀರಾಮಕೃಷ್ಣರ ಗೃಹೀ ಭಕ್ತನಾದ ಕಾಳೀಪದ ಮುಂಬಯಿಯಲ್ಲಿ ಉದ್ಯೋಗದಲ್ಲಿದ್ದ. ಈ ಮೂವರನ್ನೂ ಅವನು ಅತ್ಯಾದರದಿಂದ ಸ್ವಾಗತಿಸಿದ. ಅವರಿಗೆ ಮುಂಬಯಿಯ ಅನೇಕ ಪ್ರೇಕ್ಷಣೀಯ ಸ್ಥಳಗಳನ್ನು ತೋರಿಸಿದ. ತಾವು ಅಮೆರಿಕೆಗೆ ಹೋಗಲಿರುವ ವಿಷಯವನ್ನು ತಮ್ಮ ಗುರುಭಾಯಿಗಳಿಗೆ ತಿಳಿಸಿದ ಸ್ವಾಮೀಜಿ, ತುರೀಯಾನಂದರಿಗೆ ಹೇಳುತ್ತಾರೆ, “ಹರಿಭಾಯ್, ಅಲ್ಲಿ ಏನೇನು ನಡೆಯುತ್ತಿದೆ ಯೆಂದು ನೀನು ಕೇಳಿದ್ದೀಯೋ ಅವೆಲ್ಲ ಇದಕ್ಕಾಗಿ. ಇದಕ್ಕಾಗಿಯೇ ಅಲ್ಲಿ ಪ್ರತಿಯೊಂದು ವ್ಯವಸ್ಥೆಯೂ ಆಗುತ್ತಿದೆ !” ‘ಇದಕ್ಕಾಗಿ’ ಎನ್ನುವಾಗ ಸ್ವಾಮೀಜಿ ತಮ್ಮ ಎದೆಯನ್ನು ತಟ್ಟಿ ತೋರಿಸಿಕೊಳ್ಳುತ್ತಾರೆ. ಎಂದರೆ ಅಮೆರಿಕೆಯಲ್ಲಿ ವಿಶ್ವಧರ್ಮ ಸಮ್ಮೇಳನವೆಂಬುದು ಏರ್ಪಾಟಾಗುತ್ತಿರುವುದು ತಮಗಾಗಿಯೇ ; ತಾವು ಆ ವಿಶ್ವವೇದಿಕೆಯ ಮೇಲೆ ನಿಂತು ಸರ್ವಧರ್ಮ ಗಳ ಸಮನ್ವಯದ ಸಂದೇಶವನ್ನೂ ಸನಾತನ ಹಿಂದೂಧರ್ಮದ ಘನತೆಯನ್ನೂ ಸಾರುವು ದಕ್ಕಾಗಿಯೇ ಎಂಬುದು ಅವರ ಮಾತಿನ ಅರ್ಥ. ಇದೀಗ ಅವರ ಆತ್ಮವಿಶ್ವಾಸ ಎಷ್ಟರ ಮಟ್ಟಿಗೆ ಜಾಗೃತವಾಗಿದೆಯೆಂಬುದನ್ನು ನಾವಿಲ್ಲಿ ನೋಡಬಹುದು.</p>
<p>ಸ್ವಾಮೀಜಿ ಕಾಳೀಪದ ಘೋಷನ ಮನೆಯಲ್ಲಿದ್ದಾಗ, ಪ್ರತಿದಿನವೂ ಹಲವಾರು ಜನ ಅವರ ದರ್ಶನಾರ್ಥಿಗಳಾಗಿ ಬರುತ್ತಿದ್ದರು. ಇವರೊಂದಿಗೆ ಸ್ವಾಮೀಜಿ ಧಾರ್ಮಿಕ-ಆಧ್ಯಾತ್ಮಿಕ ವಿಚಾರಗಳ ಕುರಿತಾಗಿ ಸಂಭಾಷಣೆ, ಪ್ರವಚನಗಳನ್ನು ನಡೆಸುತ್ತಿದ್ದರು. ಆದರೆ ಒಂದು ಸಂಜೆ ಅವರಿಗೆ ಸ್ವಲ್ಪ ಅನಾರೋಗ್ಯವಾಗಿತ್ತು. ಆದ್ದರಿಂದ ಅಂದಿನ ಮಟ್ಟಿಗೆ ತಮ್ಮ ಬದಲು ಮಾತನಾಡುವಂತೆ ತುರೀಯಾನಂದರನ್ನು ಕೇಳಿಕೊಂಡರು. ತುರೀಯಾನಂದರು ಒಲ್ಲದ ಮನಸ್ಸಿನಿಂದಲೇ ಒಪ್ಪಿ ಕೊಂಡು, ಅಂದು ಕೆಲವು ಮಾತುಗಳನ್ನಾಡಿದರು. ಅವರು ತ್ಯಾಗ-ವೈರಾಗ್ಯಕ್ಕೆ ವಿಶೇಷ ಒತ್ತುಕೊಟ್ಟು ಮಾತನಾಡಿರಬೇಕು ; ಆದ್ದರಿಂದ ಆಮೇಲೆ ಸ್ವಾಮೀಜಿ ಅವರಿಗೆ ಹೇಳಿದರು, “ಹರಿಭಾಯ್, ಏನಿದು ! ಅವರೆಲ್ಲ ಗೃಹಸ್ಥರು ಎಂಬುದನ್ನು ಮರೆತುಬಿಟ್ಟೆಯಾ ? ನೀನು ಅವರಿಗೆ ಸಂಪೂರ್ಣ ತ್ಯಾಗ-ವೈರಾಗ್ಯಗಳ ಬಗ್ಗೆ ಹೇಳಿಬಿಟ್ಟೆಯಲ್ಲ ! ನೀನೊಬ್ಬ ಸಂನ್ಯಾಸಿಯಾಗಿರಬಹುದು, ಆದರೆ ಅವರೆಲ್ಲ ಸಂಸಾರಸ್ಥರು. ಅವರಿಗೆ ಉಪಯೋಗವಾಗುವಂತಹ ಇನ್ನೇನಾದರೂ ವಿಷಯಗಳನ್ನು ಹೇಳಬೇಕಾಗಿತ್ತು. ನೀನು ಹೇಳಿದ್ದನ್ನು ಕೇಳಿ ಅವರೆಲ್ಲ ಹೆದರಿ ಕಂಗಾಲಾಗಿಬಿಡುತ್ತಾರೆ ! ಆದ್ದರಿಂದ ಅವರಿಗೆ ಸುಲಭವಾಗಿ ಎಟುಕುವಂತಹ ವಿಚಾರಗಳನ್ನು ತಿಳಿಸಿಕೊಡಬೇಕಿತ್ತು.” ಸ್ವಾಮೀಜಿ ಹೀಗೆ ಆಕ್ಷೇಪಿಸಿದಾಗ ತುರೀಯಾನಂದರು ತಮ್ಮ ಕಷ್ಟವನ್ನು ವಿವರಿಸಿದರು, “ಹೌದು, ನೀನು ಹೇಳು ವುದು ಸರಿಯೇ. ಆದರೆ ಏನಾಯಿತೆಂದರೆ, ನಾನು ಹೇಳುತ್ತಿರುವುದನ್ನೆಲ್ಲ ನೀನು ಕೇಳಿಸಿಕೊಳ್ಳುತ್ತಿ ದ್ದೀಯೆ ಎಂಬ ಭಯವಿತ್ತು. ಆದ್ದರಿಂದ ಇವರಿಗೆ ಸಣ್ಣಪುಟ್ಟ ವಿಚಾರಗಳನ್ನೆಲ್ಲ ಹೇಳಬಾರದು, ಸ್ವಲ್ಪ ತೂಕವಾದ ವಿಷಯಗಳನ್ನೇ ಹೇಳಬೇಕು ಎಂದು ಆಲೋಚಿಸಿ ಹಾಗೆ ಮಾತನಾಡಿದೆ ಅಷ್ಟೆ!”</p>
<p>ಮುಂಬಯಿಯಲ್ಲಿ ಕೆಲದಿನಗಳಿದ್ದು, ಸ್ವಾಮೀಜಿ ಜಗಮೋಹನನೊಂದಿಗೆ ಖೇತ್ರಿಗೆ ಹೊರ ಟರು. ಬ್ರಹ್ಮಾನಂದರೂ ತುರೀಯಾನಂದರೂ ಆಬು ರಸ್ತೆಯ ನಿಲ್ದಾಣದವರೆಗೂ ಬಂದು, ಅಲ್ಲಿಂದ ತಮ್ಮ ದಾರಿ ತಾವು ಹಿಡಿದರು. ಜೈಪುರದವರೆಗೂ ಸ್ವಾಮೀಜಿ ಟ್ರೈನಿನಲ್ಲಿ ಪ್ರಯಾಣ ಮಾಡಿದರು. ಉಳಿದ ದೂರವನ್ನು ಗಾಡಿಯಲ್ಲಿ ಕ್ರಮಿಸಿ, ಏಪ್ರಿಲ್ ೨೧ರಂದು ಸಂಜೆಯ ಹೊತ್ತಿಗೆ ಖೇತ್ರಿ ನಗರವನ್ನು ತಲುಪಿದರು. ಆಗ ಖೇತ್ರಿಯಲ್ಲಿ ಅತ್ಯಂತ ವಿಜೃಂಭಣೆಯಿಂದ ಉತ್ಸವ ನಡೆಯುತ್ತಿತ್ತು. ಇಡೀ ಅರಮನೆಯೇ ದೀಪಗಳಿಂದ ಬೆಳಗುತ್ತಿತ್ತು. ನವಜಾತ ರಾಜಕುಮಾರನನ್ನು ಸ್ವಾಗತಿಸಲು ಸಮಸ್ತ ನಗರವೇ ಸಿಂಗರಿಸಿಕೊಂಡು ಸಿದ್ಧವಾದಂತಿತ್ತು. ಎಲ್ಲೆಲ್ಲೂ ಸಂಗೀತ-ನೃತ್ಯ- ರಂಜನೆಗಳು ನಡೆಯುತ್ತಿದ್ದುವು. ಸ್ವಾಮೀಜಿಯನ್ನು ಹೊತ್ತ ಸಾರೋಟು ಅರಮನೆಯ ಬಳಿಗೆ ಬರುತ್ತಿದ್ದಂತೆಯೇ ಅವರಿಗೆ ಭವ್ಯ ಸ್ವಾಗತ ನೀಡಲಾಯಿತು. ಖೇತ್ರಿ ರಾಜ್ಯದ ಹಾಗೂ ನೆರೆರಾಜ್ಯ ಗಳ ಹಲವಾರು ಪ್ರಮುಖ ವ್ಯಕ್ತಿಗಳಿಂದ ಆವೃತನಾಗಿ, ಸಾಲಂಕೃತ ಪೀಠದಲ್ಲಿ ಆಸೀನನಾಗಿದ್ದ ರಾಜಾ ಅಜಿತ್​ಸಿಂಗ್, ಸ್ವಾಮೀಜಿಯ ಬರವನ್ನೇ ನಿರೀಕ್ಷಿಸುತ್ತ ಕುಳಿತಿದ್ದ. ಮುನ್ಷಿ ಜಗಮೋಹನ ಲಾಲ್ ಅವರನ್ನು ಸಾಂಪ್ರದಾಯಿಕವಾಗಿ ಕರೆತಂದಾಗ, ರಾಜ ತನ್ನ ಪರಮಪೂಜ್ಯ ಗುರುವಿಗೆ ಉದ್ದಂಡ ಪ್ರಣಾಮ ಮಾಡಿದ. ಸ್ವಾಮೀಜಿ ಅವನನ್ನು ಆಶೀರ್ವದಿಸಿ ಮೇಲೆತ್ತಿದರು. ಬಳಿಕ ಅಲ್ಲಿ ಉಪಸ್ಥಿತರಿದ್ದವರೆಲ್ಲ ಅವರಿಗೆ ಬಾಗಿ ನಮಿಸಿದರು. ಅನಂತರ ಸ್ವಾಮೀಜಿಯನ್ನು ಅವರಿಗಾಗಿ ಕಾದಿರಿಸಿದ್ದ ಗೌರವಾಸನದ ಬಳಿಗೆ ಕರೆದೊಯ್ಯಲಾಗುತ್ತಿದ್ದಂತೆ ಆಸ್ಥಾನ ಗಾಯಕರು ಸ್ವಾಗತಗೀತೆ ಯೊಂದನ್ನು ಹಾಡಿದರು. ಬಳಿಕ ರಾಜ ಅಲ್ಲಿ ನೆರೆದಿದ್ದ ಮಹಾಸಭಿಕರಿಗೆ ಔಪಚಾರಿಕವಾಗಿ ಸ್ವಾಮೀಜಿಯ ಪರಿಚಯ ಮಾಡಿಕೊಟ್ಟ. ಅವರ ಅಪಾರ ಕೃಪೆಯ ಫಲವಾಗಿಯೇ ತನಗೆ ಈ ಗಂಡುಸಂತಾನವಾಯಿತು ಎಂದು ಹೇಳಿದ. ಅಲ್ಲದೆ, ಸನಾತನಧರ್ಮವನ್ನು ಪ್ರಸಾರ ಮಾಡುವುದ ಕ್ಕಾಗಿ ಅವರು ಅಮೆರಿಕೆಗೆ ಹೋಗಲಿದ್ದಾರೆ ಎಂಬುದನ್ನು ತಿಳಿಸಿದ. ಇದನ್ನು ಕೇಳಿ ಸಭಿಕರೆಲ್ಲ ಸಂತೋಷದಿಂದ ಕರತಾಡನ ಮಾಡಿದರು. ಬಳಿಕ ಸ್ವಾಮೀಜಿಯವರಿಂದ ಆಶೀರ್ವಾದ ಮಾಡಿ ಸಲು ಮಗುವನ್ನು ಅಂತಃಪುರದಿಂದ ಕರೆತರಲಾಯಿತು. ರಾಜ ಆನಂದದಲ್ಲಿ ಮೈಮರೆತಿದ್ದ.</p>
<p>ಸ್ವಾಮೀಜಿ ಖೇತ್ರಿಯಲ್ಲಿ ಈ ಸಲ ಸುಮಾರು ಮೂರು ವಾರಗಳವರೆಗೆ ಉಳಿದುಕೊಂಡರು. ರಾಜನೊಂದಿಗೆ ಹಲವಾರು ವಿಷಯಗಳ ಬಗ್ಗೆ ಮಾತನಾಡುತ್ತ ತಮ್ಮ ಹೆಚ್ಚಿನ ಸಮಯವನ್ನು ಕಳೆದರು. ಅವರನ್ನು ಬೀಳ್ಗೊಡಲು ಅಜಿತ್​ಸಿಂಗನಿಗೆ ಇಷ್ಟವೇ ಇಲ್ಲ. ಇನ್ನಷ್ಟು ದಿನ ಸ್ವಾಮೀಜಿ ಇಲ್ಲಿಯೇ ಇರಲಿ ಎಂದು ಅವನ ಬಯಕೆ. ಕಡೆಗೆ ಸ್ವಾಮೀಜಿ “ನಾನಿನ್ನು ಮುಂಬಯಿಗೆ ಹೊರಡಲೇ ಬೇಕು. ಅಮೆರಿಕೆಗೆ ಹೋಗಲು ನಾನಿನ್ನೂ ಸಿದ್ಧತೆಗಳನ್ನು ಮಾಡಿಕೊಳ್ಳಬೇಕಾಗಿದೆ” ಎಂದಾಗ ಅವ ರನ್ನು ಕಳಿಸಿಕೊಡಲು ಒಪ್ಪಲೇಬೇಕಾಯಿತು. ಅವರೊಂದಿಗೆ ತಾನೂ ಜೈಪುರದವರೆಗೆ ಹೋಗಲು ಅವನು ಇಚ್ಛಿಸಿದ. ಆದರೆ ಹಾಗೆ ಮಾಡದಿರುವಂತೆ ಸ್ವಾಮೀಜಿ ಅವನ ಮನವೊಲಿಸಿದರು.</p>
<p>ಮೇ ೧ಂರಂದು ಬೀಳ್ಕೊಡುಗೆಯ ಸಮಾರಂಭವೊಂದನ್ನು ಆಚರಿಸಲಾಯಿತು. ಬಳಿಕ ಸ್ವಾಮೀಜಿ, ಮುನ್ಷಿ ಜಗಮೋಹನಲಾಲ್​ನೊಂದಿಗೆ ಗಾಡಿಯಲ್ಲಿ ಹೊರಟರು. ಮುಂಬಯಿಯ ವರೆಗೂ ಹೋಗಿ, ಅಲ್ಲಿಂದ ಸ್ವಾಮೀಜಿ ಅಮೆರಿಕೆಗೆ ಹೊರಡಲು ಬೇಕಾದ ಸಕಲ ವ್ಯವಸ್ಥೆಗಳನ್ನೂ ಮಾಡಿಬರುವಂತೆ ಮಹಾರಾಜನು ಜಗಮೋಹನನಿಗೆ ತಿಳಿಸಿದ್ದ. ಇನ್ನು ಮುಂದೆ ತಮ್ಮನ್ನು ‘ಸಚ್ಚಿದಾನಂದ’, ‘ವಿವಿದಿಶಾನಂದ’ ಮೊದಲಾದ ಹೆಸರುಗಳಿಗೆ ಬದಲಾಗಿ, ‘ಸ್ವಾಮಿ ವಿವೇಕಾ ನಂದ’ ಎಂಬ ಹೆಸರಿನಿಂದಲೇ ಕರೆದುಕೊಳ್ಳುವಂತೆ ಅಜಿತ್​ಸಿಂಗ್ ಅವರನ್ನು ಬೇಡಿಕೊಂಡಿದ್ದ. ಅದಕ್ಕೊಪ್ಪಿ ಸ್ವಾಮೀಜಿ, ತಮ್ಮನ್ನು ವಿವೇಕಾನಂದರೆಂಬ ಹೆಸರಿನಿಂದಲೇ ಕರೆದುಕೊಳ್ಳಲಾರಂಭಿಸಿ ದರು. ಮತ್ತು ಆ ಹೆಸರಿನಿಂದಲೇ ವಿಶ್ವವಿಖ್ಯಾತರಾದರು.</p>
<p>ಮುಂಬಯಿಗೆ ಹೋಗುವ ದಾರಿಯಲ್ಲಿ ಸ್ವಾಮೀಜಿ, ಆಬು ರಸ್ತೆಯ ನಿಲ್ದಾಣದ ಬಳಿ, ಹಿಂದೆ ಪರಿವ್ರಾಜಕ ದಿನಗಳಲ್ಲಿ ತಮ್ಮ ಆತಿಥೇಯನಾಗಿದ್ದ ಒಬ್ಬ ರೈಲ್ವೆ ನೌಕರನ ಮನೆಯಲ್ಲಿ ಒಂದು ರಾತ್ರಿ ಉಳಿದುಕೊಂಡರು. ಸ್ವಾಮೀಜಿ ಈ ದಾರಿಯಾಗಿ ಹೋಗುತ್ತಾರೆಂದು ತಿಳಿದು ಬ್ರಹ್ಮಾ ನಂದರೂ ತುರೀಯಾನಂದರೂ ಮೌಂಟ್ ಅಬುವಿನಿಂದ ಇಷ್ಟು ದೂರ ಪ್ರಯಾಣ ಮಾಡಿ ಬಂದಿದ್ದರು. ಮರುದಿನ ಅಲ್ಲಿಂದ ಹೊರಡುವ ಮುನ್ನ ಸ್ವಾಮೀಜಿ ತುರೀಯಾನಂದರಿಗೆ “ರಾಖಾಲನನ್ನು ಅವನಷ್ಟಕ್ಕೆ ಬಿಟ್ಟು ನೀನು ಮಠಕ್ಕೆ ಹಿಂದಿರುಗು. ಅಲ್ಲಿ ಗುರುಮಹಾರಾಜರ ಕಾರ್ಯ ಮಾಡುತ್ತ ಮಠದ ಅಭಿವೃದ್ಧಿಯ ಕಡೆಗೆ ಗಮನ ಕೊಡು” ಎಂದು ಆಜ್ಞೆ ಮಾಡಿದರು. ತಾವು ಪರಿವ್ರಾಜಕರಾಗಿ ಸುತ್ತುತ್ತಿದ್ದರೂ ಸ್ವಾಮೀಜಿಗೆ ಮಠದ ಕುರಿತಾದ ಚಿಂತೆ ಇದ್ದೇಇತ್ತು ಎಂಬುದು ಇಲ್ಲಿ ವ್ಯಕ್ತವಾಗುತ್ತದೆ.</p>
<p>ತಮ್ಮ ಗುರುಭಾಯಿಗಳೊಂದಿಗೆ ಮಾತನಾಡುತ್ತ ಸ್ವಾಮೀಜಿ ತಮ್ಮ ಅಂತರಂಗದಲ್ಲಿ ದಾವಾ ನಲದಂತೆ ಕುದಿಯುತ್ತಿದ್ದ ಭಾವನೆಗಳನ್ನು ಹೊರಗೆಡವಿದರು. ಅವರು ಅಮೆರಿಕೆಗೆ ಹೋಗುವ ಮೊದಲು ಅವರನ್ನು ಕಡೆಯಬಾರಿ ಭೇಟಿ ಮಾಡಿದ ಈ ಸಂದರ್ಭವನ್ನು ನೆನಪಿಸಿಕೊಂಡು ಮುಂದೊಮ್ಮೆ ಸ್ವಾಮಿ ತುರೀಯಾನಂದರು ಹೇಳುತ್ತಾರೆ : “ಅಂದು ಸ್ವಾಮೀಜಿ ಆಡಿದ ಮಾತು ಗಳೆಲ್ಲ ನನ್ನ ಮನಸ್ಸಿನ ಮೇಲೆ ಅಚ್ಚಳಿಯದ ಮುದ್ರೆಯೊತ್ತಿವೆ. ಅವರು ಅತ್ಯಂತ ಕಳಕಳಿಯಿಂದ, ತಮ್ಮ ಭಾವದಾಳದಿಂದ ಆಡಿದ ಪ್ರತಿಯೊಂದು ಶಬ್ದವೂ ಪ್ರತಿಯೊಂದು ಉಚ್ಚಾರವೂ ಇಂದಿಗೂ ನನ್ನ ಕಿವಿಗಳಲ್ಲಿ ಪ್ರತಿಧ್ವನಿಸುತ್ತಿದೆ. ಅವರು ಹೇಳಿದರು, ‘ಹರಿಭಾಯ್, ನೀನು ಯಾವುದನ್ನು “ಧರ್ಮ” ಎಂದು ಕರೆಯುತ್ತೀಯೋ ಅದೆಲ್ಲ ನನಗಿನ್ನೂ ಅರ್ಥವಾಗುತ್ತಿಲ್ಲ. . .’ ಹೀಗೆ ಹೇಳುತ್ತಿರುವಾಗಲೇ ಅವರ ಮುಖವನ್ನು ಒಂದು ತೀವ್ರ ದುಃಖದ ಭಾವ ಆವರಿಸಿ ಕೊಂಡಿತು. ಉದ್ವೇಗದಿಂದ ಅವರ ಇಡೀ ಶರೀರ ಅದುರಲಾರಂಭಿಸಿತು. ತಮ್ಮ ಎದೆಯ ಮೇಲೆ ಕೈಯನ್ನಿಟ್ಟುಕೊಂಡು ಅವರು ಮತ್ತೆ ಉದ್ಗರಿಸಿದರು, ‘ಆದರೆ . . . ಆದರೆ ನನ್ನ ಹೃದಯ ಮಾತ್ರ ತುಂಬ ವಿಶಾಲಗೊಂಡಿದೆ. ನಾನೀಗ ಭಾವಿಸುವುದನ್ನು ಕಲಿತಿದ್ದೇನೆ. ನಂಬು ನನ್ನನ್ನು–ನಾನೀಗ ನಿಜಕ್ಕೂ ಅತ್ಯಂತ ಗಾಢವಾಗಿ ಭಾವಿಸಬಲ್ಲೆ.’ ಅಷ್ಟರಲ್ಲೇ ಭಾವಾತಿಶಯದಿಂದ ಅವರ ಸ್ವರ ಗದ್ಗದವಾಯಿತು. ಮತ್ತೆ ಅವರ ಬಾಯಿಂದ ಮಾತು ಹೊರಡದಾಯಿತು. ಅವರ ಕಂಗಳಿಂದ ಆಶ್ರುಧಾರೆ ಹರಿಯಲಾರಂಭಿಸಿತು. ಸ್ವಲ್ಪ ಹೊತ್ತಿನವರೆಗೆ ಗಾಢ ನೀರವತೆ ತಾನೇ ತಾನಾಯಿತು.”</p>
<p>ಮುಂದೆ ಈ ಘಟನೆಯನ್ನು ತಮ್ಮ ಶಿಷ್ಯರೆದುರು ಬಣ್ಣಿಸುತ್ತಿದ್ದಂತೆ, ತುರೀಯಾನಂದರಿಗೇ ಭಾವವುಕ್ಕಿ ಬಂದಿತು. ಅವರ ಕಣ್ಣುಗಳಲ್ಲೂ ನೀರು ತುಂಬಿತು. ತಮ್ಮ ಭಾವಾವೇಶವನ್ನು ಬಲವಂತವಾಗಿ ಒತ್ತಿಹಿಡಿಯುತ್ತ ಸ್ವಲ್ಪ ಹೊತ್ತು ಹಾಗೇ ಸುಮ್ಮನೆ ಕುಳಿತರು. ಬಳಿಕ ಧೀರ್ಘ ಶ್ವಾಸ ಬಿಡುತ್ತ ಮತ್ತೆ ಹೇಳಿದರು, “ಸ್ವಾಮೀಜಿ ಹಾಗೆ ಮಾತನಾಡಿದಾಗ ನನ್ನ ಮನಸ್ಸಿನಲ್ಲಿ ಸುಳಿದ ಭಾವನೆಯೇನೆಂದು ಊಹಿಸಬಲ್ಲೆಯಾ ? ನನಗನ್ನಿಸಿತು–‘ಇವೆಲ್ಲ ಬುದ್ಧ ಭಗವಂತನ ಮಾತು ಗಳಲ್ಲವೆ ! ಈ ಭಾವನೆಗಳೆಲ್ಲ ತದ್ವತ್ ಬುದ್ಧನದೇ ಅಲ್ಲವೆ !’ ಎಂದು. ಮಾನವತೆಯ ದುಃಖ ಸಂಕಟಗಳೇ ಅವರ ವ್ಯಕ್ತಿತ್ವದಲ್ಲಿ ಮಿಡಿಯುವುದನ್ನು ನಾನು ಸ್ಪಷ್ಟವಾಗಿ ಕಂಡೆ. ಅವರ ಹೃದಯವು ಮನುಕುಲದ ಕಷ್ಟಕಾರ್ಪಣ್ಯಗಳನ್ನೆಲ್ಲ ಗುಣಪಡಿಸುವ ಯಾವುದೋ ಒಂದು ಮುಲಾಮು ತಯಾರಾಗುತ್ತಿದ್ದ ಕೊಳಗದಂತಿತ್ತು.”</p>
<p>ಸಮಸ್ತ ಭಾರತದಲ್ಲಿ ತಾಂಡವವಾಡುತ್ತಿದ್ದ ದಾರಿದ್ರ್ಯ, ರೋಗ, ಅಜ್ಞಾನ, ಮೌಢ್ಯಗಳನ್ನೆಲ್ಲ ಕಂಡು ಸ್ವಾಮೀಜಿಯ ಮನಸ್ಸು ಜರ್ಜರಿತವಾಗಿತ್ತು. ಸಾಲದಕ್ಕೆ ಆಗ ಭಾರತವು ಪಾರತಂತ್ರ್ಯದ ಶೃಂಖಲೆಯಲ್ಲಿ ಸಿಕ್ಕಿಬಿದ್ದಿತ್ತು. ಆಂಗ್ಲರ ದಬ್ಬಾಳಿಕೆ ಪರಮಾವಧಿಯಲ್ಲಿದ್ದ ಕಾಲ ಅದು. ಒಬ್ಬ ಯಃಕಶ್ಚಿತ್ ಐರೋಪ್ಯನೂ ಭಾರತೀಯನನ್ನು ಹಿಯಾಳಿಸುತ್ತಿದ್ದ. ಆದರೆ ಹೀಗೆ ಆತ್ಮಗೌರವಕ್ಕೆ ಧಕ್ಕೆ ತರುವ ಸಂದರ್ಭವುಂಟಾದಾಗಲೆಲ್ಲ ಸ್ವಾಮೀಜಿ ಅದನ್ನು ತೀವ್ರವಾಗಿ ಪ್ರತಿಭಟಿಸುತ್ತಿದ್ದರು. ಈಗ ಅವರು ಆಬುವಿನ ರೈಲುನಿಲ್ದಾಣದಲ್ಲಿದ್ದಾಗಲೇ ಇಂತಹ ಒಂದು ಘಟನೆ ನಡೆಯಿತು.</p>
<p>ಮೊದಲನೇ ದರ್ಜೆಯ ಬೋಗಿಯಲ್ಲಿ ಜಗಮೋಹನಲಾಲನೊಂದಿಗೆ ಕುಳಿತಿದ್ದ ಸ್ವಾಮೀಜಿ, ತಮ್ಮ ವಿಶ್ವಾಸಿಯಾದ ಒಬ್ಬ ಬಂಗಾಳೀ ಸಭ್ಯನೊಂದಿಗೆ ಮಾತನಾಡುತ್ತಿದ್ದರು. ಈತನೂ ಒಬ್ಬ ರೈಲ್ವೇ ನೌಕರನೇ. ಟ್ರೈನು ಹೊರಡುವವರೆಗೂ ಅವರೊಂದಿಗೆ ಮಾತನಾಡಲು ಈತ ಅಲ್ಲಿ ಕುಳಿತಿದ್ದ. ಆಗ ಅಲ್ಲಿಗೆ ಬಂದ ಒಬ್ಬ ಐರೋಪ್ಯ ಟಿಕೆಟ್ ಕಲೆಕ್ಟರ್ (ಟಿ. ಸಿ.), ಯಾವುದೋ ಇಲ್ಲದ ಕಾನೂನನ್ನು ತೆಗೆದು, “ಇಳಿಯಯ್ಯಾ ಕೆಳಗೆ” ಎಂದು ಈತನಿಗೆ ಒರಟಾಗಿ ಹೇಳಿದ. ತಾನು ಐರೋಪ್ಯ, ಬಿಳಿ ಚರ್ಮದವನು ಎಂಬಷ್ಟೇ ಕಾರಣಕ್ಕೆ ಅವನ ಈ ಜಬರದಸ್ತು. ಆದರೆ ಆ ಬಂಗಾಳೀ ವ್ಯಕ್ತಿಯೂ ರೈಲ್ವೆಯವನೇ ಆದ್ದರಿಂದ, “ನಾನು ಕೆಳಗಿಳಿಯಬೇಕೆಂಬುದಕ್ಕೆ ಯಾವ ಕಾನೂನೂ ಇಲ್ಲ” ಎಂದು ಸೌಮ್ಯವಾಗಿಯೇ ಪ್ರತಿಭಟಿಸಿದ. ಆಗ ಆ ಟಿ. ಸಿ. ಗೆ, ಈ ಭಾರತೀಯ ತನಗೇ ಎದುರುತ್ತರ ಕೊಡುತ್ತಾನಲ್ಲ ಎಂದು ಇನ್ನಷ್ಟು ಸಿಟ್ಟೇರಿತು. ಇದನ್ನು ಕಂಡು ಸ್ವಾಮೀಜಿ ಮಧ್ಯೆ ಪ್ರವೇಶಿಸಿದರು. ತಕ್ಷಣ ಅವನು ಇವರ ಕಡೆಗೆ ತಿರುಗಿ “ತುಮ್ ಕಾಹೆ ಬಾತ್ ಕರ್​ತೇ ಹೋ ?–ನೀನ್ಯಾರಯ್ಯ ಮಧ್ಯೆ ಮಾತನಾಡುವುದಕ್ಕೆ ?” ಎಂದು ತೀಕ್ಷ್ಣವಾಗಿ ಹೇಳಿದ. ಹಿಂದಿ ಯಲ್ಲಿ ‘ತುಮ್​’ ಎಂದರೆ ನೀನು ಎಂದರ್ಥ. ಈ ಶಬ್ದವನ್ನು ನಮ್ಮ ಸ್ನೇಹಿತರನ್ನು ಇಲ್ಲವೆ ನಮ ಗಿಂತ ಕೆಳಗಿನವರನ್ನು ಸಂಬೋಧಿಸುವಾಗ ಉಪಯೋಗಿಸಬಹುದು. ಆದರೆ ಸಮಾನಸ್ಕಂಧರನ್ನು ಇಲ್ಲವೆ ನಮಗಿಂತ ಮೇಲಿನವರನ್ನು ಅಥವಾ ಅಪರಿಚಿತರನ್ನು ಸಂಬೋಧಿಸುವಾಗ ‘ಆಪ್​’ (ನೀವು, ತಾವು) ಎಂದೇ ಹೇಳಬೇಕು. ಆ ಟಿ. ಸಿ. ಅವಮರ್ಯಾದೆಯಾಗಿ ಮಾತನಾಡಿದಾಗ ಸ್ವಾಮೀಜಿಗೆ ಕೋಪ ಬಂದಿತು. ಈತ ತಮ್ಮನ್ನು ‘ನೀನು’ ಎಂದು ಕರೆದನೆಂಬ ಕಾರಣಕ್ಕಾಗಿ ಮಾತ್ರವಲ್ಲ ; ‘ತಾನು ಐರೋಪ್ಯ, ಈ ಭಾರತೀಯರು ತಮ್ಮ ಗುಲಾಮರು’ ಎಂಬ ಅವನ ಧೋರಣೆಯನ್ನು ಕಂಡು. ತಕ್ಷಣ ಸ್ವಾಮೀಜಿ ಇಂಗ್ಲಿಷಿನಲ್ಲಿ ಆರ್ಭಟಿಸಿದರು, “ಏನು, ‘ತುಮ್​’ ಎನ್ನುತ್ತಿದ್ದೀರಲ್ಲ, ಏನು ಸಮಾಚಾರ ? ಮರ್ಯಾದೆಯಾಗಿ ನಡೆದುಕೊಳ್ಳಲು ಬರುವುದಿಲ್ಲವೆ ? ಮೊದಲನೇ ಮತ್ತು ಎರಡನೇ ದರ್ಜೆಯ ಪ್ರಯಾಣಿಕರೊಂದಿಗೆ ವ್ಯವಹರಿಸುವವರು ನೀವು. ನೋಡಿದರೆ ನಿಮಗೇ ಸಭ್ಯತೆ ಎಂದರೇನೆಂದು ತಿಳಿದಿಲ್ಲ ! ‘ಆಪ್​’ ಎಂದು ಹೇಳಲು ಬರುವು ದಿಲ್ಲವೆ ?” ಹೀಗೆ ಸ್ವಾಮೀಜಿ ದಬಾಯಿಸಿದಾಗ ಆ ಟಿ. ಸಿ. ತಣ್ಣಗಾಗಿ ಕ್ಷಮೆ ಕೇಳಲು ಹೊರಟ: “ಕ್ಷಮಿಸಬೇಕು. ನನಗೆ ಹಿಂದಿ ಚೆನ್ನಾಗಿ ಬರುವುದಿಲ್ಲ. <span class="en">I only wanted this man to . . (</span>ನಾನು ಈ ಮನುಷ್ಯನನ್ನು . . . )” ಎನ್ನುವಷ್ಟರಲ್ಲಿ ಸ್ವಾಮೀಜಿ ಮಧ್ಯದಲ್ಲೇ ತಡೆದು ಮತ್ತೆ ಛೀಮಾರಿ ಹಾಕಿದರು. “ಈಗ ತಾನೇ ನೀವು ಹೇಳಿದಿರಿ, ‘ನನಗೆ ಹಿಂದಿ ಚೆನ್ನಾಗಿ ಬರುವುದಿಲ್ಲ’ ಎಂದು. ಈಗ ನೋಡಿದರೆ ನಿಮಗೆ ನಿಮ್ಮ ಭಾಷೆಯೇ ಸರಿಯಾಗಿ ಗೊತ್ತಿಲ್ಲ. ನೀವು ‘ಈ ಮನುಷ್ಯ’ ಎಂದು ಕರೆದಿರಲ್ಲ. ಅವರೊಬ್ಬರು ‘ಸಭ್ಯವ್ಯಕ್ತಿ<span class="en">’–This man of whom you speak is a gentleman.”</span> ಪರಿಸ್ಥಿತಿ ತನಗೆದುರಾದುದನ್ನು ಕಂಡು ಆ ಟಿ. ಸಿ. ಅಲ್ಲಿಂದ ಕಾಲುಕಿತ್ತ.</p>
<p>ಅವನು ಹೋದಮೇಲೆ ಸ್ವಾಮೀಜಿ ಜಗಮೋಹನನಿಗೆ ಹೇಳುತ್ತಾರೆ, “ನೋಡು, ಐರೋಪ್ಯ ರೊಂದಿಗೆ ವ್ಯವಹರಿಸುವಾಗ ನಮ್ಮಲ್ಲಿ ಮುಖ್ಯವಾಗಿ ಇರಬೇಕಾದದ್ದು ಆತ್ಮಗೌರವ. ನಾವು ಯಾರ ಜೊತೆ ಹೇಗೆ ವರ್ತಿಸಬೇಕೋ ಹಾಗೆ ವರ್ತಿಸುವುದಿಲ್ಲ. ಆದ್ದರಿಂದ ಅವರು ನಮ್ಮನ್ನು ಶೋಷಿಸಲು ನೋಡುತ್ತಾರೆ. ಇತರರ ಮುಂದೆ ನಾವು ನಮ್ಮ ಘನತೆಯನ್ನು ಬಿಟ್ಟುಕೊಡಬಾರದು. ಹಾಗೆ ಮಾಡದಿದ್ದರೆ, ಇತರರು ನಮ್ಮನ್ನು ಹೀನಾಯವಾಗಿ ನೋಡಲು ನಾವೇ ಅನುವು ಮಾಡಿ ಕೊಟ್ಟಂತಾಗುತ್ತದೆ.”</p>
<p>ತಾವು ಮುಂಬಯಿಯಿಂದ ಅಮೆರಿಕೆಗೆ ಹೊರಡುವುದಾಗಿ ಸ್ವಾಮೀಜಿ, ಎರಡು ವಾರಗಳ ಹಿಂದೆಯೇ ತಮ್ಮ ಮದರಾಸೀ ಶಿಷ್ಯರಿಗೆ ಪತ್ರಮುಖೇನ ತಿಳಿಸಿದ್ದರು. ಈ ಸುದ್ದಿ ತಿಳಿದ ತಕ್ಷಣ ಅಳಸಿಂಗ ಪೆರುಮಾಳ್, ಅವರನ್ನು ಬೀಳ್ಗೊಡುವುದಕ್ಕಾಗಿ ಅಷ್ಟು ದೂರದ ಮದರಾಸಿನಿಂದ ಮುಂಬಯಿಗೆ ಬಂದುಬಿಟ್ಟಿದ್ದರು ! ಜಗಮೋಹನಲಾಲನೊಂದಿಗೆ ಸ್ವಾಮೀಜಿ ಮುಂಬಯಿಗೆ ಬಂದು ನೋಡುತ್ತಾರೆ–ತಮ್ಮ ಪ್ರಿಯಶಿಷ್ಯ ತಮಗಾಗಿ ಕಾದುನಿಂತಿದ್ದಾನೆ ! ಇವರಿಬ್ಬರೊಂದಿಗೆ ಸ್ವಾಮೀಜಿ ಒಂದು ಕಡೆ ಇಳಿದುಕೊಂಡರು. ಸ್ವಾಮೀಜಿಯ ಸೇವೆ ಮಾಡಲು ಜಗಮೋಹನ ಹಾಗೂ ಅಳಸಿಂಗ–ಇಬ್ಬರೂ ನಾಮುಂದು ತಾಮುಂದೆಂದು ಸ್ಪರ್ಧಿಸಿದರು. ಅದೊಂದು ಅಪೂರ್ವ ಭಾಗ್ಯವೇ ಸರಿ ! ತನ್ನ ರಾಜನ ಅಪ್ಪಣೆಯಂತೆ ಜಗಮೋಹನ, ಸ್ವಾಮೀಜಿಯನ್ನು ಮುಂಬಯಿಯ ಅತ್ಯುತ್ತಮ ಅಂಗಡಿಗಳಿಗೆ ಕರೆದೊಯ್ದು ಅವರಿಗೆ ಬೇಕಾದ, ಬೇಕಾಗಬಹುದಾದ ಎಲ್ಲ ಬಗೆಯ ವಸ್ತುಗಳನ್ನು ಕೊಡಿಸಿದ. ತಮಗಾಗಿ ಅವನು ಅತ್ಯಂತ ಉತ್ಕೃಷ್ಟವಾದ ರೇಷ್ಮೆಯ ಸೂಟು, ನಿಲುವಂಗಿ, ಪೇಟಾಗಳಿಗೆ ಆದೇಶ ನೀಡುತ್ತಿರುವುದನ್ನು ಕಂಡು ಸ್ವಾಮೀಜಿ ಪ್ರತಿಭಟಿಸಿ ದರು. ತಮಗೆ ಸಾಧಾರಣ ಬಟ್ಟೆಬರೆಯೇ ಸಾಕು ; ತಮ್ಮಂತಹ ಸಂನ್ಯಾಸಿಗೆ ಇಷ್ಟೆಲ್ಲ ಬೆಲೆಬಾಳುವ ಉಡುಗೆಯೇಕೆಂದು ಎಷ್ಟೋ ಹೇಳಿದರು. ಆದರೆ ಶಿಷ್ಯರು ಅವರ ಮಾತನ್ನು ಕಿವಿಯ ಮೇಲೇ ಹಾಕಿಕೊಳ್ಳಲಿಲ್ಲ. ಕಡೆಗೆ ಸ್ವಾಮೀಜಿ ತಮ್ಮ ಶಿಷ್ಯರ ಮಾತಿಗೇ ಒಪ್ಪಿಕೊಳ್ಳಬೇಕಾಯಿತು. ಪರಿಣಾಮ ವಾಗಿ ಈ ಹೊಸ ವೇಷಭೂಷಣಗಳಲ್ಲಿ ಅವರು ಮಹಾರಾಜನಂತೆ ಕಂಗೊಳಿಸಿದರು ! ಈ ಸುಂದರ ಉಡುಗೆ ಅವರ ದೈವದತ್ತ ಸೌಂದರ್ಯವನ್ನು ಮತ್ತಷ್ಟು ಹೆಚ್ಚಿಸಿತು. ನಿಜಕ್ಕೂ ಈ ಉಡುಗೆ ಮುಂದೆ ಸಾಕಷ್ಟು ಕೆಲಸವನ್ನೇ ಮಾಡಿತು. ವಿಶ್ವಧರ್ಮ ಸಮ್ಮೇಳನದಲ್ಲಿ ಅವರಿನ್ನೂ ಒಂದು ಮಾತನ್ನೂ ಆಡುವ ಮೊದಲೇ ಅದು ಪ್ರೇಕ್ಷಕರೆಲ್ಲರ ಗಮನ ಸೆಳೆದಿತ್ತು. (ಆದರೆ ಇದು ತೀರ ಕಣ್ಣಿಗೆ ಹೊಡೆಯುವಂತಿದೆ ಎಂದು ಸ್ವಾಮೀಜಿಗೆ ಅನ್ನಿಸಿದಾಗ ಪಾಶ್ಚಾತ್ಯ ಕಣ್ಣುಗಳಿಗೆ ಹೆಚ್ಚು ಪರಿಚಿತವಾದ ಹಾಗೂ ಚಳಿಯಿಂದ ಹೆಚ್ಚಿನ ರಕ್ಷಣೆ ನೀಡುವಂತಹ ವಸ್ತ್ರಗಳನ್ನು ಧರಿಸಲಾರಂಭಿಸಿ ದರು.)</p>
<p>ಸ್ವಾಮೀಜಿಯ ಪ್ರಯಾಣಕ್ಕೆ ಎಲ್ಲ ಸಿದ್ಧತೆಗಳೂ ಆಗುತ್ತ ಬಂದಿದ್ದುವು. ಈಗಾಗಲೇ ಜಪಾನಿನ ವರೆಗೂ ಹೋಗಲು ಜಗಮೋಹನ ‘ಪೆನಿನ್ಸುಲಾರ್​’ ಎಂಬ ಹಡಗಿನಲ್ಲಿ ಮೊದಲ ದರ್ಜೆಯ ಟಿಕೆಟನ್ನು ವ್ಯವಸ್ಥೆ ಮಾಡಿದ್ದ. ಇದು ತಮಗೆ ತೀರ ಹೆಚ್ಚಾಯಿತೆಂದು ಸ್ವಾಮೀಜಿ ಪ್ರತಿಭಟಿಸಿದ್ದರು. ಆದರೆ ಜಗಮೋಹನ, “ಮಹಾರಾಜರ ಗುರುಗಳು ಮಹಾರಾಜರಂತೆಯೇ ಪ್ರಯಾಣಿಸಬೇಕು !” ಎಂದು ಅವರನ್ನು ಸುಮ್ಮನಾಗಿಸಿದ್ದ. ಹಡಗು ಮೇ ತಿಂಗಳ ೩೧ರಂದು ಮುಂಬಯಿಯಿಂದ ಹೊರಡಲಿತ್ತು. ಜಪಾನಿನಿಂದ ವ್ಯಾಂಕೋವರ್​ವರೆಗೆ ಮತ್ತೊಂದು ಹಡಗಿನಲ್ಲಿ ಸ್ಥಳವನ್ನು ಕಾದಿರಿಸಲಾಗಿತ್ತು. ಸ್ವಾಮೀಜಿಗೆ ಬೇಕಾದ ವಸ್ತುಗಳನ್ನೆಲ್ಲ ಕೊಡಿಸಿದ ಮೇಲೆ ಜಗಮೋಹನ, ಸಾಕಷ್ಟು ಹಣ ತುಂಬಿದ್ದ ಪರ್ಸ್ ಒಂದನ್ನು ಅವರ ಕೈಯಲ್ಲಿಟ್ಟ.</p>
<p>ಮುಂಬಯಿಯಲ್ಲಿ ಕಡೆಯ ಕೆಲವು ದಿನಗಳನ್ನು ಸ್ವಾಮೀಜಿ ಧ್ಯಾನ-ಪ್ರಾರ್ಥನೆಗಳಲ್ಲಿ ಕಳೆದರು. ತಮ್ಮ ಮುಂದಿರುವ ಮಹಾಕಾರ್ಯಕ್ಕೆ ಮೌನವಾಗಿ ಸಿದ್ಧರಾದರು. ಕೆಲವೊಮ್ಮೆ ತಮ್ಮ ಹಳೆಯ ಸ್ನೇಹಿತರನ್ನು ಭೇಟಿಯಾದರಲ್ಲದೆ ಅಲ್ಲಲ್ಲಿ ಪ್ರವಚನಗಳನ್ನು ನೀಡಿದರು. ಮತ್ತೆಮತ್ತೆ ಅವರ ಮನಸ್ಸು ಬಹುದೂರದ ಬಂಗಾಳದಲ್ಲಿರುವ ಆಲಂಬಜಾರಿನ ಮಠಕ್ಕೆ ಹಾರಿಹೋಗುತ್ತಿತ್ತು. ಮಠ ಹೇಗೆ ನಡೆಯುತ್ತಿರಬಹುದು ? ತಮ್ಮ ಪ್ರೀತಿಯ ಗುರುಭಾಯಿಗಳು ಹೇಗಿರಬಹುದು ?– ಎಂದು ಅದು ಚಿಂತಿಸುತ್ತಿತ್ತು. ಶ್ರೀರಾಮಕೃಷ್ಣರ ಕೃಪೆಯಿಂದ ಎಲ್ಲವೂ ಚೆನ್ನಾಗಿರಲೇಬೇಕು ಎಂದು ಹಾರೈಸಿದರು. ಆದರೆ ಇತ್ತ ಮಠದಲ್ಲಿ ಅವರ ಗುರುಭಾಯಿಗಳು, ತಮ್ಮ ಪ್ರಾಣಸಖ ನರೇಂದ್ರನ ಮಧುರ ಸ್ಮರಣೆ ಮಾಡುತ್ತಿದ್ದರು. “ನಮ್ಮ ನರೇನ್ ಈಗ ಎಲ್ಲಿರಬಹುದೋ ? ಏನು ಮಾಡುತ್ತಿರಬಹುದೋ ?” ಎಂದು ತಮ್ಮತಮ್ಮಲ್ಲೇ ಕೇಳಿಕೊಳ್ಳುತ್ತಿದ್ದರು. ತಮ್ಮ ನರೇಂದ್ರನಿಗೆ ಶುಭವಾಗಲಿ ಎಂದು ಶ್ರೀರಾಮಕೃಷ್ಣರಲ್ಲಿ ಮೊರೆಯಿಡುತ್ತಿದ್ದರು.</p>
<p>ಕೊನೆಗೂ ಹೊರಡುವ ದಿನ ಬಂದೇಬಿಟ್ಟಿತು. ಸ್ವಾಮೀಜಿ ಸಿದ್ಧರಾಗಿ ನಿಂತರು. ಆದರೆ ಹಡಗಿನ ಪ್ರಯಾಣ, ಪ್ರಯಾಣಕ್ಕೆ ಸಂಬಂಧಿಸಿದ ವಿಧಿನಿಯಮಗಳು, ಆ ಜನಸಂದಣಿ-ಗಲಭೆ, ಅಷ್ಟೊಂದು ವೈಯಕ್ತಿಕ ಸಾಮಾನು-ಸರಂಜಾಮುಗಳು ಇವೆಲ್ಲ ಅವರಿಗೆ ತೀರ ಹೊಸದು. ಇವೆಲ್ಲ ಅವರಿಗೆ ಕಸಿವಿಸಿಯುಂಟುಮಾಡುತ್ತಿದ್ದುವು. ಜೊತೆಗೆ ಅವರ ಸ್ನೇಹಿತರ-ಶಿಷ್ಯರೆಲ್ಲ ಸೇರಿ, ಅವರು ರೇಷ್ಮೆಯ ನಿಲುವಂಗಿ ಹಾಗೂ ರೇಷ್ಮೆಯ ರುಮಾಲನ್ನು ಧರಿಸುವಂತೆ ಮಾಡಿದ್ದರು. ಈ ಅದ್ದೂರಿಯ ಉಡುಗೆಯನ್ನು ಧರಿಸಲು ಅವರಿಗೆ ಸಂಕೋಚವೆನಿಸುತ್ತಿತ್ತು. ಅವರ ಹೃದಯದಲ್ಲಿ ಮಾತ್ರ ಭಾರತದ ಹಾಗೂ ತಮ್ಮ ಮುಂದಿನ ಕಾರ್ಯದ ಕುರಿತಾದ ನೂರಾರು ಭಾವನೆಗಳು ನಾಟ್ಯವಾಡುತ್ತಿದ್ದವು. ಈ ಎಲ್ಲ ಆಲೋಚನೆಗಳನ್ನು ಹೊತ್ತು ಸ್ವಾಮೀಜಿ ಹಡಗನ್ನು ಪ್ರವೇಶಿಸಿ ದರು. ಜಗಮೋಹನ ಹಾಗೂ ಅಳಸಿಂಗ ಇಬ್ಬರೂ ಅವರೊಂದಿಗೆ ಹೋಗಿ ಮಾತನಾಡುತ್ತ ನಿಂತರು. ಹಡಗು ಹೊರಡುವ ಸಮಯವಾಯಿತು. ಗಾಂಗ್ ಬಾರಿಸಿತು. ಇಬ್ಬರೂ ಸ್ವಾಮೀಜಿಯ ಪಾದಗಳಿಗೆ ಸಾಷ್ಟಾಂಗ ಪ್ರಣಾಮ ಮಾಡಿದರು. ಬಳಿಕ ಆಶ್ರುನಯನರಾಗಿ ಹಡಗನ್ನು ಬಿಟ್ಟು ಬಂದರು. ಹಡಗು ತೂಗಾಡುತ್ತ ನಿಧಾನವಾಗಿ ಜರುಗಿತು. ಹಡಗಿನ ಅಂಗಳದಲ್ಲಿ ರಾಜಯೋಗ್ಯ ದಿರಿಸನ್ನು ಧರಿಸಿ ಮಂದಸ್ಮಿತವದನರಾಗಿ ನಿಂತಿದ್ದ ಸ್ವಾಮೀಜಿಯನ್ನು ಅವರು ಕಣ್ಮರೆಯಾಗುವವ ರೆಗೂ ನೋಡಿದರು.</p>
<p>ಹಡಗಿನ ಅಂಚಿನಲ್ಲಿ ತಮ್ಮ ಪ್ರೀತಿಯ ಭರತಭೂಮಿಯನ್ನೇ ದಿಟ್ಟಿಸುತ್ತ ನಿಂತ ಸ್ವಾಮೀಜಿ ತಮ್ಮ ಪ್ರೀತಿಪಾತ್ರರಾದ ಎಲ್ಲರಿಗೂ ಅಲ್ಲಿಂದಲೇ ಆಶೀರ್ವಾದಗಳನ್ನು ಕೋರಿದರು. ಅವರ ವಿಶಾಲ ನೇತ್ರಗಳು ಕಣ್ಣೀರಿನಿಂದ ಮಂಜಾದುವು ; ಅವರ ಉದಾತ್ತ ಮೃದುಹೃದಯ ಭಾವಭರಿತ ವಾಯಿತು. ಪರಮಗುರು ಶ್ರೀರಾಮಕೃಷ್ಣರನ್ನು, ಜಗನ್ಮಾತೆ ಶ್ರೀಶಾರದಾದೇವಿಯವರನ್ನು, ಅವರೀರ್ವರ ಪುತ್ರರಾದ ತಮ್ಮ ಸಂನ್ಯಾಸೀ ಸೋದರರನ್ನು ಸ್ಮರಿಸಿದರು. ಮತ್ತೆ ಅಪ್ರಯತ್ನವಾಗಿ ಸಮಸ್ತ ಭಾರತವೇ ಅವರ ಮನಸ್ಸು-ಬುದ್ಧಿಗಳನ್ನಾವರಿಸಿತು. ಭಾರತದ ದಿವ್ಯ ಸಂಸ್ಕೃತಿ ಪರಂಪರೆ ಯನ್ನು ಭಾವಿಸಿ ನೋಡಿದರು. ಮರುಕ್ಷಣ ಭಾರತದ ದುಃಖದಾರಿದ್ರ್ಯಗಳು ಅವರ ಕಣ್ಣುಂದೆ ಬಂದು ನಿಂತವು. ಬಳಿಕ ಸನಾತನ ಪುಷಿಪರಂಪರೆಯನ್ನೂ ವೇದಧರ್ಮದ ಉತ್ಕೃಷ್ಟತೆಯನ್ನೂ ಸ್ಮರಿಸಿ ಅವರ ಹೃದಯ ಹಿಗ್ಗಿತು. ಇವುಗಳನ್ನೆಲ್ಲ ಭಾವಿಸುತ್ತಿದ್ದಂತೆ ಅವರ ಹೃದಯದಲ್ಲಿ ಮಾತೃಭೂಮಿಯ ಮೇಲಿನ ಆಭಿಮಾನ-ಪ್ರೀತಿ-ಗೌರವಗಳು ಮಹಾಪೂರವಾಗಿ ಉಕ್ಕಿದುವು.</p>
<p>ಈಗ ತಾವು ಹೊರಟಿರುವ ಸಂಪದ್ಭರಿತ ಆಧುನಿಕ ಅಮರಾವತಿಯಾದ ಅಮೆರಿಕೆಯ ಚಿತ್ರ ಅವರ ಮನಃಪಟಲದ ಮೇಲೆ ಮೂಡಿತು. ಭೋಗವೇ ಬದುಕಿನ ಪರಮೋಚ್ಚ ಧ್ಯೇಯವೆಂದು ನಂಬಿ ನಡೆವ ಪಾಶ್ಚಾತ್ಯರ ಜೀವನ ವಿಧಾನದ ಬಗ್ಗೆ ಆಲೋಚಿಸಿದರು. ಸ್ವಾಮೀಜಿ ತಮ್ಮೊಳಗೆ ಹೇಳಿಕೊಂಡರು–‘ಹೌದು, ನಾನೀಗ ತ್ಯಾಗ ಭೂಮಿಯಿಂದ ಭೋಗಭೂಮಿಯೆಡೆಗೆ ಸಾಗುತ್ತಿ ದ್ದೇನೆ . . . ’ ಆದರೆ ಅವರು ಆ ಭೋಗ ಭೂಮಿಗೆ ಹೋಗುತ್ತಿರುವುದು ಭೋಗವನ್ನನುಭವಿಸುವು ದಕ್ಕಲ್ಲ. ತ್ಯಾಗ-ಯೋಗಗಳನ್ನು ಬೋಧಿಸಲು. ಅಲ್ಲಿ ಅವರಿಗೆ ಕಾದಿರುವುದು ಭೋಗವಲ್ಲ, ತಮ್ಮ ಜೀವನವನ್ನೇ ಮಾತೃಭೂಮಿಗಾಗಿ ತೇಯುವ ತ್ಯಾಗ ! ಇಹಲೋಕದಲ್ಲಿ ಅವರ ಜೀವಿತಾವಧಿ ಇನ್ನು ಕೇವಲ ಒಂಬತ್ತೇ ವರ್ಷಗಳು, ಅಷ್ಟರೊಳಗೇ ಅವರು ವಿಶ್ವವಿಜೇತರಾಗಿ, ವಿಶ್ವಮಾನವ ರಾಗಿ ಬೆಳೆದು ನಿಲ್ಲುವುದನ್ನು ನಾವು ನೋಡಲಿದ್ದೇವೆ.</p>

<h1>೧೧</h1>
<h1>ವಿಶಾಲ ವಾರಿಧಿಯಲ್ಲಿ</h1>
<p class="noindent">‘ಪೆನಿನ್ಸುಲಾರ್​’ ಹಡಗನ್ನು ಹತ್ತಿ ಮುಂಬಯಿಯಿಂದ ಹೊರಟ ಸ್ವಾಮೀಜಿ, ನಿಧಾನವಾಗಿ ಸಮುದ್ರ ಪ್ರಯಾಣಕ್ಕೆ ಒಗ್ಗಿಕೊಳ್ಳಲಾರಂಭಿಸಿದರು. ಮೊದಮೊದಲಿಗೆ ಅವರಿಗೆ ಎಲ್ಲಕ್ಕಿಂತ ಹೆಚ್ಚು ಕಿರಿಕಿರಿಯುಂಟುಮಾಡಿದ್ದೆಂದರೆ ಅವರದೇ ಆದ ಸಾಮಾನು ಸರಂಜಾಮುಗಳು ! ಏಕೆಂದರೆ ಯಾವಾಗಲೂ ಅವುಗಳ ಕಡೆಗೆ ಗಮನವಿಟ್ಟಿರಬೇಕಲ್ಲ ? ಅವುಗಳನ್ನೆಲ್ಲ ಎಚ್ಚರದಿಂದ ಕಾಪಾಡಿ ಕೊಳ್ಳುವ ಹಾಗೂ ಓರಣವಾಗಿಟ್ಟುಕೊಳ್ಳುವ ಹೊಸ ಹೊಣೆಗಾರಿಕೆಯಿದೆಯಲ್ಲ ? ಈಗ ಅವರ ಹತ್ತಿರ ಒಂದು ದೊಡ್ಡ ಪೆಟ್ಟಿಗೆ, ಬಟ್ಟೆಯ ಕಪಾಟು, ಪುಟ್ಟ ಕೈಪೆಟ್ಟಿಗೆ–ಇವೆಲ್ಲ ಇದ್ದುವು. ಕೇವಲ ಕೈಯಲ್ಲಿ ದಂಡಕಮಂಡಲುಗಳನ್ನೂ ಪುಟ್ಟದೊಂದು ಗಂಟನ್ನೂ ಹಿಡಿದು ನಿರಾತಂಕವಾಗಿ ಭಾರತದ ಉದ್ದಗಲವನ್ನೆಲ್ಲ ಅಳೆದ ಅವರಿಗೆ ಈ ಹೊಸ ಸಾಮಾನುಗಳ ಯೋಗಕ್ಷೇಮದ ಕಡೆಗೆ ಗಮನ ಕೊಡುವುದು ಸಾಕಷ್ಟು ಕಷ್ಟವಾಯಿತು. ಆದರೆ ವಿಧಿಯಿಲ್ಲದ್ದರಿಂದ ಕಡೆಗೆ ಅದೇ ಸರಿ ಹೋಯಿತು ! ಇದಲ್ಲದೆ ಹಡಗಿನ ಹೊಸ ಬಗೆಯ ಆಹಾರ, ವಿವಿಧ ದೇಶಗಳ ವಿವಿಧ ಭಾಷೆಗಳ ನ್ನಾಡುವ ಅಪರಿಚಿತ ಸ್ತ್ರೀಪುರುಷರ ಸಹವಾಸ ಮುಂತಾದ ಸಮಸ್ಯೆಗಳೂ ಕೆಲದಿನಗಳಲ್ಲೇ ಪರಿಹಾರವಾದುವು.</p>
<p>ಇದನ್ನುಳಿದಂತೆ ಹಡುಗುಪ್ರಯಾಣದ ತಮ್ಮ ಈ ನೂತನ ಅನುಭವವನ್ನು ಸ್ವಾಮೀಜಿ ಆನಂದಿಸಲಾರಂಭಿಸಿದರು. ದಿಗಂತದವರೆಗೂ ಹರಡಿಕೊಂಡಿರುವ ಅಗಾಧ ಜಲರಾಶಿ, ನಿರಂತರ ವಾಗಿ ಎದ್ದೇಳುವ ಭೀಮಾಕಾರದ ಅಲೆಗಳು, ಸಮುದ್ರದ ಮೇಲಿಂದ ಬೀಸುವ ತಂಗಾಳಿಯ ಸುಂಯ್​ಗುಡುವ ಶಬ್ದ, ಸೂರ್ಯೋದಯ–ಸೂರ್ಯಾಸ್ತಮಾನಗಳ ಸೊಬಗು, ಕ್ಷಣಕ್ಷಣಕ್ಕೂ ವಿವಿಧ ವಿಚಿತ್ರ ವರ್ಣವಿನ್ಯಾಸಗಳನ್ನು ತಾಳುವ ಮೇಘಗಳ ಸೌಂದರ್ಯ–ಇವುಗಳನ್ನೆಲ್ಲ ಅವರ ಭಾವನಾತ್ಮಕ ಮನಸ್ಸು ಸಂಪೂರ್ಣವಾಗಿ ಆಸ್ವಾದಿಸುತ್ತಿತ್ತು. ಅಲ್ಲದೆ ಸಹಪ್ರಯಾಣಿಕರ ಸೌಜನ್ಯ ಪೂರ್ಣ ನಡವಳಿಕೆಯೂ ಅವರಿಗೆ ಈ ಸಮುದ್ರಯಾನವನ್ನು ಪ್ರಿಯವಾಗಿಸಿತು. ಐರೋಪ್ಯರ ನಡೆನುಡಿಗಳನ್ನು ಸೂಕ್ಷ್ಮವಾಗಿ ಗಮನಿಸುತ್ತ ಅವರ ಶಿಷ್ಟಾಚಾರಗಳನ್ನೂ ಸಂಪ್ರದಾಯಗಳನ್ನೂ ಅರಿತರು. ಸ್ವಾಮೀಜಿಯ ಅತ್ಯಂತ ವಿಶಿಷ್ಟವಾದ ಕೇಸರಿ ಬಣ್ಣದ ರೇಷ್ಮೆ ಉಡುಗೆ, ಅವರ ರಾಜಠೀವಿ, ಪ್ರಖರ ನೇತ್ರಗಳು ಪ್ರತಿಯೊಬ್ಬರ ಗಮನವನ್ನೂ ಸೆಳೆದುವು. ಅವರೊಂದಿಗೆ ಒಂದೆರಡು ಮಾತನಾಡುವಷ್ಟರಲ್ಲಿ ಅವರ ವಿನಯಪೂರ್ಣವರ್ತನೆ ಎಂಥವರನ್ನೂ ಸಂತಸ ಗೊಳಿಸುತ್ತಿತ್ತು. ಅವರ ಮಂದಹಾಸಪೂರಿತ ಮುಖ, ಸಭ್ಯ ನಡವಳಿಕೆಗಳು ಅವರನ್ನು ಹಡಗಿನಲ್ಲಿ ಜನಪ್ರಿಯವಾಗಿಸಿದುವು.</p>
<p>ಕೆಲವೊಮ್ಮೆ ಸ್ವಾಮೀಜಿ ಹಡಗಿನ ಅಂಗಳದಲ್ಲಿ ಒಬ್ಬರೇ ನಿಧಾನವಾಗಿ ಅಡ್ಡಾಡುತ್ತಿದ್ದರು. ಇಲ್ಲವೆ ಅನ್ಯಮನಸ್ಕರಾಗಿ ನಿಂತು, ಹಡಗಿಗೆ ಬಡಿಯುವ ಅಲೆಗಳನ್ನು ದಿಟ್ಟಿಸುತ್ತಿದ್ದರು. ಹಡಗಿನ ಕ್ಯಾಪ್ಟನ್ ಅವರನ್ನು ಬಹಳವಾಗಿ ಇಷ್ಟಪಟ್ಟಿದ್ದ. ಒಮ್ಮೊಮ್ಮೆ ಅವನು, ಸ್ವಾಮೀಜಿ ಅಡ್ಡಾಡುವಾಗ ಅವರಿಗೆ ಜೊತೆಗೊಡುತ್ತಿದ್ದ. ಅವರನ್ನು ಹಡಗಿನ ಎಲ್ಲ ಭಾಗಗಳಿಗೂ ಕರೆದುಕೊಂಡು ಹೋದ ನಲ್ಲದೆ, ವಿವಿಧ ಯಂತ್ರಗಳು ಹೇಗೆ ಕೆಲಸಮಾಡುತ್ತವೆಯೆಂಬುದನ್ನು ವಿವರಿಸಿದ. ಕೆಲವೊಮ್ಮೆ ದೂರದ ದ್ವೀಪಗಳನ್ನೋ ನಡುಗಡ್ಡೆಗಳನ್ನೋ ತೋರಿಸಿ ಅವುಗಳ ಬಗ್ಗೆ ಹೇಳುತ್ತಿದ್ದ.</p>
<p>ಅವರ ಈ ಪ್ರಯಾಣದ ಒಟ್ಟು ದೂರ ಸುಮಾರು ೮ಂಂಂ ಮೈಲಿಗಳು ; ಪ್ರಯಾಣದ ಅವಧಿ ಸುಮಾರು ಎರಡು ತಿಂಗಳು ! ಈ ಸುದೀರ್ಘ ಪ್ರಯಾಣದುದ್ದಕ್ಕೂ ಸ್ವಾಮೀಜಿ ಹೊಸಹೊಸ ದೃಶ್ಯಗಳನ್ನು ಕಾಣುತ್ತಿದ್ದರು ; ಹೊಸ ಹೊಸ ವಿಷಯಗಳನ್ನು ಅರಿಯುತ್ತಿದ್ದರು. ಇದೇ ಹಡಗಿ ನಲ್ಲಿ, ಹಿಂದೊಮ್ಮೆ ಮುಂಬಯಿಯಲ್ಲಿ ಅವರ ಆತಿಥೇಯನಾಗಿದ್ದ ಸೇಠ್ ಛಬಿಲ್​ದಾಸನೂ ಪ್ರಯಾಣ ಮಾಡುತ್ತಿದ್ದ.</p>
<p>ಮುಂಬಯಿಯಿಂದ ಹೊರಟ ಒಂದು ವಾರದ ಅನಂತರ ‘ಪೆನಿನ್ಸುಲಾರ್​’ ಸುಮಾರು ೮೮ಂ ಮೈಲಿಗಳನ್ನು ಕ್ರಮಿಸಿ ಈಗಿನ ಶ್ರೀಲಂಕಾದ ರಾಜಧಾನಿ ಕೊಲೊಂಬೊ ಬಂದರಿನಲ್ಲಿ ಲಂಗರು ಹಾಕಿತು. ಇಲ್ಲಿ ಅದು ಸುಮಾರು ಒಂದು ಇಡೀ ದಿನ ವಿಶ್ರಮಿಸಲಿತ್ತಾದ್ದರಿಂದ, ಈ ಅವಕಾಶವನ್ನು ಉಪಯೋಗಿಸಿಕೊಂಡು ಸ್ವಾಮೀಜಿ ನಗರದರ್ಶನಕ್ಕೆ ಹೊರಟರು. ಗಾಡಿಯಲ್ಲಿ ಕುಳಿತು ಕೊಲೊಂಬೊ ನಗರದ ರಸ್ತೆಗಳಲ್ಲಿ ಸಂಚರಿಸಿದರು. ಇಲ್ಲಿ ಅವರು ಬೌದ್ಧ ದೇವಾಲಯ ವೊಂದನ್ನು ಸಂದರ್ಶಿಸಿದರು. ಅಲ್ಲಿ ನಿರ್ವಾಣಾಸನದಲ್ಲಿ ಕುಳಿತ ಬುದ್ಧನ ಸುಂದರವಾದ ಬೃಹತ್ ವಿಗ್ರಹವನ್ನು ಕಂಡು ಆಶ್ಚರ್ಯಚಕಿತರಾದರು. ಕೊಲೊಂಬೊದ ಬಳಿಕ ಹಡಗಿನ ಮುಂದಿನ ನಿಲುಗಡೆ ಪೆನಾಂಗ್​ನಲ್ಲಿ. ಮುಸಲ್ಮಾನರೇ ಹೆಚ್ಚಾಗಿರುವ ಈ ಪ್ರದೇಶದ ಜನಗಳು, ಹಿಂದಿನ ಶತಮಾನಗಳಲ್ಲಿ ಜೀವನೋಪಾಯಕ್ಕಾಗಿ ವ್ಯಾಪಾರೀ ಹಡಗುಗಳ ದರೋಡೆಯನ್ನು ಅವಲಂಬಿಸಿ ದ್ದರು. ಆದರೆ ಸ್ವಾಮೀಜಿ ಮುಂದೆ ಪತ್ರವೊಂದರಲ್ಲಿ ಬರೆಯುವಂತೆ, “ಕೋವಿಗಳಿಂದ ಸುಸಜ್ಜಿತ ವಾದ ಆಧುನಿಕ ಯುದ್ಧನೌಕೆಗಳು ಈ ಜನರನ್ನು ಹತೋಟಿಗೆ ತಂದು ಶಾಂತಿಯುತ ಜೀವನವನ್ನ ವಲಂಬಿಸುವಂತೆ ಮಾಡಿವೆ.”</p>
<p>ಪೆನಾಂಗ್​ನಿಂದ ಹಡಗು ಸುಮಾತ್ರಾ ದ್ವೀಪದ ಮಾರ್ಗವಾಗಿ ಸಾಗಿ ಸಿಂಗಪುರವನ್ನು ತಲು ಪಿತು. ಇಲ್ಲಿ ಸ್ವಾಮೀಜಿ ವಸ್ತುಸಂಗ್ರಹಾಲಯವನ್ನೂ ಬೊಟಾನಿಕಲ್ ಗಾರ್ಡನ್ ಅನ್ನೂ (ಸಸ್ಯ- ವೈಜ್ಞಾನಿಕ ತೋಟ) ವೀಕ್ಷಿಸಿದರು. ಈ ಹೊಸ ದೇಶಗಳ ಹೊಸ ದೃಶ್ಯಗಳನ್ನು ಕಂಡು ಬಾಲಕನಂತೆ ಸಂತೋಷಪಟ್ಟರು.</p>
<p>ಇಲ್ಲಿಂದ ಹಡಗು ಮುಂದೆ ಸಾಗಿ ಹಾಂಗ್​ಕಾಂಗ್ ಬಂದರನ್ನು ಸೇರಿತು. ಇಲ್ಲಿ ಹಡಗಿಗೆ ಮತ್ತೆ ಮೂರು ದಿನಗಳ ಬಿಡುವು. ಹಾಂಗ್​ಕಾಂಗ್​ನಲ್ಲಿ ಅವರಿಗೆ ಚೀನಾದ ಮೊದಲ ಇಣುಕು ನೋಟ ಸಿಕ್ಕಿತು. ಚೀನಾ ದೇಶವೆಂದರೆ ಅದ್ಭುತ ಸಾಹಸಮಯ ಕಥೆಗಳ ಕಿನ್ನರಲೋಕವೆಂಬ ನಂಬಿಕೆ ಆಗ ಪ್ರಚಲಿತವಿತ್ತು. ಆದರೆ ಅಲ್ಲಿನ ಜನಜೀವನವನ್ನು ಕಣ್ಣಾರೆ ಕಂಡ ಮೇಲೆ ‘ಈ ಚೀನಾದ ಜನರಷ್ಟು ವ್ಯಾಪಾರೀ ಬುದ್ಧಿಯವರು ಬೇರೆಲ್ಲೂ ಇರಲಾರರು’ ಎಂದು ಅವರಿಗನ್ನಿಸಿತು. ಜಗತ್ತಿನಲ್ಲೇ ಅತ್ಯಂತ ಚಟುವಟಿಕೆಯ ರೇವುಗಳಲ್ಲೊಂದಾದ ಹಾಂಗ್​ಕಾಂಗ್​ನ ದೃಶ್ಯ ಅವರನ್ನು ಬೆರಗುಗೊಳಿಸಿತು. ಜುಲೈ ೧ಂರಂದು ಯೊಕೊಹಾಮದಿಂದ ತಮ್ಮ ಮದರಾಸೀ ಶಿಷ್ಯರಿಗೆ ಬರೆದ ಪತ್ರದಲ್ಲಿ ತಾವು ಕಂಡ ದೃಶ್ಯವನ್ನು ಬಣ್ಣಿಸುತ್ತಾರೆ :</p>
<p>“ಇಲ್ಲಿನ ದೋಣಿಗಳಿಗೆಲ್ಲ ಎರಡೆರಡು ಚುಕ್ಕಾಣಿಗಳು. ದೋಣಿಯವನು ತನ್ನ ಸಂಸಾರ ಸಮೇತನಾಗಿ ದೋಣಿಯಲ್ಲೇ ವಾಸ ಮಾಡುತ್ತಾನೆ. ಹೆಚ್ಚುಕಡಿಮೆ ಯಾವಾಗಲೂ ಚುಕ್ಕಾಣಿ ಹಿಡಿಯುವವಳು ಅವನ ಹೆಂಡತಿಯೇ. ಒಂದು ಚುಕ್ಕಾಣಿಯನ್ನು ಕೈಗಳಿಂದ, ಮತ್ತೊಂದನ್ನು ಕಾಲುಗಳಿಂದ ನಿಯಂತ್ರಿಸುತ್ತಾಳೆ. ಈ ಹೆಂಗಸರ ಪೈಕಿ ನೂರಕ್ಕೆ ತೊಂಬತ್ತು ಜನ ತಮ್ಮ ಹಸುಗೂಸನ್ನು ಬೆನ್ನಿಗೆ ಕಟ್ಟಿಕೊಂಡಿರುತ್ತಾರೆ. ಆ ಪುಟ್ಟ ಚೀನೀ ಮಗುವಿನ ಕೈಕಾಲುಗಳು ಮಾತ್ರ ಜೋತಾಡುತ್ತಿರುತ್ತವೆ. ತಾಯಿ ತುಂಬ ಚಟುವಟಿಕೆಯಿಂದ ಕಷ್ಟದ ಕೆಲಸಗಳನ್ನು ಮಾಡುತ್ತ ಓಡಾಡುತ್ತಿರುತ್ತಾಳೆ ; ಭಾರವಾದ ವಸ್ತುಗಳನ್ನು ತಳ್ಳುತ್ತಿರುತ್ತಾಳೆ ; ಇಲ್ಲವೆ ತುಂಬ ಚಾಲಾಕಿ ನಿಂದ ದೋಣಿಯಿಂದ ದೋಣಿಗೆ ಜಿಗಿಯುತ್ತಿರುತ್ತಾಳೆ. ಆದರೆ ಬೆನ್ನಿಗೆ ಕಟ್ಟಿದ ಆ ಪುಟ್ಟ ಕಿಟ್ಟಣ್ಣ ಮಾತ್ರ ತನ್ನ ಪಾಡಿಗೆ ಶಾಂತವಾಗಿರುತ್ತಾನೆ ! ಇದೊಂದು ವಿಚಿತ್ರ ನೋಟವೇ ಸರಿ. ಅಲ್ಲದೆ ಅತ್ತಿಂದಿತ್ತ ಓಡಾಡುತ್ತಲೇ ಇರುವ ದೋಣಿಗಳ ಹಾಗೂ ದೊಡ್ಡ ಉಗಿದೋಣಿಗಳ ನೂಕು ನುಗ್ಗಲು ಅಷ್ಟಿಷ್ಟಲ್ಲ. ಈ ಬಾಲಕ ಎಂತಹ ಅಪಾಯದ ಮಡುವಿನಲ್ಲಿರುತ್ತಾನೆಂದರೆ ಯಾವ ಕ್ಷಣದಲ್ಲಾದರೂ ಅವನ ಪುಟ್ಟ ತಲೆಯು ಜಡೆ ಸಮೇತವಾಗಿ ಜಜ್ಜಿಹೋಗಬಹುದು. ಆದರೆ ಅವನು ಅದಕ್ಕೆಲ್ಲ ಹೆದರುವವನಲ್ಲ. ಈ ಗಡಿಬಿಡಿ ಜೀವನದಲ್ಲಿ ಅವನಿಗೆ ಕಿಂಚಿತ್ತೂ ಆಸಕ್ತಿಯಿರು ವಂತೆ ತೋರುವುದಿಲ್ಲ ! ಕೆಲಸಕಾರ್ಯದ ಭರಾಟೆಯಲ್ಲಿ ಮುಳುಗಿಹೋಗಿರುವ ಅವನ ತಾಯಿ ಆಗಾಗ ಕೊಡುವ ಅಕ್ಕಿರೊಟ್ಟಿಯ ಚೂರನ್ನು ಕಡಿಯುವುದರಲ್ಲೇ ಅವನಿಗೆ ಸಂತೃಪ್ತಿ.</p>
<p>“ಚೀನೀ ಬಾಲಕ ಒಬ್ಬ ತತ್ತ್ವಜ್ಞಾನಿಯೇ ಸರಿ. ನಿಮ್ಮ ಭಾರತೀಯ ಹುಡುಗ ಇನ್ನೂ ಅಂಬೆಗಾಲಿಡುವುದರಲ್ಲೇ ಇರುವಾಗ ಈತ ಕೆಲಸಕ್ಕೆ ಹೊರಟುಬಿಡುತ್ತಾನೆ. ಜೀವನಾವಶ್ಯಕತೆಗಳ ತತ್ತ್ವ ಇವನಿಗೆ ಬಹಳ ಚೆನ್ನಾಗಿ ಗೊತ್ತಾಗಿಹೋಗಿದೆ. ಭಾರತೀಯರ ಹಾಗೂ ಚೀನೀಯರ ನಾಗರಿಕತೆಗಳು ಇನ್ನೂ ಮುದುಡಿಕೊಂಡೇ ಇರುವುದಕ್ಕೆ ಅವರ ಅತಿಯಾದ ಬಡತನವೇ ಮುಖ್ಯ ಕಾರಣ. ಒಬ್ಬ ಸಾಮಾನ್ಯ ಭಾರತೀಯನ ಇಲ್ಲವೆ ಚೀನೀಯನ ಮುಂದೆ ಅವನ ದೈನಂದಿನ ಜೀವನದ ಸಮಸ್ಯೆಗಳೇ ಭೀಕರವಾಗಿ ನಿಂತಿರುವುದರಿಂದ ಅವನಿಗೆ ಬೇರಾವುದರ ಬಗ್ಗೆಯೂ ಚಿಂತಿಸಲು ಅಸಾಧ್ಯವಾಗಿದೆ. . . .”</p>
<p>ಹಾಂಗ್​ಕಾಂಗ್​ನಲ್ಲಿ ಹಡಗು ಮೂರು ದಿನ ಉಳಿದುಕೊಂಡದ್ದರಿಂದ ಪ್ರಯಾಣಿಕರಿಗೆ ಕ್ಯಾಂಟನ್ ನಗರವನ್ನು ಸಂದರ್ಶಿಸುವ ಅವಕಾಶವಾಯಿತು. ‘ಸಿ ಕಿಯಾಂಗ್​’ ನದಿಯ ಮಾರ್ಗ ವಾಗಿ ೮ಂ ಮೈಲಿ ಪ್ರಯಾಣ ಮಾಡಿ ಕ್ಯಾಂಟನ್ ತಲುಪಿದರು. ಅದೇ ಪತ್ರದಲ್ಲಿ ಸ್ವಾಮೀಜಿ ಈ ನಗರದ ಬಗ್ಗೆ ಬರೆಯುತ್ತಾರೆ :</p>
<p>“ಅಬ್ಬ! ಅದೆಂತಹ ಜೀವನ ! ಅದೆಂತಹ ಗಡಿಬಿಡಿ ! ನೀರಿನ ಮೇಲ್ಮೈಯನ್ನು ಸಂಪೂರ್ಣ ವಾಗಿ ಮುಚ್ಚಿಯೇ ಬಿಟ್ಟಿರುವಂತೆ ಕಾಣುವ ಅದೆಷ್ಟು ದೋಣಿಗಳು ! ಕೇವಲ ವ್ಯಾಪಾರದ ದೋಣಿಗಳಷ್ಟೇ ಅಲ್ಲ. ಮನೆಗಳೂ ಆಗಿರುವ ನೂರಾರು ದೋಣಿಗಳು. ಕೆಲವಂತೂ ಅದೆಷ್ಟು ಸುಂದರ, ಅದೆಷ್ಟು ದೊಡ್ಡವು ! ನಿಜ ಹೇಳಬೇಕೆಂದರೆ, ಕೆಲವು ದೋಣಿಗಳಲ್ಲಂತೂ ಎರಡು- ಮೂರು ಮಹಡಿಗಳು, ಮನೆಗಳ ಸುತ್ತ ಜಗಲಿಗಳು, ಅಲ್ಲದೆ ಓಡಾಡಲು ರಸ್ತೆಗಳು–ಎಲ್ಲ ಇವೆ!</p>
<p>ಇಲ್ಲಿ ಸ್ವಾಮೀಜಿ ಇದುವರೆಗೆ ತಾವು ಕೇಳರಿಯದಿದ್ದ ಎಷ್ಟೋ ಹೊಸ ವಿಷಯಗಳನ್ನು ಅರಿತರು. ಚೀನಾದಲ್ಲಿ ಆಗ ಜನಪ್ರಿಯವಾಗಿದ್ದ, ಪಾದಗಳನ್ನು ಕಟ್ಟುವ ಪದ್ಧತಿಯನ್ನು ಕಂಡರು. ಸ್ತ್ರೀಯ ಪಾದಗಳು ಚಿಕ್ಕದಾಗಿದ್ದಷ್ಟೂ ಅವಳ ಸೌಂದರ್ಯ ಅಧಿಕ ಎಂಬುದು ಚೀನೀಯರ ಭಾವನೆ. ಆದ್ದರಿಂದ ಬಾಲ್ಯದಿಂದಲೂ ಹೆಣ್ಣುಮಕ್ಕಳಿಗೆ ಬಲವಾದ ಬೂಟುಗಳನ್ನು ಹಾಕಿ ಭದ್ರ ಪಡಿಸಿ, ಪಾದಗಳು ಬೆಳೆಯದಂತೆ ಮಾಡುತ್ತಿದ್ದರು. ಆದ್ದರಿಂದ ಸ್ತ್ರೀಯರ ಪಾದಗಳು ಮಕ್ಕಳ ಪಾದದಂತೆಯೇ ಇರುತ್ತಿದ್ದವು. ಇವರು ನಡೆಯುವ ವಿಧಾನವನ್ನು ಕಂಡು ಸ್ವಾಮೀಜಿ ಬರೆಯು ತ್ತಾರೆ, “ಈ ಸ್ತ್ರೀಯರು ‘ನಡೆಯುತ್ತಾರೆ’ ಎನ್ನುವುದಕ್ಕಿಂತ ‘ಕುಪ್ಪಳಿಸುತ್ತಾರೆ’ ಎನ್ನಬಹುದು.” ಆದರೆ ೨ಂನೆ ಶತಮಾನದ ಪ್ರಾರಂಭದಿಂದೀಚೆಗೆ ಈ ಭಯಂಕರ ಪದ್ಧತಿ ನಿಂತುಹೋಗಿದೆ.</p>
<p>ಕ್ಯಾಂಟನ್ನಿನಲ್ಲಿ ಸ್ವಾಮೀಜಿ ಹಲವಾರು ಪ್ರಮುಖ ದೇವಾಲಯಗಳನ್ನು ವೀಕ್ಷಿಸಿದರು. ಇವುಗಳ ಲ್ಲೆಲ್ಲ ಅತ್ಯಂತ ದೊಡ್ಡದೆಂದರೆ, ಪ್ರಥಮ ಬೌದ್ಧ ಚಕ್ರವರ್ತಿಯ ಹಾಗೂ ಬುದ್ಧನ ಮೊದಲ ಐನೂರು ಶಿಷ್ಯರ ಹೆಸರಿನಲ್ಲಿ ಕಟ್ಟಿರುವ ದೇವಾಲಯ. ಇದರ ಮಧ್ಯ ಭಾಗದಲ್ಲಿ ಬುದ್ಧಭಗವಂತನ ಭವ್ಯ ಮೂರ್ತಿಯಿದೆ. ಅದರ ಬುಡದಲ್ಲಿ ಭಕ್ತಿಭಾವದಲ್ಲಿ ಧ್ಯಾನಮಗ್ನನಾಗಿ ಕುಳಿತ ಚಕ್ರವರ್ತಿಯ ವಿಗ್ರಹವಿದೆ. ಸುತ್ತಲೂ ಐನೂರು ಮಂದಿ ಶಿಷ್ಯರ ವಿಗ್ರಹಗಳಿವೆ. ಪ್ರಾಚೀನ ಬೌದ್ಧಕಾಲದ ಕೆತ್ತನೆ ಕೆಲಸವನ್ನು ಸ್ವಾಮೀಜಿ ಸೂಕ್ಷ್ಮವಾಗಿ ಅಧ್ಯಯಿಸಿದರು. ಬೌದ್ಧ ಹಾಗೂ ಹಿಂದೂ ದೇವಾಲಯಗಳ ನಡುವಿನ ಪರಸ್ಪರ ಸಾಮ್ಯವನ್ನೂ ವ್ಯತ್ಯಾಸವನ್ನೂ ಗಮನಿಸಿದ ಸ್ವಾಮೀಜಿ, ಇಲ್ಲಿನ ದೇವಾಲಯ ಗಳ ಸ್ವಂತಿಕೆ, ವೈಶಿಷ್ಟ್ಯಗಳನ್ನು ಮೆಚ್ಚಿಕೊಂಡರು.</p>
<p>ಇವೆಲ್ಲವುಗಳಿಗಿಂತ ಮುಖ್ಯವಾಗಿ , ಚೀನೀಯರ ಬೌದ್ಧ ಮಠವೊಂದನ್ನು ಸಂದರ್ಶಿಸ ಬೇಕೆಂಬುದು ಅವರ ಉತ್ಕಟೇಚ್ಛೆಯಾಗಿತ್ತು. ತಮ್ಮ ಜೊತೆಗಿದ್ದ ಮಾರ್ಗದರ್ಶಿಯನ್ನು ಅವರು ತಮ್ಮನ್ನು ಒಂದು ಬೌದ್ಧ ಮಠಕ್ಕೆ ಕರೆದುಕೊಂಡು ಹೋಗುವಂತೆ ಕೇಳಿದಾಗ, ಅವನು ಅದು ಸಾಧ್ಯವೇ ಇಲ್ಲ ಎಂದು ಹೇಳಿಬಿಟ್ಟ. ಏಕೆಂದರೆ ವಿದೇಶೀಯರಿಗೆ ಈ ಮಠಗಳೊಳಗೆ ಪ್ರವೇಶ ನಿಷಿದ್ಧವಾಗಿತ್ತು. ಆದರೆ ಇದನ್ನು ಕೇಳಿ, ಅಲ್ಲಿಗೆ ಹೋಗಬೇಕೆಂಬ ಅವರ ಇಚ್ಛೆ ಮತ್ತಷ್ಟು ಹೆಚ್ಚಾಯಿತು. ಅವರು ತಮ್ಮ ದುಭಾಷಿಯನ್ನು ಕೇಳಿದರು, “ಒಂದು ವೇಳೆ ಒಬ್ಬ ವಿದೇಶಿ ಅಲ್ಲಿಗೆ ಹೋಗಿಬಿಟ್ಟ ಎನ್ನು ; ಆಗ ಏನಾಗುತ್ತದೆ ?” ಆ ದುಭಾಷಿ ಆಶ್ಚರ್ಯಗೊಂಡು ಹೇಳಿದ, “ಆ ! ಹಾಗೆ ಹೋದವರಿಗೆ ಒದೆ ಬೀಳುವುದು ಖಂಡಿತ.” ಆದರೆ ಸ್ವಾಮೀಜಿ ನಿರಾಶರಾಗಲಿಲ್ಲ. ತಾವೊಬ್ಬ ಹಿಂದೂ ಸಂನ್ಯಾಸಿಯೆಂದು ತಿಳಿಸಿಕೊಟ್ಟರೆ ತಮಗೇನೂ ತೊಂದರೆಯಾಗದು ಎಂದು ಅವರಿಗನ್ನಿಸಿತು. ಆದ್ದರಿಂದ ಅವರು ಒಂದು ಪ್ರಯತ್ನಮಾಡಿ ನೋಡಿಯೇಬಿಡುವುದೆಂದು ನಿರ್ಧರಿಸಿದರು. ಬಳಿಕ ತಮ್ಮ ಆಲೋಚನೆಯನ್ನು ಸಹಪ್ರಯಾಣಿಕರಿಗೂ ಮಾರ್ಗದರ್ಶಿಗೂ ಹೇಳಿ ದರು. ಅವರಿನ್ನೂ ಅನುಮಾನ ಮಾಡುತ್ತ ನಿಂತಾಗ ಸ್ವಾಮೀಜಿ ನಗುತ್ತ, “ಬನ್ನಿ, ಅವರೇನು ನಮ್ಮನ್ನು ಕೊಲ್ಲುತ್ತಾರೋ ಹೇಗೆಂದು ನೋಡಿಬಿಡೋಣ” ಎಂದು ಹೊರಡಿಸಿದರು. ಅಂತೂ ಒಂದು ಬೌದ್ಧ ಮಠದ ಬಳಿಗೆ ಬಂದರು. ಪ್ರವೇಶದ್ವಾರದ ಬಳಿ ಅವರನ್ನು ಯಾರೂ ತಡೆಯ ಲಿಲ್ಲ. ಆದರೆ ಸ್ವಲ್ಪ ಒಳಕ್ಕೆ ಹೋಗುವಷ್ಟರಲ್ಲಿ ಅವರ ಮಾರ್ಗದರ್ಶಿ ಕೂಗಿಕೊಂಡ, “ಓಡಿ, ಓಡಿ ಇಲ್ಲಿಂದ ! ಅವರು ಬರುತ್ತಿದ್ದಾರೆ. ಅವರಿಗೆ ಸಿಟ್ಟು ಬಂದಿದೆ !” ನೋಡಿದರೆ, ಎಲ್ಲಿಂದಲೋ ಮೂವರು ಬಲಿಷ್ಠ ಭಿಕ್ಷುಗಳು, ಯಾವ ಮುನ್ನೆಚ್ಚರಿಕೆಯನ್ನೂ ಕೊಡದೆ ದೊಣ್ಣೆ ಹಿಡಿದು ಇವರತ್ತಲೇ ನುಗ್ಗುತ್ತಿದ್ದಾರೆ ! ಇದನ್ನು ಕಂಡು ಎಲ್ಲರೂ ಹೌಹಾರಿ ಪಲಾಯನ ಸೂತ್ರ ಪಠಿಸಿ ದರು. ಸ್ವಾಮೀಜಿ ಮತ್ತು ಆ ದುಭಾಷಿ ಮಾತ್ರ ಅಲ್ಲಿಯೇ ನಿಂತರು. ಭಿಕ್ಷುಗಳು ಹತ್ತಿರ ಬಂದಂತೆ ಆ ದುಭಾಷಿಯೂ ಓಡಲು ಸಿದ್ಧನಾದ. ಆದರೆ ಸ್ವಾಮೀಜಿ ಅವನ ರಟ್ಟೆಯನ್ನು ಹಿಡಿದು ಮುಗುಳ್ನಗುತ್ತ, “ನೋಡು, ನೀನು ಇಲ್ಲಿಂದ ಓಡುವುದಕ್ಕೆ ಮೊದಲು ‘ಹಿಂದೂ ಯೋಗಿ’ ಎನ್ನುವುದಕ್ಕೆ ಚೀನೀ ಭಾಷೆಯಲ್ಲಿ ಏನೆನ್ನುತ್ತಾರೆ ಎಂಬುದನ್ನು ಹೇಳಿಬಿಡು” ಎಂದರು. ಅವನು ಅದನ್ನು ಹೇಳಿ ಅಲ್ಲಿಂದ ಪರಾರಿಯಾಗಿ ದೂರದಲ್ಲಿ ನಿಂತು ಕಾತರದಿಂದ ನೋಡತೊಡಗಿದ. ತಕ್ಷಣ ಸ್ವಾಮೀಜಿ ತಮ್ಮತ್ತ ಬರುತ್ತಿದ್ದ ಬೌದ್ಧ ಭಿಕ್ಷುಗಳಿಗೆ ಚೀನೀ ಭಾಷೆಯಲ್ಲಿ ‘ಹಿಂದೂ ಯೋಗಿ, ಹಿಂದೂ ಯೋಗಿ’ ಎಂದು ಕೂಗಿಹೇಳಿದರು. ಇದನ್ನು ಕೇಳಿ ಅವರು ಆಶ್ಚರ್ಯದಿಂದ ಮುಖಮುಖ ನೋಡಿಕೊಂಡು ಏನೋ ವಟಗುಟ್ಟಿಕೊಂಡರು. ಓಹೊ, ಏನದ್ಭುತ ! ಅವರ ಮುಖಭಾವ ಸಂಪೂರ್ಣ ಬದಲಾಗಿ ಹೋಯಿತು. ಈಗ ಅವರ ಮುಖದಲ್ಲಿ ಸಿಟ್ಟಿಗೆ ಬದಲಾಗಿ ಭಯಭಕ್ತಿಮಿಶ್ರಿತವಾದ ಗೌರವ ಕಾಣಿಸಿತು. ಭಿಕ್ಷುಗಳು ತಮ್ಮ ದೊಣ್ಣೆಗಳನ್ನು ಬಿಸಾಕಿ ಸ್ವಾಮೀಜಿಯ ಕಾಲಿಗೆ ಬಿದ್ದರು. ಬಳಿಕ ಎದ್ದು ಅತ್ಯಂತ ಪೂಜ್ಯಭಾವದಿಂದ ಕೈಜೋಡಿಸಿ, ತಮ್ಮ ಭಾಷೆಯಲ್ಲಿ ಗಟ್ಟಿಯಾಗಿ ಅದೇನೋ ಹೇಳಿದರು. ಸ್ವಾಮೀಜಿಗೆ ಅವರು ಹೇಳಿದ್ದೊಂದೂ ಅರ್ಥ ವಾಗಲಿಲ್ಲ. ಆದರೆ ‘ಕಬಚ್​’ ಎಂಬ ಒಂದು ಶಬ್ದ ಮಾತ್ರ ಸ್ಪಷ್ಟವಾಗಿ ಕೇಳಿಸಿತು. ಬಂಗಾಳಿಗಳು ‘ವ’ಕಾರಕ್ಕೆ ಬದಲಾಗಿ ‘ಬ’ಕಾರ ಬಳಸುತ್ತಾರಾದ್ದರಿಂದ ‘ಕಬಚ್​’ ಎಂದರೆ ‘ಕವಚ’ವೇ ಇರ ಬೇಕೆಂದು ಅವರಿಗೆ ತಕ್ಷಣ ಹೊಳೆಯಿತು. (ಕವಚವೆಂದರೆ ‘ತಾಯಿತ’ ಅಥವಾ ‘ಯಂತ್ರ’.) ಆದರೂ ಒಮ್ಮೆ ತಮ್ಮ ದುಭಾಷಿಯನ್ನು ಕೇಳಿ ದೃಢಪಡಿಸಿಕೊಳ್ಳಲು ಅವನತ್ತ ತಿರುಗಿ “ಇವರೇನು ಹೇಳುತ್ತಿದ್ದಾರೆ ?” ಎಂದು ಕೂಗಿ ಕೇಳಿದರು. ಇಲ್ಲಿ ನಡೆಯುತ್ತಿರುವ ವಿಚಿತ್ರವನ್ನೆಲ್ಲ ಕಂಡು ಆತ ಬೆಪ್ಪಾಗಿ ನಿಂತಿದ್ದ. ಪಾಪ, ತನ್ನ ‘ಸರ್ವಿಸಿ’ನಲ್ಲೇ ಆತ ಇಂಥದೇನನ್ನೂ ನೋಡಿರಲಿಲ್ಲ. ಆ ಭಿಕ್ಷುಗಳ ಮಾತನ್ನು ಕೇಳಿದ್ದ ಆತ ಅಲ್ಲಿಂದಲೇ ಹೇಳಿದ, “ಅವರಿಗೆ ತಾಯಿತ ಬೇಕಂತೆ ! ಭೂತ ಪಿಶಾಚಿಗಳನ್ನು ದೂರವಿಡುವುದಕ್ಕೆ ಒಂದು ತಾಯಿತ ಬೇಕಂತೆ !” ಒಂದು ಕ್ಷಣ ಸ್ವಾಮೀಜಿ ಅವಾಕ್ಕಾದರು. ಅವರು ಇಂತಹದನ್ನು ಎಂದೂ ಯಾರಿಗೂ ಕೊಟ್ಟಿರಲೂ ಇಲ್ಲ. ತಾವೂ ಹಾಕಿ ಕೊಂಡಿರಲಿಲ್ಲ. ಬಳಿಕ ತಮ್ಮ ಜೇಬಿನಿಂದ ಒಂದು ಕಾಗದ ತೆಗೆದು ಅದನ್ನು ಅನೇಕ ಚೂರುಗಳಾಗಿ ಹರಿದು ಎಲ್ಲದರ ಮೇಲೂ ದೇವನಾಗರಿಯಲ್ಲಿ ‘ಓಂ’ ಎಂದು ಬರೆದು, ಮಡಿಸಿ ಕೊಟ್ಟರು. ಬೌದ್ಧ ಭಿಕ್ಷುಗಳು ಆ ಚೀಟಿಗಳನ್ನು ಅತ್ಯಂತ ಭಕ್ತಿಭಾವದಿಂದ ತಲೆಗೆ ಮುಟ್ಟಿಸಿಕೊಂಡು ಜೋಪಾನವಾಗಿ ಎತ್ತಿಟ್ಟುಕೊಂಡರು. ಬಳಿಕ ಅವರನ್ನು ಮಠದೊಳಗೆ ಕರೆದೊಯ್ದರು.</p>
<p>ಸ್ವಾಮೀಜಿ, ಮಠದ ಒಳಭಾಗವನ್ನು ಸೂಕ್ಷ್ಮವಾಗಿ ಗಮನಿಸುತ್ತ ನಡೆದರು. ಕಟ್ಟಡದ ಅತ್ಯಂತ ಒಳಭಾಗದಲ್ಲಿ ಜೋಪಾನವಾಗಿ ಇರಿಸಿದ್ದ ಹಲವಾರು ಸಂಸ್ಕೃತ ಗ್ರಂಥಗಳ ಹಸ್ತಪ್ರತಿಗಳನ್ನು ಅವರಿಗೆ ತೋರಿಸಲಾಯಿತು. ಆಶ್ಚರ್ಯ ! ಆ ಹಸ್ತಪ್ರತಿಗಳನ್ನು ಹಳೆಯ ಕಾಲದ ಬಂಗಾಳೀ ಲಿಪಿ ಯಲ್ಲಿ ಬರೆಯಲಾಗಿತ್ತು ! ಆಗ ಅವರಿಗೆ ತಾವು ಮೊದಲು ನೋಡಿದ್ದ ಆ ಐನೂರು ಬೌದ್ಧ ಅನುಯಾಯಿಗಳ ಮುಖಚರ್ಯೆಯು ನಿಸ್ಸಂದೇಹವಾಗಿ ಬಂಗಾಳಿಗಳ ಮುಖವನ್ನು ಹೋಲು ತ್ತಿತ್ತು ಎಂಬುದು ತಕ್ಷಣ ಹೊಳೆಯಿತು. ಹಿಂದೆಯೇ ಸ್ವಾಮೀಜಿ ಚೀನಾದ ಬೌದ್ಧ ಸಂಪ್ರದಾಯ ವನ್ನು ಅಧ್ಯಯನ ಮಾಡಿದ್ದರು. ಈಗ ತಾವು ಕಣ್ಣಾರೆ ಕಂಡದ್ದರ ಬಗ್ಗೆ ಆಲೋಚಿಸುತ್ತಿದ್ದಂತೆ ಅವರೊಂದು ತೀರ್ಮಾನಕ್ಕೆ ಬಂದರು–ಏನೆಂದರೆ, ಹಿಂದೆ ಒಂದಾನೊಂದು ಕಾಲದಲ್ಲಿ ಚೀನಾಕ್ಕೂ ಬಂಗಾಳಕ್ಕೂ ನಿಕಟ ಸಂಪರ್ಕವಿತ್ತು. ಸಹಸ್ರಾರು ಬಂಗಾಳೀ ಭಿಕ್ಷುಗಳು ಚೀನಾಕ್ಕೆ ಬಂದರಲ್ಲದೆ ಬುದ್ಧನ ಸಂದೇಶವನ್ನು ತಂದರು; ಮತ್ತು ಈ ಮೂಲಕ ಭಾರತೀಯ ಚಿಂತನೆಯು ಚೀನೀ ನಾಗರಿಕತೆಯ ಮೇಲೆ ಮಹತ್ವಪೂರ್ಣ ಪ್ರಭಾವವನ್ನು ಬೀರಿತು, ಎಂದು.</p>
<p>ಹಾಂಗ್​ಕಾಂಗ್​ನಿಂದ ಹೊರಟ ‘ಪೆನಿನ್ಸುಲಾರ್​’ ಜಪಾನಿನ ನಾಗಸಾಕಿಯನ್ನು ತಲುಪಿ ಲಂಗರು ಹಾಕಿತು. ನಗರವನ್ನು ನೋಡಿಕೊಂಡು ಬರಲು ಹೊರಟ ಸ್ವಾಮೀಜಿ, ಅಲ್ಲಿನ ನೋಟವನ್ನು ಕಂಡು ನಿಬ್ಬೆರಗಾದರು. ಅಲ್ಲಿನ ಪ್ರತಿಯೊಂದು ಅಂಶವೂ ಅವರಿಗೆ ಇಷ್ಟವಾಯಿತು. ಜಪಾನೀಯರನ್ನು ಕೊಂಡಾಡುತ್ತ ಅವರು ತಮ್ಮ ಮದರಾಸೀ ಶಿಷ್ಯರಿಗೆ ಬರೆಯುತ್ತಾರೆ :</p>
<p>“ಈ ಜಪಾನೀಯರು ಜಗತ್ತಿನಲ್ಲೇ ಅತ್ಯಂತ ಶುಚಿಯಾದವರು. ಇಲ್ಲಿ ಪ್ರತಿಯೊಂದು ತುಂಬ ಚೊಕ್ಕಟ, ಅಚ್ಚುಕಟ್ಟು. ಹೆಚ್ಚುಕಡಿಮೆ ಪ್ರತಿಯೊಂದು ರಸ್ತೆಯೂ ಅಗಲವಾಗಿದೆ, ನೇರವಾಗಿದೆ, ಮತ್ತು ಸಮತಟ್ಟಾಗಿದೆ. ಇವರ ಪುಟ್ಟ ಮನೆಗಳು ಹಕ್ಕಿಯ ಪಂಜರದಂತೆ. ಪ್ರತಿಯೊಂದು ಹಳ್ಳಿ-ಪಟ್ಟಣದ ಹಿನ್ನೆಲೆಯಲ್ಲೂ ಪೀತದಾರು ವಕ್ಷಗಳಿಂದಾವೃತವಾದ ನಿತ್ಯಹರಿದ್ವರ್ಣದ ಸುಂದರ ಬೆಟ್ಟವಿರುತ್ತದೆ. ಈ ಜಪಾನೀಯರ ವೇಷಭೂಷಣಗಳು, ನಡಿಗೆ, ಮಾತುಕತೆ, ಅಭಿರುಚಿಗಳು, ಹಾವಭಾವಗಳು–ಪ್ರತಿಯೊಂದೂ ಕಣ್ಣಗೆ ಹಬ್ಬವುಂಟುಮಾಡುವಂಥವು !. . . . ”</p>
<p>ಇಲ್ಲಿನ ಜನಜೀವನವನ್ನು ಕಂಡು ತುಂಬ ಕುತೂಹಲಗೊಂಡ ಸ್ವಾಮೀಜಿ, ಜಪಾನಿನ ಒಳಭಾಗಗಗಳಲ್ಲಿ ಸಂದರ್ಶಿಸಲು ಇಚ್ಛಿಸಿದರು. ಆದ್ದರಿಂದ ಅವರು ಕೋಬೆ ಎಂಬಲ್ಲಿ ಹಡಗಿ ನಿಂದ ಇಳಿದು, ರಸ್ತೆ ಮಾರ್ಗವಾಗಿ ಯೊಕೊಹಾಮಕ್ಕೆ ಹೊರಟರು. ತಮ್ಮ ಮುಂದಿನ ಪ್ರಯಾಣಕ್ಕೆ ಅವರು ಹಡಗು ಹತ್ತಬೇಕಾಗಿದ್ದದ್ದು ಯೊಕೊಹಾಮದಲ್ಲೇ. ದಾರಿಯಲ್ಲಿ ಅವರು ಮೂರು ಪ್ರಮುಖ ನಗರಗಳಿಗೆ ಭೇಟಿಯಿತ್ತರು–ಮುಖ್ಯ ಕೈಗಾರಿಕಾ ಕೇಂದ್ರವಾದ ಒಸಾಕ, ಹಿಂದಿನ ರಾಜಧಾನಿ ಕ್ಯೋಟೊ ಹಾಗೂ ಇಂದಿನ ರಾಜಧಾನಿ ಟೋಕಿಯೊ. ಜಪಾನಿನ ಭೇಟಿಯ ಈ ಸಂದರ್ಭದಲ್ಲಿ ಸ್ವಾಮೀಜಿ, ಇಲ್ಲಿನ ಜನಜೀವನದ ಮೂಲಭೂತ ಅಂಶಗಳ ಕಡೆಗೆ ವಿಶೇಷ ಗಮನ ಕೊಟ್ಟರು. ಹಾಗೂ ಅವರ ಸಂಸ್ಕೃತಿ ಮತ್ತು ಸಂಪ್ರದಾಯಗಳನ್ನು ಅರಿಯುವ ಪ್ರಯತ್ನ ಮಾಡಿದರು. ಆದರೆ ಎಲ್ಲಕ್ಕಿಂತ ಹೆಚ್ಚಾಗಿ ಅವರನ್ನು ಆಕರ್ಷಿಸಿದ್ದೆಂದರೆ, ಜೀವನದ ಪ್ರತಿಯೊಂದು ರಂಗದಲ್ಲೂ ಎದ್ದುಕಾಣುತ್ತಿರುವ ಪ್ರಗತಿಯ ಹಂಬಲ ; ಅಭಿವೃದ್ಧಿಯ ಕುರಿತಾದ ತೀವ್ರ ಉತ್ಸಾಹ. ಕೈಗಾರಿಕೆ, ವಿದ್ಯಾಭ್ಯಾಸ, ವ್ಯವಸಾಯ ಮೊದಲಾದ ಪ್ರತಿಯೊಂದು ಕ್ಷೇತ್ರದಲ್ಲೂ ಮುನ್ನಡೆ ಸಾಧಿಸಿ ಸ್ವಾವಲಂಬಿಗಳಾಗಬೇಕೆಂಬ ಅವರ ಛಲವನ್ನು ಸ್ವಾಮೀಜಿ ಹೃತ್ಪೂರ್ವಕವಾಗಿ ಮೆಚ್ಚಿದರು. ಆದರೆ ಅವರಿಗೆ ಪ್ರತಿಕ್ಷಣವೂ ಭಾರತದ ಚಿಂತೆಯೇ ಎಂದು ಬೇರೆ ಹೇಳಬೇಕಾಗಿಲ್ಲ! ‘ಇವರಿಂದ ತಮ್ಮವರು ಕಲಿತುಕೊಳ್ಳಬೇಕಾದದ್ದು ಅದೆಷ್ಟಿದೆ !’ ಎಂದು ಅವರ ಮನಸ್ಸು ಮತ್ತೆ ಮತ್ತೆ ಆಲೋಚಿಸುತ್ತಿತ್ತು. ತಮ್ಮ ಶಿಷ್ಯರಿಗೆ ಬರೆದ ಪತ್ರದಲ್ಲಿ ಸ್ವಾಮೀಜಿ, ಜಪಾನೀಯರ ಮುನ್ನಡೆಯ ಬಗ್ಗೆ ತಿಳಿಸುತ್ತಾರೆ :</p>
<p>“ಈ ಜಪಾನೀಯರು ಆಧುನಿಕ ಯುಗದ ಬದಲಾದ ಜೀವನಾವಶ್ಯಕತೆಗಳ ಬಗ್ಗೆ ಸಂಪೂರ್ಣ ಎಚ್ಚತ್ತಿರುವಂತೆ ತೋರುತ್ತದೆ. ಈಗ ಅವರು ತಾವೇ ಅನ್ವೇಷಿಸಿದ ಹೊಸ ಬಗೆಯ ಕೋವಿಗಳಿಂದ ಸಜ್ಜಾದ ಅತ್ಯಾಧುನಿಕ ಸೈನಿಕಪಡೆಯನ್ನು ನಿರ್ಮಿಸಿಕೊಂಡಿದ್ದಾರೆ. ಅಲ್ಲದೆ ತಮ್ಮ ನೌಕಾಪಡೆಯನ್ನು ಬೆಳೆಸಿಕೊಂಡು ಹೋಗುತ್ತಲೇ ಇದ್ದಾರೆ . . . ಇಲ್ಲಿನ ಬೆಂಕಿಕಡ್ಡಿಯ ಕಾರ್ಖಾನೆಗಳು ನೋಡುವು ದಕ್ಕೇ ಅಷ್ಟು ಚಂದ ! ಅಂತೂ ಅವರು ತಮ್ಮ ರಾಷ್ಟ್ರಕ್ಕೆ ಬೇಕಾದುದೆಲ್ಲವನ್ನೂ ತಾವೇ ಉತ್ಪಾದಿ ಸುವ ಹಟತೊಟ್ಟಂತಿದೆ. . . .</p>
<p>ಸರ್ವಸಂಗ ಪರಿತ್ಯಾಗಿಯಾದ ಸಂನ್ಯಾಸಿಯೊಬ್ಬ ಲೌಕಿಕ ಜೀವನದ ಸಮೃದ್ಧಿ-ಸುವ್ಯವಸ್ಥೆಗಳಿಗೆ ಬೇಕಾದ ಆವಶ್ಯಕತೆಗಳನ್ನು ಎತ್ತಿ ತೋರಿಸುವ ಸ್ವಾರಸ್ಯವನ್ನು ನಾವಿಲ್ಲಿ ಕಾಣಬಹುದಾಗಿದೆ. ಅಲ್ಲದೆ ಭಾರತದ ಸದ್ಯದ ದುಃಸ್ಥಿತಿಗೆ ಬಹುಮಟ್ಟಿಗೆ ಕಾರಣವಾದ ಭಾರತೀಯರ ಆಲಸ್ಯ ಹಾಗೂ ಕೂಪ ಮಂಡೂಕ ಬುದ್ಧಿಯನ್ನು ತೀಕ್ಷ್ಣವಾಗಿ ಖಂಡಿಸಿ ಅವರು ಬರೆಯುತ್ತಾರೆ :</p>
<p>“ನಮ್ಮ ದೇಶದ ಯುವಕರು ಪ್ರತಿ ವರ್ಷವೂ ಹೆಚ್ಚೆಚ್ಚು ಸಂಖ್ಯೆಯಲ್ಲಿ ಚೀನಾ ಹಾಗೂ ಜಪಾನುಗಳಿಗೆ ಭೇಟಿ ನೀಡುವಂತಾಗಬೇಕು. ಜಪಾನೀಯರ ಪಾಲಿಗಂತೂ ಭಾರತವೆಂದರೆ ಇನ್ನೂ ಎಲ್ಲ ಶ್ರೇಷ್ಠ-ಉನ್ನತ ವಿಚಾರಗಳ ಸ್ವಪ್ನಲೋಕವೇ ಆಗಿದೆ. ಆದರೆ ನೀವು ? ನೀವೆಂಥವರು ? ... ಜೀವನವಿಡೀ ಕಾಡುಹರಟೆಯಲ್ಲೇ ಮುಳುಗಿರುವವರು. ಕೇವಲ ಹರಟೆಮಲ್ಲರು. ಇನ್ನೆಂಥ ವರು ನೀವು ? ಬನ್ನಿ ಇಲ್ಲಿಗೆ. ಈ ಜನರನ್ನು ನೋಡಿ. ಬಳಿಕ ನಾಚಿಕೆಯಿಂದ ಮುಖ ಮುಚ್ಚಿ ಕೊಂಡು ಕುಳಿತುಕೊಳ್ಳಿ. ಸಮುದ್ರ ದಾಟಿದರೆ ನಿಮ್ಮ ಜಾತಿ ಕೆಟ್ಟುಹೋಗುತ್ತದಲ್ಲವೆ . . . .? ಬುದ್ಧಿಕೆಟ್ಟ ಅರಳುಮರಳು ಜನಾಂಗ ! ಶತಶತಮಾನಗಳಿಂದಲೂ ಮೂಢನಂಬಿಕೆ-ಕಂದಾಚಾರ ಗಳ ಕಂತೆಗಳನ್ನೇ ತಲೆಯ ಮೇಲೆ ಹೊತ್ತು ಕುಳಿತಿರುವವರು !ಈ ಆಹಾರವನ್ನು ಮುಟ್ಟಬಹುದೆ, ಆ ಆಹಾರವನ್ನು ಮುಟ್ಟಬಾರದೆ ಎಂಬ ಬಹಳ ದೊಡ್ಡ ವಿಮರ್ಶೆಯಲ್ಲಿ ನೂರಾರು ವರ್ಷಗಳಿಂದ ಮುಳುಗಿದ್ದೀರಲ್ಲ–ಎಂಥ ಮನುಷ್ಯರು ನೀವೆಲ್ಲ ! ಯುಗಯುಗಗಳಿಂದಲೂ ಅಮಾನುಷ ಸಾಮಾಜಿಕ ದಬ್ಬಾಳಿಕೆ ನಡೆಸಿ ಮಾನವೀಯತೆಯನ್ನೇ ಕಳೆದುಕೊಂಡಿದ್ದೀರಲ್ಲ–ನೀವು ಇನ್ನೆಂಥ ವರು ? ಮತ್ತೆ ಈಗ ನೀವು ಮಾಡುತ್ತಿರುವುದಾದರೂ ಏನು ? ಪರಕೀಯರು ಬರೆದ ಒಂದು ಪುಸ್ತಕವನ್ನು ಕೈಯಲ್ಲಿ ಹಿಡಿದು, ಆ ಐರೋಪ್ಯ ಮೆದುಳಿನಲ್ಲಿ ಉದ್ಭವಿಸಿದ ಆಲೋಚನೆಗಳ ಕೆಲವು ಚೂರುಪಾರುಗಳನ್ನೇ ಮೆಲುಕು ಹಾಕುತ್ತ ಸಮುದ್ರತೀರದಲ್ಲಿ ವಿಹರಿಸುವುದು ! ನಿಮ್ಮ ತಲೆಯಲ್ಲಿ ರುವ ಅತ್ಯುನ್ನತ ಧ್ಯೇಯವೆಂದರೆ ತಿಂಗಳಿಗೆ ಮೂವತ್ತು ರೂಪಾಯಿ ಸಂಬಳದ ಗುಮಾಸ್ತೆಗಿರಿ ! ಅಥವಾ ಇನ್ನೂ ಹೆಚ್ಚೆಂದರೆ ವಕೀಲನಾಗುವುದು–ಇದೇ ಭಾರತೀಯ ಯುವಕನ ಪರಮಾದರ್ಶ. ಇಷ್ಟೇ ನಿಮ್ಮ ಬದುಕು. ನಿಮ್ಮನ್ನೂ ನಿಮ್ಮ ಪುಸ್ತಕ-ಗೌನು ಪದವಿಗಳನ್ನೂ ಮುಳುಗಿಸುವಷ್ಟು ನೀರಿಲ್ಲವೆ ಆ ನಿಮ್ಮ ಸಮುದ್ರದಲ್ಲಿ ?”</p>
<p>ಸ್ವಾಮೀಜಿಯ ಈ ಪತ್ರ ಯೊಕೊಹಾಮದಿಂದ ಮದರಾಸನ್ನು ತಲುಪಿದಾಗ ಅದು ಉಂಟು ಮಾಡಿದ ಪರಿಣಾಮವನ್ನು ನಾವು ಊಹಿಸಬಹುದು. ಅವರ ಉತ್ಸಾಹ-ಸ್ಫೂರ್ತಿಯ ಮಾತುಗಳನ್ನು ಓದಿ ಈ ಯುವಕರು ತಾವೂ ಉತ್ಸಾಹಿತರಾದರು. ಅವರ ಚಾಟಿಯೇಟಿನಂತಹ ಟೀಕೆಯನ್ನು ಕಂಡು ಅವಮಾನದಿಂದ ತಲೆ ತಗ್ಗಿಸಿದರು. ಅಲ್ಲದೆ ಸ್ವಾಮೀಜಿಯ ವ್ಯಂಗ್ಯದ ಹಿಂದೆ ಅಡಕವಾಗಿ ರುವ ದುಃಖವನ್ನೂ ಗಮನಿಸಿದರು. ಅವರ ಪ್ರತಿಯೊಂದು ಮಾತೂ ಮಾತೃಭೂಮಿಯ ಬಗ್ಗೆ ಅವರಿಗಿದ್ದ ತೀವ್ರ ಕಳಕಳಿಯನ್ನು ಪ್ರತಿಬಿಂಬಿಸುತ್ತಿತ್ತು. ಈ ಸಂನ್ಯಾಸಿಯ ದೇಶಪ್ರೇಮದಲ್ಲಿ ಒಂದು ತುಣುಕಾದರೂ ತಮ್ಮಲ್ಲಿಲ್ಲವೆಂಬುದನ್ನು ಕಂಡುಕೊಂಡ ಮದರಾಸೀ ಯುವಕರು, ಹೊಸ ಉತ್ಸಾಹದಿಂದ ತ್ಯಾಗಕ್ಕೆ ಸನ್ನದ್ಧರಾದರು.</p>
<p>ಜಪಾನಿನ ಜನಜೀವನವನ್ನೂ ಸರ್ವತೋಮುಖ ಪ್ರಗತಿಯನ್ನೂ ವಿವರವಾಗಿ ಅಧ್ಯಯನ ಮಾಡಿದ ಸ್ವಾಮೀಜಿ, ಅಲ್ಲಿನ ದೇವಸ್ಥಾನಗಳನ್ನೂ ಪೂಜಾ ವಿಧಿಗಳನ್ನೂ ಗಮನಿಸಲು ಉತ್ಸುಕ ರಾಗಿದ್ದರು. ಆದ್ದರಿಂದ ಅವರು, ತಾವು ಭೇಟಿ ನೀಡಿದ ನಗರಗಳಲ್ಲೆಲ್ಲ ಮುಖ್ಯ ದೇವಸ್ಥಾನಗಳನ್ನು ಸಂದರ್ಶಿಸಲು ಮರೆಯಲಿಲ್ಲ. ಈ ದೇವಸ್ಥಾನಗಳ ವಾಸ್ತುಶಿಲ್ಪವನ್ನೂ ಪೂಜಾಕ್ರಮಗಳನ್ನೂ ಸ್ವಾಮೀಜಿ ಸೂಕ್ಷ್ಮವಾಗಿ ಅವಲೋಕಿಸಿದರು. ಇಲ್ಲಿಯೂ ದೇವಸ್ಥಾನಗಳ ಗೋಡೆಗಳ ಮೇಲೆ ಹಳೆಯ ಬಂಗಾಳೀ ಲಿಪಿಯಲ್ಲಿ ಸಂಸ್ಕೃತ ಮಂತ್ರಗಳನ್ನು ಬರೆದಿರುವುದನ್ನು ಕಂಡು ಅಚ್ಚರಿ ಗೊಂಡರು. ಆದರೆ ಕೆಲವೇ ಕೆಲವು ಅರ್ಚಕರಿಗೆ ಮಾತ್ರ ಸಂಸ್ಕೃತ ಗೊತ್ತಿತ್ತು. ಆಧುನೀಕರಣದ ಉತ್ಸಾಹವು ಅರ್ಚಕರಲ್ಲೂ ಕಂಡುಬರುತ್ತಿದ್ದುದನ್ನು ಸ್ವಾಮೀಜಿ ಗಮನಿಸಿದರು. ಭಾರತದ ಬಗ್ಗೆ ಜಪಾನೀಯರು ಇನ್ನೂ ಅತ್ಯಂತ ಪೂಜ್ಯ ಭಾವವನ್ನಿಟ್ಟುಕೊಂಡಿರುವುದನ್ನು ಕಂಡು ಅವರಿಗೆ ತುಂಬ ಸಂತೋಷವಾಯಿತು.</p>
<p>ಕೋಬೆಯಿಂದ ಯೊಕೊಹಾಮ ನಗರಕ್ಕೆ ನೆಲಮಾರ್ಗವಾಗಿ ಪ್ರಯಾಣ ಮಾಡಿದ ಸ್ವಾಮೀಜಿ, ಯೊಕೊಹಾಮದಲ್ಲಿ ೬ಂಂಂ ಟನ್ ತೂಕದ ‘ಎಂಪ್ರೆಸ್ ಆಫ್ ಇಂಡಿಯ’ ಎಂಬ ಹಡಗನ್ನೇರಿ ದರು. ಈ ಹಡಗು ಜುಲೈ ೧೪ರಂದು ಹೊರಟು ವ್ಯಾಂಕೋವರ್ ಕಡೆಗೆ ಸಾಗಿತು. ಆದರೆ ಸ್ವಾಮೀಜಿಯ ಪಾಲಿಗೆ ಈ ಪ್ರಯಾಣ ಸುಖಕರವಾಗಿರಲಿಲ್ಲ. ಏಕೆಂದರೆ ಹಡಗು ಉತ್ತರಕ್ಕೆ ಸಾಗಿ ದಂತೆ ಕೊರೆಯುವ ಚಳಿಗಾಳಿ ಬೀಸಲಾರಂಭಿಸಿತು. ಅವರ ಶಿಷ್ಯರು ಬೆಲೆಬಾಳುವ ರೇಷ್ಮೆಯ ವಸ್ತ್ರಗಳನ್ನು ಕೊಡಿಸಿದ್ದರಾದರೂ ಬೆಚ್ಚನೆಯ ಉಣ್ಣೆಬಟ್ಟೆಗಳನ್ನು ಕೊಡಿಸಿರಲಿಲ್ಲ. ಉತ್ತರ ಪೆಸಿಫಿಕ್ ಸಾಗರದಲ್ಲಿನ ಪ್ರಯಾಣ ಕಾಲದಲ್ಲಿ ಹಾಗೂ ಅಮೆರಿಕೆಯಲ್ಲಿ ಅವರು ಕೊರೆಯುವ ಚಳಿಯನ್ನು ಎದುರಿಸಬೇಕಾಗುತ್ತದೆ ಎಂಬುದು ಯಾರ ಬುದ್ಧಿಗೂ ಹೊಳೆದಿರಲಿಲ್ಲ. ಆದರೆ ಸ್ವಾಮೀಜಿ ಕಷ್ಟಪಡುತ್ತಿರುವುದನ್ನು ಕಂಡ ಹಡಗಿನ ಕ್ಯಾಪ್ಟನ್, ಅವರಿಗೆ ಬೆಚ್ಚನೆಯ ಬಟ್ಟೆಗಳನ್ನು ತಾನೇ ಒದಗಿಸಿದನಂತೆ.</p>
<p>ಇದೇ ಹಡಗಿನಲ್ಲಿ ಭಾರತದ ಕೈಗಾರಿಕಾ ಸಾಮ್ರಾಟ್ ಜೆಮ್​ಶೆಟ್​ಜಿ ಟಾಟಾರವರೂ ಪ್ರಯಾಣ ಮಾಡುತ್ತಿದ್ದರು. ಟಾಟಾರವರಿಗೆ ಸ್ವಾಮೀಜಿಯ ಪರಿಚಯವಿರಲಿಲ್ಲವಾದರೂ, ಅವರ ಅಸಾಮಾನ್ಯ ವ್ಯಕ್ತಿತ್ವದಿಂದ ಕೂಡಲೇ ಆಕರ್ಷಿತರಾದರು. ಜಪಾನಿನ ಪ್ರಗತಿಯನ್ನು ಕಣ್ಣಾರೆ ಕಂಡು ತೀವ್ರವಾಗಿ ಪ್ರಭಾವಿತರಾಗಿದ್ದ ಸ್ವಾಮೀಜಿ, ಅಂತಹ ಕೈಗಾರಿಕಾ ಕ್ರಾಂತಿಯು ಭಾರತದಲ್ಲೂ ನಡೆಯಬೇಕೆಂಬ ತಮ್ಮ ಆಶಯವನ್ನು ವ್ಯಕ್ತಪಡಿಸಿದರು. ಅಲ್ಲದೆ ಭಾರತದ ಪುನರುತ್ಥಾನ ಕಾರ್ಯವನ್ನು ಕೈಗೊಳ್ಳುವಾಗ ಅದರ ಧಾರ್ಮಿಕ ಹಿನ್ನೆಲೆಯನ್ನು ಕಡೆಗಣಿಸಿಬಾರದೆಂದು ಒತ್ತಿ ಹೇಳಿದರು. ಅವರ ಮಾತುಗಳನ್ನೆಲ್ಲ ಆಲಿಸಿದ ಟಾಟಾರವರು, ಆ ಅಭಿಪ್ರಾಯಗಳನ್ನು ಗಂಭೀರ ವಾಗಿ ಪರಿಗಣಿಸಿದರೆಂಬುದು ಮುಂದೊಮ್ಮೆ ಟಾಟಾರವರು ಬರೆಯುವ ಒಂದು ಪತ್ರದಿಂದ ತಿಳಿದುಬರುತ್ತದೆ.</p>
<p>ಹತ್ತು ದಿನಗಳ ಕಾಲ ಶಾಂತಸಾಗರದಲ್ಲಿ ನಿರಂತರ ಪ್ರಯಾಣ ಮಾಡಿದ ಹಡಗು, ಶಾಂತವಾಗಿ ಉತ್ತರ ಅಮೆರಿಕವನ್ನು ಸಮೀಪಿಸಿತು.</p>

<h1>೧೨</h1>
<h1>ಉದಯರವಿ</h1>
<p class="noindent">ಜುಲೈ ೨೫ರಂದು ‘ಎಂಪ್ರೆಸ್ ಆಫ್ ಇಂಡಿಯ’ ಹಡಗು ಬ್ರಿಟಿಷ್ ಕೊಲಂಬಿಯಕ್ಕೆ ಸೇರಿದ್ದ ವ್ಯಾಂಕೋವರನ್ನು ತಲುಪಿತು. ಇಲ್ಲಿಂದ ಶಿಕಾಗೋ ನಗರಕ್ಕೆ ೨ಂಂಂ ಮೈಲಿಗಳ ಪ್ರಯಾಣ. ಮರುದಿನ ಸ್ವಾಮೀಜಿ, ಸಹಪ್ರಯಾಣಿಕರೊಂದಿಗೆ ವ್ಯಾಂಕೋವರಿನಲ್ಲಿ ‘ಅಟ್ಲಾಂಟಿಕ್ ಎಕ್ಸ್ ಪ್ರೆಸ್​’ ಎಂಬ ಟ್ರೈನು ಹತ್ತಿ ಪೂರ್ವಾಭಿಮುಖವಾಗಿ ಹೊರಟರು. ನಯನಮನೋಹರ‘ರಾಕಿ’ ಪರ್ವತಗಳ ಮೂಲಕ ಸಾಗಿ, ಮೂರು ದಿನಗಳ ನಂತರ ಅದು ವಿನ್ನಿಪೆಗ್​ಗೆ ಬಂದಿತು. ಇಲ್ಲಿ ಸ್ವಾಮೀಜಿ ಅಮೆರಿಕೆಗೆ ಹೋಗುವ ಟ್ರೈನು ಹತ್ತಿ ಸೇಂಟ್​ಪಾಲ್​ಗೆ ಬಂದರು. ಇಲ್ಲಿ ಮತ್ತೆ ಟ್ರೈನು ಬದಲಾಯಿಸಿ, ೧೮೯೩ರ ಜುಲೈ ೩ಂರಂದು ೪ಂಂ ಮೈಲಿ ದೂರದ ಶಿಕಾಗೋ ನಗರವನ್ನು ಸೇರಿದರು.</p>
<p>ಆ ಮಹಾನಗರದ ಬೃಹತ್ ನಿಲ್ದಾಣದಲ್ಲಿ ಇಳಿದ ಸ್ವಾಮೀಜಿ ಅಲ್ಲಿನ ಗಡಿಬಿಡಿ ಗಲಾಟೆಗಳನ್ನು ಕಂಡು ಕ್ಷಣಕಾಲ ದಿಗ್ಭ್ರಾಂತರಾದರು. ಅವರು ಈ ಹಿಂದೆಯೇ ಎಷ್ಟೋ ದೊಡ್ಡದೊಡ್ಡ ನಗರ ಗಳನ್ನೂ ಅಲ್ಲಿನ ಜನಸಂದಣಿಯನ್ನೂ ಕಂಡಿದ್ದರು. ಅಲ್ಲದೆ ಅಮೆರಿಕೆಯ ಬಗ್ಗೆ ಸಾಕಷ್ಟು ಕೇಳಿದ್ದರು, ಓದಿದ್ದರು. ಆದರೂ ಅಲ್ಲಿಗೆ ತಾವೇ ಬಂದಾಗ ಅವರಿಗೆ ಚಿಂತೆಗಿಟ್ಟುಕೊಂಡಿತು. ಇಲ್ಲಿಯವರೆಗಂತೂ ಹೇಗೋ ಬಂದದ್ದಾಯಿತು ; ಆದರೆ ಇಲ್ಲಿ ಯಾವ ಕಡೆ ಹೋಗುವುದೊ? ಎಲ್ಲಿ ಉಳಿದುಕೊಳ್ಳುವುದೊ ?–ಎಂದು ಆಲೋಚಿಸುತ್ತ ನಿಂತರು. ಶಿಕಾಗೋ ನಗರದಲ್ಲಿ ಆಗ್ಗೆ ಮೂರು ತಿಂಗಳಿನಿಂದಲೂ ಜಾಗತಿಕ ಮೇಳವೊಂದು ನಡೆಯುತ್ತಿದ್ದು, ಅದನ್ನು ನೋಡಲು ಎಲ್ಲೆಡೆಯಿಂದಲೂ ಜನ ಧಾವಿಸಿ ಬರುತ್ತಿದ್ದರು. (ಈ ಜಾಗತಿಕ ಮೇಳದ ಅಂಗವಾಗಿಯೇ ವಿಶ್ವ ಧರ್ಮ ಸಮ್ಮೇಳನವೂ ಏರ್ಪಾಡಾಗಿದ್ದುದು.) ಆದ್ದರಿಂದ ರೈಲುನಿಲ್ದಾಣ ಜನರಿಂದ ತುಂಬಿ ಗಿಜಿಗುಟ್ಟುತ್ತಿತ್ತು. ಈಗ ತಮ್ಮ ಮಣಗಟ್ಟಲೆ ಭಾರದ ಪೆಟ್ಟಿಗೆಗಳನ್ನು ಬೇರೆ ಎತ್ತಿಕೊಂಡು ಹೋಗ ಬೇಕಲ್ಲ ಎಂದು ಸ್ವಾಮೀಜಿ ಆಲೋಚಿಸುವಷ್ಟರಲ್ಲಿ ಅವರಿಗೆ ಮೊದಲ ಅಘಾತ ಸಿಕ್ಕಿತು–ಅಲ್ಲಿದ್ದ ರೈಲ್ವೆ ಕೂಲಿಗಳು ಅವರ ಸಾಮಾನುಗಳನ್ನು ಹೊತ್ತು ತರಲು ಅತಿ ದುಬಾರಿ ಮಜೂರಿ ಕೇಳ ಲಾರಂಭಿಸಿದರು. ಆ ಬೆಲೆಯನ್ನು ಕೇಳಿಯೇ ಅವರ ಎದೆ ಧಸಕ್ಕೆಂದಿತು. ಕಡೆಗೆ ವಿಧಿಯಿಲ್ಲದೆ ಆ ಬೆಲೆಗೇ ಒಪ್ಪಿಕೊಳ್ಳಬೇಕಾಯಿತು.</p>
<p>ನಿಲ್ದಾಣದ ಆಚೆಗೆ ಬರುತ್ತಿದ್ದಂತೆಯೇ ಹಲವಾರು ಹೋಟೆಲುಗಳ ದಳ್ಳಾಳಿಗಳು ಅವರನ್ನು ಮುತ್ತಿಕೊಂಡು ತಮ್ಮ ಹೋಟೆಲಿಗೇ ಬರುವಂತೆ ಕಾಡಿದರು. ಅಪರಿಚಿತ ಸ್ಥಳದಲ್ಲಿರುವಾಗ ಒಳ್ಳೆಯ ಜಾಗದಲ್ಲಿರಬೇಕಾದದ್ದು ಬಹಳ ಮುಖ್ಯ ಎಂದು ಆಲೋಚಿಸಿ ಸ್ವಾಮೀಜಿ, ತಮ್ಮದು ಅತ್ಯುತ್ತಮ ಹೋಟೆಲ್ ಎಂದು ಹೇಳಿಕೊಂಡವನೊಂದಿಗೆ ಸಾರೋಟಿನಲ್ಲಿ ಹೊರಟರು. ನೋಡು ತ್ತಾರೆ–ಅದೊಂದು ಉತ್ತಮ ದರ್ಜೆಯ ಆಧುನಿಕ ಹೋಟೆಲ್ಲೇ ನಿಜ. ಬಳಿಕ ಎಲಿವೇಟರ್​ನ ಮೂಲಕ ಮೇಲೇರಿ, ತಮ್ಮ ಕೋಣೆಯನ್ನು ತಲುಪಿದರು. ಕೂಲಿಗಳು ಅವರ ಸಾಮಾನುಗಳನ್ನು ತಂದಿಟ್ಟು ಹೊರಟರು. ಇನ್ನು ಸದ್ಯಕ್ಕೆ ತಮ್ಮನ್ನು ಕಾಡುವವರು ಯಾರೂ ಇಲ್ಲ ಎಂದು ದೃಢ ವಾದಾಗ ಸ್ವಾಮೀಜಿ, ಆ ಪೆಟ್ಟಿಗೆಗಳ ಮಧ್ಯದಲ್ಲೇ ಕುಳಿತು, ಗಲಿಬಿಲಿಗೊಂಡ ಮನಸ್ಸನ್ನು ಶಾಂತ ವಾಗಿಸಿಕೊಳ್ಳುವ ಪ್ರಯತ್ನ ಮಾಡಿದರು.</p>
<p>ಮರುದಿನ ಬೆಳಿಗ್ಗೆ ಸ್ವಾಮೀಜಿ ಜಾಗತಿಕ ಮೇಳವನ್ನು ನೋಡಿಕೊಂಡು ಬರಲು ಹೊರಟರು. ಈ ಮೇಳದಲ್ಲಿ ಇಡೀ ಜಗತ್ತಿನ ಅತ್ಯಾಧುನಿಕ ಅನ್ವೇಷಣೆಗಳೆಲ್ಲವನ್ನೂ ಕಾಣಬಹುದಾಗಿತ್ತು. ವಿಶ್ವದ ಎಲ್ಲೆಡೆಗಳಿಂದ ನವನೂತನ ವಸ್ತುವಿಶೇಷಗಳು, ಶ್ರೇಷ್ಠಕಲಾಕೃತಿಗಳು, ಅದ್ಭುತ ಯಂತ್ರ ಸಾಮಗ್ರಿಗಳು, ವಿದ್ಯುತ್ ಉಪಕರಣಗಳು ಮೊದಲಾದ ಅಸಂಖ್ಯಾತ ವಸ್ತುಗಳನ್ನು ಇಲ್ಲಿ ಪ್ರದರ್ಶಿಸಲಾಗಿತ್ತು. ಮಾನವನ ಬುದ್ಧಿಶಕ್ತಿಗೂ ಕಲ್ಪನಾಶಕ್ತಿಗೂ ಸಾಕ್ಷಿಯಾದ ಈ ಅನ್ವೇಷಣೆ ಗಳನ್ನು ಕಂಡು ಸ್ವಾಮೀಜಿ ಬೆರಗಾದರು. ಈ ಇಡೀ ಪ್ರದರ್ಶನವನ್ನು ಸರಿಯಾಗಿ ನೋಡಲು, ಅವರೇ ಹೇಳುವಂತೆ, ಏನಿಲ್ಲವೆಂದರೂ ಹತ್ತು ದಿನಗಳಾದರೂ ಬೇಕಿತ್ತು. ಯಾವುದೇ ಉತ್ತಮ ವಸ್ತುವನ್ನು ಆಸ್ವಾದಿಸುವ ಸಾಮರ್ಥ್ಯವನ್ನೂ ಅಭಿರುಚಿಯನ್ನೂ ಹೊಂದಿದ್ದ ಸ್ವಾಮೀಜಿ, ಪ್ರತಿ ದಿನವೂ ಅಲ್ಲಿಗೆ ಹೋಗುತ್ತಿದ್ದರು. ಅಲ್ಲಿನ ಹಲವಾರು ಪ್ರದರ್ಶನ ಭವನಗಳಿಗೆ ಭೇಟಿಯಿತ್ತು ಪ್ರತಿಯೊಂದು ಪ್ರದರ್ಶಿತ ವಸ್ತುವನ್ನೂ ಪರಿಶೀಲಿಸಿ ಸಂತೋಷ ಪಡುತ್ತಿದ್ದರು.</p>
<p>ಆದರೆ ಈ ಜನಾರಣ್ಯದ ನಡುವೆ ತಾವು ಒಬ್ಬಂಟಿಗರೆಂಬ ಭಾವನೆ ಅವರ ಮನಸ್ಸಿಗೆ ಬರುತ್ತಿತ್ತು. ಅವರಿಗೆ ಪರಿಚಿತರಾದವರೊಬ್ಬರೂ ಆ ದೇಶದಲ್ಲೇ ಇರಲಿಲ್ಲ. ಅಲ್ಲದೆ ಇಲ್ಲಿನ ಸಾಧಾರಣ ಜನರು ಅವರ ವಿಚಿತ್ರ ಉಡುಗೆಯನ್ನು ಕಂಡು, ನಾನಾ ರೀತಿಯಲ್ಲಿ ತೊಂದರೆ ಕೊಡು ತ್ತಿದ್ದರು. ಒಮ್ಮೆಮೇಳದಲ್ಲಿ ಹಿಂದಿನಿಂದ ಯಾವನೋ ಒಬ್ಬ ಅವರ ಪೇಟದ ಅಂಚನ್ನು ಎಳೆದ. ತಿರುಗಿ ನೋಡಿದರೆ, ಹಾಗೆ ಮಾಡಿದವನು ಅತ್ಯಂತ ಸಭ್ಯನಂತೆ ಕಂಡ. ಆಶ್ಚರ್ಯದಿಂದ ಸ್ವಾಮೀಜಿ “ಹಾಗೇಕೆ ಮಾಡಿದಿರಿ ?” ಎಂದಾಗ, ಆ ಮನುಷ್ಯ ತಬ್ಬಿಬ್ಬಾದ. ಇವರಿಗೆ ಇಂಗ್ಲಿಷ್ ಬರುತ್ತದೆಂದು ಅವನು ಊಹಿಸಿರಲಿಲ್ಲ. ಮುಂದೆ ಅವರು ಬಾಸ್ಟನ್ನಿನಲ್ಲಿದ್ದಾಗ ಬೀದಿಯ ಉಡಾಳರು ಕೆಟ್ಟದಾಗಿ ಕೂಗಿ ಅವರನ್ನು ಅಣಕಿಸುತ್ತಿದ್ದರು. ಒಮ್ಮೆಯಂತೂ ದೊಡ್ಡವರೂ ಚಿಕ್ಕವರೂ ಸೇರಿದ ಇಂತಹ ಒಂದು ಗುಂಪು ಅವರನ್ನು ಅಟ್ಟಿಸಿಕೊಂಡು ಬಂದಿತು. ಸ್ವಾಮೀಜಿ ವೇಗವಾಗಿ ಓಡಿ, ಕತ್ತಲೆಯ ಗಲ್ಲಿಯೊಂದರೊಳಗೆ ನುಸುಳಿ ಆ ದುಷ್ಟರಿಂದ ತಪ್ಪಿಸಿಕೊಂಡರು. ನಾಗರಿಕ-ಸುಸಂಸ್ಕೃತ ಜನಾಂಗ ವೆಂದು ಹೆಮ್ಮೆ ಪಟ್ಟುಕೊಳ್ಳುವ ಅಮೆರಿಕನ್ನರ ಬಗ್ಗೆ ಅವರಿಗೆ ತೀವ್ರ ಜುಗುಪ್ಸೆಯಾಯಿತು. ಮುಂದೆ ಅವರೊಂದಿಗೆ ಮಾತನಾಡುವಾಗ ಯಾರಾದರೂ ಭಾರತೀಯರನ್ನು ಅಸಂಸ್ಕೃತರೆಂದು ಹೀನಾಯ ಮಾಡಿದರೆ, ಸ್ವಾಮೀಜಿ ತಮ್ಮ ಈ ಅನುಭವಗಳನ್ನು ಹೇಳಿ ಬಳಿಕ ಅಮೆರಿಕದ ‘ಸಂಸ್ಕೃತಿ’ಯನ್ನು ಅತ್ಯಂತ ಕಟುವಾಗಿ ಟೀಕಿಸುತ್ತಿದ್ದರು.</p>
<p>ಸ್ವಾಮೀಜಿ ಶಿಕಾಗೋಗೆ ಬಂದ ಸಮಯದಲ್ಲೇ ಕಪುರ್ತಲ ಸಂಸ್ಥಾನದ ಮಹಾರಾಜನೂ ಅಲ್ಲಿಗೆ ಬಂದಿದ್ದ. ಈತ ತನ್ನ ಪೋಷಾಕಿನಿಂದಲೂ ದುಂದುವೆಚ್ಚದಿಂದಲೂ ಎಲ್ಲರ ಗಮನ ಸೆಳೆದಿದ್ದ. ಆದ್ದರಿಂದ ಎಷ್ಟೋ ಜನ ಸ್ವಾಮೀಜಿಯ ಉಡುಗೆಯನ್ನು ಕಂಡು ಅವರನ್ನೂ ಒಬ್ಬ ಮಹಾರಾಜನೆಂದೇ ಭಾವಿಸಿದರು. ಆದ್ದರಿಂದ ಅವರು ಹೋದಹೋದಲ್ಲೆಲ್ಲ ಜನ ಅವರಿಂದ ದುಡ್ಡು ಕೀಳಲು ನೋಡುತ್ತಿದ್ದರು. ಮತ್ತೆ ಕೆಲವರು, ಅವರ ಭವ್ಯವ್ಯಕ್ತಿತ್ವದಿಂದ ಆಕರ್ಷಿತರಾಗಿ ಅವರ ಬಳಿಗೆ ಬಂದು ಮಾತನಾಡಿಸುತ್ತಿದ್ದರು. ಜೊತೆಗೆ, ಯಾವಾಗಲೂ ಹೊಸ ಸುದ್ದಿಗಾಗಿ ಕಾದು ನಿಂತಿರುತ್ತಿದ್ದ ಪತ್ರಿಕಾ ವರದಿಗಾರರು ಸ್ವಾಮೀಜಿಯನ್ನು ಕಂಡೊಡನೆ ಬಂದು ಮುತ್ತಿದರು. ಬಗೆಬಗೆಯ ಪ್ರಶ್ನೆಗಳನ್ನು ಕೇಳಿದರು. ಇನ್ನು ಕೆಲವರು ಅವರು ಇಳಿದುಕೊಂಡಿದ್ದ ಹೋಟೆಲಿಗೇ ಬಂದು ಸಂದರ್ಶಿಸಿದರಲ್ಲದೆ, ಹೋಟೆಲಿನ ಮ್ಯಾನೇಜರಿನಿಂದಲೂ ಸಾಧ್ಯವಾದಷ್ಟು ಸುದ್ದಿ ಸಂಗ್ರಹಿಸಿದರು. ಸ್ವಾಮೀಜಿಯ ಇಷ್ಟಾನಿಷ್ಟಗಳನ್ನು ಗಣಿಸದೆ ತಮ್ಮತಮ್ಮ ಪತ್ರಿಕೆಗಳಲ್ಲಿ ಅವರ ಬಗ್ಗೆ ವರದಿಗಳನ್ನು ಬರೆದರು. ಒಂದೆರಡು ಪತ್ರಿಕೆಗಳಲ್ಲಿ ಅವರನ್ನು ‘ರಾಜಾ ವಿವೇಕಾನಂದ’ ಎಂದು ಸಂಬೋಧಿಸಲಾಗಿತ್ತು ! ಮತ್ತೆ ಕೆಲವು, ಅವರನ್ನು ಒಬ್ಬ ಜ್ಞಾನಿಯೆಂದೂ ಬುದ್ಧಿವಂತ ನೆಂದೂ ಬಣ್ಣಸಿದ್ದುವು.</p>
<p>ಆದರೆ ಇದಕ್ಕಿಂತ ತಮಾಷೆಯಾದ ಇನ್ನೊಂದು ಘಟನೆ ನಡೆಯಿತು. ಈ ಪ್ರದರ್ಶನದ ಸ್ಥಳಕ್ಕೆ ಒಬ್ಬ ವಿಲಕ್ಷಣ ಮರಾಠೀ ಬ್ರಾಹ್ಮಣ ಬಂದಿದ್ದ. ಇಷ್ಟು ದೂರ ಅದು ಹೇಗೆ ಬಂದಿದ್ದನೋ ಮಹಾರಾಯ ! ಇವನು ಉಗುರಿನಿಂದ ಚಿತ್ರಗಳನ್ನು ಬರೆದು ಮಾರುತ್ತಿದ್ದ. ಒಮ್ಮೆ ಇವನನ್ನು ಪತ್ರಿಕಾ ವರದಿಗಾರರು ಮಾತನಾಡಿಸಿದಾಗ, ಆಗ ಅಲ್ಲಿ ಪ್ರಸಿದ್ಧನಾಗಿದ್ದ ಕಪುರ್ತಲದ ರಾಜನ ಸಂಬಂಧವಾಗಿ, “ಅವನು ಕೀಳುಜಾತಿಯವನು ; ಈ ರಾಜರು ಎಷ್ಟೇ ಆದರೂ ಬ್ರಿಟಿಷ್ ಸರ್ಕಾರದ ಗುಲಾಮರು ಮಾತ್ರವೇ; ಇವರೆಲ್ಲ ನೀತಿಗೆಟ್ಟವರು. . . ” ಎಂಬಿತ್ಯಾದಿಯಾಗಿ ಸಿಕ್ಕಿದಂತೆ ಟೀಕೆ ಮಾಡಿದ. ಇಂತಹ ರಸಭರಿತವಾದ ಸುದ್ದಿ ಸಿಕ್ಕಿದ್ದರಿಂದ ಪತ್ರಿಕಾ ಸಂಪದಾಕರಿಗೆ ಬಹಳ ಖುಷಿಯಾಯಿತು. ಆದರೆ ಆ ಮಾತುಗಳನ್ನಾಡಿದವನು ಒಬ್ಬ ಯಃಕಿಶ್ಚಿತ್ ಬ್ರಾಹ್ಮಣ ನೆಂದರೆ ಅಷ್ಟು ಪರಿಣಾಮಕಾರಿಯಾಗಿರಲಾರದೆಂದು ಊಹಿಸಿ, ಅವುಗಳನ್ನೆಲ್ಲ ಸ್ವಾಮೀಜಿಯ ತಲೆಗೆ ಕಟ್ಟಿದರು ! ಭಾರತದಿಂದ ಬಂದಿರುವ ಈ ಮಹಾಜ್ಞಾನಿಯ-ಎಂದರೆ ವಿವೇಕಾನಂದರ– ಬಗ್ಗೆ ತಮ್ಮ ಪತ್ರಿಕೆಗಳಲ್ಲಿ ದೊಡ್ಡದೊಡ್ಡ ಕಾಲಂಗಳ ತುಂಬ ಬರೆದು, ಅವರನ್ನು ಹೊಗಳಿ ಆಕಾಶ ಕ್ಕೇರಿಸಿದರು ; ಬಳಿಕ ಆ ವಿಲಕ್ಷಣ ಬ್ರಾಹ್ಮಣನ ಮಾತುಗಳೆಲ್ಲ ಸ್ವಾಮೀಜಿಯ ಮಾತುಗಳೆಂಬಂತೆ ಬರೆದುಬಿಟ್ಟರು ! ಮರುದಿನ ಸ್ವಾಮೀಜಿ ದಿನಪತ್ರಿಕೆಯನ್ನು ಓದುತ್ತಿರುವಾಗ, ಆ ಮರಾಠೀ ಬ್ರಾಹ್ಮಣನ ಅಸಂಬಂದ್ಧ ಮಾತುಗಳನ್ನೆಲ್ಲ ತಮ್ಮ ಹೆಸರಿನಲ್ಲಿ ಹಾಕಿ ತಮ್ಮನ್ನು ಸುದ್ದಿಗೆಳೆದ ದ್ದನ್ನು ಕಂಡು ಆಶ್ಚರ್ಯಚಕಿತರಾದರು. ಅಂತಹ ಮಾತುಗಳನ್ನು ಅವರು ಊಹಿಸಲೂ ಸಾಧ್ಯವಿರ ಲಿಲ್ಲ. ಅಂತೂ ಆ ಸಂಪಾದಕರ ಊಹೆ ನಿಜವಾಯಿತು. ಪತ್ರಿಕೆಗಳಲ್ಲಿ ಬರೆದದ್ದನ್ನೆಲ್ಲ ನಂಬಿದ ಶಿಕಾಗೋದ ಸಮಾಜ ಆ ರಾಜನನ್ನು ಎಷ್ಟು ತಿರಸ್ಕಾರದಿಂದ ಕಂಡಿತೆಂದರೆ, “ಇನ್ನು ಸಾಕಪ್ಪ ಈ ಶಿಕಾಗೋ” ಎಂದು ಅವನು ಅಲ್ಲಿಂದ ಓಡಿಹೋದ. ಅಮೆರಿಕದ ಪತ್ರಿಕಾ ಸಂಪಾದಕರ ಈ ವಿಪರೀತ ಬುದ್ಧಿಯನ್ನು ಕಂಡು ಸ್ವಾಮೀಜಿ ದಂಗಾದರು. ತಮ್ಮನ್ನು ಉಪಯೋಗಿಸಿಕೊಂಡು ತಮ್ಮ ದೇಶವನಿಗೇ ತಿರಸ್ಕಾರ ದೊರೆಯುವಂತೆ ಮಾಡಿದ ರೀತಿಯನ್ನು ಕಂಡು ಸ್ವತಃ ಅವರೂ ಅಲ್ಲಿನ ರೀತಿನೀತಿಗಳ ಬಗ್ಗೆ ಒಂದು ಪಾಠ ಕಲಿತರು. ಅವರು ತಮ್ಮ ಮದರಾಸೀ ಶಿಷ್ಯರಿಗೆ ಬರೆದ ಪತ್ರದಲ್ಲಿ ಈ ಬಗ್ಗೆ ತಿಳಿಸುತ್ತ “ಇದು ಈ ದೇಶದಲ್ಲಿ ಹಣ ಹಾಗೂ ಬಿರುದುಗಳಿಗಿಂತ ಬುದ್ಧಿಗೇ ಹೆಚ್ಚು ಬೆಲೆ ಎಂಬುದನ್ನು ತೋರಿಸುತ್ತದೆ” ಎನ್ನುತ್ತಾರೆ.</p>
<p>ಕ್ರಮೇಣ ಸ್ವಾಮೀಜಿಗೆ ಈ ವಿಚಿತ್ರ ಪರಿಸರ ಅಭ್ಯಾಸವಾಗುತ್ತ ಬಂದಿತು. ಆದರೆ ಅವರಿಗೆ ಕೆಲವೊಮ್ಮೆ ಬೇಸರವೂ ಆಗುತ್ತಿತ್ತು. ಏಕೆಂದರೆ ಅಲ್ಲಿ ಈಗಾಗಲೇ ಕೆಲವರು ಪರಿಚಿತರಾಗಿದ್ದರೂ ನಿಜವಾದ ಸ್ನೇಹಿತರು ಯಾರೂ ಇರಲಿಲ್ಲ. ಆದ್ದರಿಂದ ತಮ್ಮ ಮನಸ್ಸಿನ ಭಾವನೆಗಳನ್ನು ತೋಡಿ ಕೊಳ್ಳಲು ಅವರಿಗೆ ಒಬ್ಬನೇ ಒಬ್ಬನೂ ಇರಲಿಲ್ಲ. ಜಾಗತಿಕ ಮೇಳದ ನಿರ್ದೇಶಕರಲ್ಲೊಬ್ಬನಿಗೆ ಮದರಾಸಿನ ಭಕ್ತರಾದ ವರದರಾವ್ ಎಂಬವರು ಪರಿಚಯಪತ್ರ ಕೊಟ್ಟಿದ್ದರು. ಸ್ವಾಮೀಜಿ ಆ ನಿರ್ದೇಶಕನನ್ನು ಕಂಡಾಗ, ಅವನೂ ಅವನ ಪತ್ನಿಯೂ ಅವರನ್ನು ಸ್ವಾಗತಿಸಿ, ಚೆನ್ನಾಗಿ ಮಾತ ನಾಡಿಸಿದರು. ಆದರೆ ಸ್ವಾಮೀಜಿಗೆ ಅವರಿಂದ ಏನೇನೂ ಉಪಕಾರವಾಗಲಿಲ್ಲ. ಅವರು ತಮ್ಮ ಕುತೂಹಲ ತೀರುವವರೆಗೆ ಮಾತನಾಡಿಸಿ ಬಳಿಕ ಸುಮ್ಮನಾದರು. (ಈ ದಂಪತಿಗಳ ಹೆಸರು ಏನೆಂಬುದು ತಿಳಿದುಬಂದಿಲ್ಲ.) ಎಷ್ಟೋ ಜನರಿಗೆ ಅವರೊಂದು ಅಚ್ಚರಿಯ ವಸ್ತುವಿನಂತೆ ಕಾಣುತ್ತಿದ್ದುದರಿಂದ ಸುಮ್ಮನೆ ಮಾತನಾಡಿಸಿ ಮುನ್ನಡೆಯುತ್ತಿದ್ದರು.</p>
<p>ವಿಶ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸುವುದಕ್ಕಾಗಿ ಇಷ್ಟು ದೂರ ಬಂದಿದ್ದರೂ, ಅದು ಪ್ರಾರಂಭವಾಗುವುದು ಯಾವಾಗ ಎಂದು ಅವರಿಗಿನ್ನೂ ತಿಳಿದಿರಲಿಲ್ಲ. ಇನ್ನೇನು ಕೆಲದಿನಗಳಲ್ಲಿ ಅದು ಪ್ರಾರಂಭವಾದೀತೆಂದು ಅವರು ನಿರೀಕ್ಷಿಸಿದ್ದರು. ಆದರೆ ಅಲ್ಲಿನ ವಿಚಾರಣಾ ವಿಭಾಗದಲ್ಲಿ ವಿಚಾರಿಸಿದಾಗ ಅವರಿಗೆ ಅತಿ ದೊಡ್ಡ ಆಘಾತ ಕಾದಿತ್ತು. ಮೊದಲನೆಯಾದಗಿ ಧರ್ಮಸಮ್ಮೇಳ ನವು ಪ್ರಾರಂಭವಾಗುವುದು ಸೆಪ್ಟೆಂಬರ್​ನ ಎರಡನೇ ವಾರದಲ್ಲಿ, ಅದಕ್ಕೆ ಮುಂಚೆಯಲ್ಲ ಎಂದು ತಿಳಿಯಿತು. ಎರಡನೆಯದಾಗಿ, ಸಮ್ಮೇಳನದಲ್ಲಿ ಭಾಷಣ ಮಾಡುವವರು ಯಾವುದಾದರೂ ಸಂಘ-ಸಂಸ್ಥೆಯ ಪ್ರತಿನಿಧಿಯಾಗಿರಬೇಕಿತ್ತು. ಇಲ್ಲವೆ ಸುಪ್ರಸಿದ್ಧ ವ್ಯಕ್ತಿಗಳಿಂದ ಪರಿಚಯಪತ್ರ ವನ್ನಾದರೂ ತಂದಿರಬೇಕಾಗಿತ್ತು. ಕಡೆಯದಾಗಿ, ಮತ್ತು ಅತಿಮುಖ್ಯವಾಗಿ ಪ್ರತಿನಿಧಿಗಳನ್ನು ದಾಖಲು ಮಾಡಿಕೊಳ್ಳುವ ವಾಯಿದೆ ಮುಗಿದುಹೋಗಿತ್ತು ! ಇದನ್ನು ಕೇಳಿ ಸ್ವಾಮೀಜಿ ಕುಸಿದು ಹೋದರು. ಅವರಿಗಾದ ನಿರಾಶೆ ಅಷ್ಟಿಷ್ಟಲ್ಲ. ಹೇಗಾದರೂ ಮಾಡಿ ಯಾರಿಂದಲಾದರೂ ಪರಿಚಯ ಪತ್ರವನ್ನಾದರೂ ಪಡೆದುಕೊಳ್ಳಬಹುದೇನೊ ಎಂದರೆ ಪ್ರವೇಶಕ್ಕೆ ಗಡುವು ತೀರಿ ಹೋಗಿದೆ !</p>
<p>ತಾವು ಅಷ್ಟೆಲ್ಲ ಕಷ್ಟಪಟ್ಟುಕೊಂಡು ಭಾರತದಿಂದ ಇಲ್ಲಿಯವರೆಗೆ ಬಂದು ಕೊನೆಗೆ ಏನೂ ಪ್ರಯೋಜನವಿಲ್ಲದಂತಾಯಿತಲ್ಲ ಎಂದು ಸ್ವಾಮೀಜಿ ಮರುಗಿದರು. ‘ನಾನೆಂಥ ಮೂರ್ಖ ಕೆಲಸ ಮಾಡಿದೆ ! ಏನೋ ಸಾಧಿಸಿಬಿಡುತ್ತೇನೆಂದು ಬಂದುಬಿಟ್ಟೆನಲ್ಲ ! ಇಷ್ಟೆಲ್ಲ ರೀತಿನೀತಿಗಳಿರುತ್ತವೆ ಯೆಂದು ನನಗೆ ತೋಚಬೇಡವೆ ? ಹೋಗಲಿ, ನನ್ನನ್ನು ಇಲ್ಲಿಗೆ ಕಳಿಸಿಕೊಟ್ಟ ಆ ಮದರಾಸೀ ಶಿಷ್ಯರಿಗಾದರೂ ಅದು ತಿಳಿದಿರಬೇಡವೆ ? ಅಂತೂ ಆ ಭೋಳೇಶಂಕರರ ಮಾತು ಕೇಳಿಕೊಂಡು ಇಲ್ಲಿಗೆ ಬಂದದ್ದು ನನ್ನದೇ ತಪ್ಪು’ ಎಂದು ಪಶ್ಚಾತ್ತಾಪ ಪಟ್ಟರು. ಮುಂದೆ ಸೋದರಿ ನಿವೇದಿತಾ ಈ ಶಿಷ್ಯರ ಅಂದಿನ ಮನಸ್ಥಿತಿಯ ಬಗ್ಗೆ ಬಹಳ ಚೆನ್ನಾಗಿ ಬರೆಯುತ್ತಾಳೆ :</p>
<p>“ಈ ಶಿಷ್ಯರಿಗೆ ಸ್ವಾಮೀಜಿಯ ಸಾಮರ್ಥ್ಯದ ಮೇಲಿದ್ದ ಅವಿಚಲ ವಿಶ್ವಾಸದಿಂದಾಗಿ, ತಾವು ಅವರಿಂದ ಮನುಷ್ಯಮಾತ್ರರಿಗೆ ಸಾಧ್ಯವಿಲ್ಲದಂತಹ ಸಾಧನೆಯನ್ನು ನಿರೀಕ್ಷಿಸುತ್ತಿದ್ದೇವೆ ಎಂಬುದು ಹೊಳೆಯಲೇ ಇಲ್ಲ. ವಿವೇಕಾನಂದರು ಅಲ್ಲಿಗೆ ಹೋಗಿ ಮುಖ ತೋರಿಸಿದರೆ ಸಾಕು, ಸಮ್ಮೇಳನದಲ್ಲಿ ಮಾತನಾಡಲು ಅವರಿಗೆ ಅವಕಾಶ ಸಿಕ್ಕಿಬಿಡುತ್ತದೆ ಎಂದು ಈ ಶಿಷ್ಯರು ನಂಬಿ ದ್ದರು. ಪ್ರಪಂಚದ ರೀತಿನೀತಿಗಳ ವಿಷಯದಲ್ಲಿ ಸ್ವಾಮೀಜಿಯೂ ತಮ್ಮ ಶಿಷ್ಯರಷ್ಟೇ ಮುಗ್ಧರಾಗಿ ದ್ದರು. ಅಲ್ಲದೆ, ತಾವು ಈ ಕಾರ್ಯವನ್ನು ಕೈಗೊಂಡಿರುವುದು ಭಗವದಿಚ್ಛೆಯ ಪ್ರಕಾರವೇ ಎಂದು ಒಮ್ಮೆ ಅವರಿಗೆ ದೃಢವಾದ ಮೇಲೆ, ಇನ್ನಾವುದೇ ಬಗೆಯ ಅಡಚಣೆಯನ್ನೂ ಅವರು ನಿರೀಕ್ಷಿಸಿ ರಲೇ ಇಲ್ಲ. ಹೀಗೆ, ಜಗತ್ತಿನ ಶಕ್ತಿ -ಐಶ್ವರ್ಯಗಳ ನಾಡಿನ ಅಭೇದ್ಯ ದ್ವಾರವನ್ನು ಪ್ರವೇಶಿಸಲು, ಯಾವುದೇ ಬಗೆಯ ರುಜುವಾತುಪತ್ರವಿಲ್ಲದೆ ತನ್ನ ಪ್ರತಿನಿಧಿಯನ್ನು ಕಳಿಸಿಕೊಟ್ಟ ಹಿಂದೂ ಧರ್ಮದ ಅವ್ಯವಸ್ಥೆಗೆ ಇದಕ್ಕಿಂತ ಒಳ್ಳೆಯ ಉದಾಹರಣೆ ಬೇಕಿರಲಿಲ್ಲ.”</p>
<p>ಹೌದು. ನಿಜಕ್ಕೂ ಅಲ್ಲಿ ಯೋಜನೆಯೆಂಬುದೇ ಇರಲಿಲ್ಲ. ಮದರಾಸೀ ಶಿಷ್ಯರಾದ ಅಳಸಿಂಗ ಮೊದಲಾದವರು, ಮನ್ಮಥಬಾಬು, ಮುನ್ಷಿ ಜನಮೋಹನಲಾಲ್, ಮಹಾರಾಜ ಅಜಿತ್​ಸಿಂಗ್​– ಎಲ್ಲರೂ ಒಬ್ಬರಿಗಿಂತ ಒಬ್ಬರು ಬುದ್ಧಿವಂತರೇ. ಎಲ್ಲರೂ ಲೋಕದ ವಿಧಾನಗಳನ್ನು ತಿಳಿದವರೇ. ಹೀಗಿದ್ದೂ ಅವರು, ಸ್ವಾಮೀಜಿ ತಮ್ಮ ದಾರಿಯನ್ನು ತಾವೇ ರೂಪಿಸಿಕೊಳ್ಳುತ್ತಾರೆ ಎಂದು ಊಹಿಸಿ ಯಾವುದೇ ಯೋಜನೆಯಿಲ್ಲದೆ ಕಳಿಸಿಕೊಟ್ಟದ್ದನ್ನು ನೋಡಿದರೆ ಅತ್ಯಾಶ್ಚರ್ಯವಾಗ ದಿರದು. ಆದರೆ ಕಡೆಗೂ ಅವರ ಊಹೆ ನಿಜವಾದದ್ದು ಮಾತ್ರ ಅತಿ ದೊಡ್ಡ ಆಶ್ಚರ್ಯ !</p>
<p>ಈಗ ಸ್ವಾಮೀಜಿ, ಮುಂದೇನು ಮಾಡುವುದೆಂದು ಚಿಂತಿಸತೊಡಗಿದರು. ವಿಶ್ವಧರ್ಮ ಸಮ್ಮೇಳನವನ್ನು ಕೇವಲ ಒಬ್ಬ ಪ್ರೇಕ್ಷಕರಾಗಿ ಕುಳಿತು ನೋಡೋಣವೆಂದರೆ ಅದಕ್ಕೂ ಇನ್ನೊಂದು ತಿಂಗಳ ಕಾಲಾವಕಾಶವಿತ್ತು. ಅಷ್ಟು ದಿನ ಅವರು ಶಿಕಾಗೋದಲ್ಲಿ ಉಳಿದುಕೊಳ್ಳಲು ಸಾಧ್ಯವೇ ಇರಲಿಲ್ಲ. ಅವರ ಹಣದ ಚೀಲ ವೇಗವಾಗಿ ಬರಿದಾಗುತ್ತಿತ್ತು. ಉತ್ತಮ ದರ್ಜೆಯ ಹೋಟೆಲಿ ನಲ್ಲಿ ಇಳಿದುಕೊಳ್ಳುವ ಅವರ ಆಲೋಚನೆಯೇನೋ ಸರಿಯಾದದ್ದೇ ಆಗಿತ್ತು. ಆದರೆ ಖರ್ಚು ಮಾತ್ರ ತೀರ ಹೆಚ್ಚಾಗಿತ್ತು. ಊಟ-ವಸತಿಯ ಖರ್ಚು ಮಾತ್ರವಲ್ಲದೆ, ಪ್ರತಿಯೊಂದು ವಸ್ತುವೂ ಅಲ್ಲಿ ಅತಿ ದುಬಾರಿಯಾಗಿತ್ತು. ಆದ್ದರಿಂದ ಬೇಗ ಏನಾದರೊಂದನ್ನು ಮಾಡಲೇಬೇಕಿತ್ತು. ತಾವೇ ಖಾಸಗಿಯಾಗಿ ಉಪನ್ಯಾಸಗಳನ್ನು ನೀಡುವ ಬಗ್ಗೆಯೂ ಅವರು ಆಲೋಚಿಸಿದರು. ಆದರೆ ಅಮೆರಿಕದಲ್ಲಿ ಇಂತಹ ಉಪನ್ಯಾಸಗಳು ಪ್ರಾರಂಭವಾಗುವುದು ಮಾಗಿಯ ಕಾಲದಲ್ಲಿ. ಎಂದರೆ ಅದಕ್ಕೂ ಅವರು ಮೂರು ತಿಂಗಳು ಕಾಯಬೇಕಿತ್ತು. ಇಷ್ಟೆಲ್ಲ ಆದರೂ ಅವರು ನಿರಾಶರಾಗಲಿಲ್ಲ. ಭಾರತಕ್ಕೆ ಹಿಂದಿರುಗುವ ಆಲೋಚನೆಯನ್ನು ಅವರು ತಳ್ಳಿಹಾಕಿದರು. ಭಗವಂತನ ಕೃಪೆಯನ್ನೇ ಅವರು ಇಲ್ಲಿಯವರೆಗೂ ನೆಚ್ಚಿಕೊಂಡದ್ದು, ಈಗಲೂ ಭಗವಂತ ತಮ್ಮ ಕೈಬಿಡಲಾರನೆಂದು ಅವರಿಗೆ ಸಂಪೂರ್ಣ ವಿಶ್ವಾಸವಿತ್ತು. ಆದ್ದರಿಂದ ಅವನ ಇಚ್ಛೆಯಂತಾಗಲಿ ಎಂದು ತೀರ್ಮಾನಿಸಿ ದರು.</p>
<p>ಈ ವೇಳೆಗೆ ಅವರಿಗೆ ಯಾರಿಂದಲೋ ತಿಳಿದುಬಂತು–ಮಸ್ಸಾಚುಸೆಟ್ಸ್ ರಾಜ್ಯದ ಬಾಸ್ಟನ್ ನಗರದಲ್ಲಿ ಬೆಲೆಗಳು ಶಿಕಾಗೋಗಿಂತ ಬಹಳಷ್ಟು ಕಡಿಮೆ ಎಂದು. ಆದ್ದರಿಂದ ಸ್ವಾಮೀಜಿ, ಇನ್ನೂ ಒಂದು ತಿಂಗಳ ಕಾಲವನ್ನು ಅಲ್ಲಿ ಕಳೆಯುತ್ತ ಮತ್ತೊಮ್ಮೆ ತಮ್ಮ ಅದೃಷ್ಟವನ್ನು ಪರೀಕ್ಷಿಸಿ ನೋಡಿಕೊಳ್ಳುವುದು ಎಂದು ತೀರ್ಮಾನಿಸಿದರು. ಶಿಕಾಗೋದಲ್ಲಿನ ಹನ್ನೆರಡು ದಿನಗಳ ವಾಸದ ಬಳಿಕ, ಅಲ್ಲಿಂದ ಸುಮಾರು ಒಂದು ಸಾವಿರ ಮೈಲಿ ದೂರದ ಬಾಸ್ಟನ್ನಿಗೆ ಹೋಗಲು ಟ್ರೈನು ಹತ್ತಿದರು.</p>
<p>ನಿಜಕ್ಕೂ ಭಗವಂತನ ವಿಧಾನ ಅತಿ ವಿಚಿತ್ರ. ಸ್ವಾಮೀಜಿ ಪರಿವ್ರಾಜಕರಾಗಿ ಓಡಾಡುತ್ತಿದ್ದಾಗ, ಅವರ ಅತ್ಯಂತ ಕಷ್ಟದ ಸಂದರ್ಭಗಳಲ್ಲಿ ಭಗವಂತನ ಸಹಾಯಹಸ್ತ ಒದಗಿಬಂದದ್ದನ್ನು ಕಂಡಿದ್ದೇವೆ. ಈಗಲೂ ಮತ್ತೊಮ್ಮೆ ಆ ಭಗವಂತನೇ ನೆರವಿಗೆ ಬಂದ–ಅದೇ ಬೋಗಿಯಲ್ಲಿ ಪ್ರಯಾಣ ಮಾಡುತ್ತಿದ್ದ ಮಿಸ್ ಕ್ಯಾಥರಿನ್ ಆಬಟ್ ಸ್ಯಾನ್​ಬಾರ್ನ್ <span class="en">(Miss Catherine Abbot Sanborn)</span> ಎಂಬ ಮಹಿಳೆಯ ಮೂಲಕ. ಸ್ವಾಮೀಜಿಯ ತೇಜಸ್ಸು, ಅವರ ನಿರ್ಲಿಪ್ತ-ಗಂಭೀರ ಮುಖಭಾವಗಳನ್ನು ಕಂಡು ಆಕರ್ಷಿತಳಾದ ಆ ಮಹಿಳೆ, ತಾನಾಗಿಯೇ ಅವರ ಬಳಿಗೆ ಬಂದು ಮಾತಿಗೆ ತೊಡಗಿದಳು. ಅವರೊಬ್ಬ ಹಿಂದೂ ಸಂನ್ಯಾಸಿಯೆಂದೂ ವೇದಾಂತದ ಸತ್ಯಗಳನ್ನು ಪ್ರಸಾರ ಮಾಡಲು ಅಮೆರಿಕೆಗೆ ಬಂದಿದ್ದಾರೆಂದೂ ತಿಳಿದಾಗ ಆಕೆಯ ಕುತೂಹಲ ಮತ್ತಷ್ಟು ಹೆಚ್ಚಾಯಿತು. ಬಳಿಕ ಸ್ವಾಮೀಜಿ ತಮ್ಮ ಅವಸ್ಥೆಯನ್ನು ಹೇಳಿಕೊಂಡರು. ಅಮೆರಿಕದಲ್ಲಿ ಅವರಿಗೆ ಯಾರೂ ಪರಿಚತರಿಲ್ಲವೆಂಬುದು ತಿಳಿದಾಗ, ತಕ್ಷಣ ಆ ಮಹಿಳೆ ಅವರಿಗೆ ನೆರವಾಗಲು ಮುಂದಾ ದಳು. “ಸ್ವಾಮೀಜಿ, ನಿಮಗೆ ಒಪ್ಪಿಗೆಯಾಗುವುದಾದರೆ, ದಯವಿಟ್ಟು ನಮ್ಮ ಮನೆಗೆ ಬಂದಿರಿ. ಬಹುಶಃ ನಿಮ್ಮ ಉದ್ದೇಶ ನೆರವೇರುವಂತೆ ಏನಾದರೂ ಅನುಕೂಲವಾದರೂ ಆಗಬಹುದು” ಎಂದು ಸ್ವಾಗತಿಸಿದಳು. ಜಗನ್ಮಾತೆಯ ಇಚ್ಛೆಯಂತಾಗಲಿ ಎಂದು ಸ್ವಾಮೀಜಿ ಕೂಡಲೇ ಆಹ್ವಾನಕ್ಕೆ ಒಪ್ಪಿದರು.</p>
<p>ಮಿಸ್ ಸ್ಯಾನ್​ಬಾರ್ನಳು ಸ್ವಾಮೀಜಿಯನ್ನು ಮೆಟ್​ಕಾಫ್ ಎಂಬ ಪಟ್ಟಣದ ಬಳಿಯಿದ್ದ ತನ್ನ ‘ಬ್ರೀಸಿ ಮೆಡೋಸ್​<span class="en">’ (Breezy Meadows)</span> ಎಂಬ ಸುಂದರವಾದ ಹೊಲದ ಮನೆಗೆ ಕರೆ ದೊಯ್ದಳು. ಮೆಟ್​ಕಾಫ್ ಇರುವುದು ಬಾಸ್ಟನ್ ನಗರಕ್ಕೆ ಸಮೀಪದಲ್ಲೇ. ಮಧ್ಯ ವಯಸ್ಕಳಾದ ಮಿಸ್ ಸ್ಯಾನ್​ಬಾರ್ನ್ ಅಧ್ಯಾಪಕಿಯಾಗಿಯೂ ಒಳ್ಳೆಯ ಗ್ರಂಥಕರ್ತೆಯಾಗಿಯೂ ಹೆಸರು ಗಳಿಸಿ ದ್ದಳು. ಅಲ್ಲದೆ ಈಕೆಯ ಪರಿಚಿತರಲ್ಲಿ ಆ ಕಾಲದ ಪ್ರಸಿದ್ಧ ಚಿಂತಕರೂ ಬುದ್ಧಿಜೀವಿಗಳೂ ಇದ್ದರು.</p>
<p>ಮಿಸ್ ಸ್ಯಾನ್​ಬಾರ್ನ್ ತನ್ನ ಅತಿಥಿಯಾದ ಸ್ವಾಮೀಜಿಯನ್ನು ಬಹಳ ಚೆನ್ನಾಗಿಯೇ ನೋಡಿ ಕೊಂಡಳು. ಸುತ್ತುಮುತ್ತಲಿನ ಹಲವಾರು ಜನರನ್ನೂ ಇತರ ಸ್ನೇಹಿತರನ್ನೂ ಮನೆಗೆ ಆಹ್ವಾನಿಸಿ, ಅವರಿಗೆ ಸ್ವಾಮೀಜಿಯನ್ನು “ಭಾರತದಿಂದ ಬಂದಿರುವ ಕುತೂಹಲಕರ ವ್ಯಕ್ತಿ” ಎಂದು ಪರಿಚಯಿ ಸಿದಳು. ಹೀಗೆ ಬರುತ್ತಿದ್ದವರಲ್ಲೆಷ್ಟೋ ಜನ, ಇವರನ್ನು ಒಬ್ಬ ‘ಅಸಂಸ್ಕೃತ ವಿಧರ್ಮಿ’ಯೆಂದು ಭಾವಿಸಿ, ಅವರನ್ನು ನಾನಾ ಬಗೆಯ ವಿಚಿತ್ರ ಪ್ರಶ್ನೆಗಳಿಂದ ಕಾಡುತ್ತಿದ್ದರು. ಜೊತೆಗೇ ಇನ್ನು ಕೆಲವು ವಿಚಾರವಂತ ಜನರೂ ಬಂದು, ತಮ್ಮ ತಮ್ಮ ಸಾಮರ್ಥ್ಯಕ್ಕನುಗುಣವಾಗಿ ಅವರೊಂದಿಗೆ ಮಾತು ಕತೆ ನಡೆಸಿ ಹೋಗುತ್ತಿದ್ದರು.</p>
<p>ಹಲವಾರು ದಿನಗಳವರೆಗೆ ಸ್ವಾಮೀಜಿಯ ಪಾಲಿಗೆ ಪರಿಸ್ಥಿತಿ ನಿರಾಶಾದಾಯಕವಾಗಿಯೇ ಮುಂದುವರಿಯಿತು. ಇದರ ಜೊತೆಗೆ ಅವರು ತೀವ್ರ ಆರ್ಥಿಕ ಸಂಕಷ್ಟಕ್ಕೆ ಸಿಲುಕಿಕೊಂಡರು. ಆಗಸ್ಟ್ ತಿಂಗಳೆಂದರೆ ಅಮೆರಿಕದಲ್ಲಿ ಬೇಸಿಗೆ. ಆದರೆ ಆ ಕಡುಬೇಸಿಗೆಯೂ ಅವರಿಗೆ ಚಳಿಗಾಲ ದಂತೆ ತೋರಿತು. ಅವರ ಬಳಿ ಬೆಚ್ಚನೆಯ ಉಣ್ಣೆಬಟ್ಟೆಗಳಿರಲಿಲ್ಲ. ಅಲ್ಲದೆ ಅಮೆರಿಕನ್ನರಿಗೆ ಹೆಚ್ಚು ಪರಿಚಿತವಾದ ಉಡುಗೆಯನ್ನು ಧರಿಸುವಂತೆ ಅವರ ಆತಿಥೇಯಳು ಅವರನ್ನು ಒತ್ತಾಯಿಸು ತ್ತಿದ್ದಳು. ಅವರಿಗೂ ಅದರ ಆವಶ್ಯಕತೆ ಮನದಟ್ಟಾಗಿತ್ತು. ಈಗಾಗಲೇ ರಸ್ತೆಯಲ್ಲಿ ಓಡಾಡುವಾಗ ಅನೇಕ ಕಹಿ ಅನುಭವಗಳಾಗಿದ್ದುವು. ಅವರ ವಿಚಿತ್ರ ವೇಷವನ್ನು ಕಂಡು ಎಲ್ಲರೂ ಹಂಗಿಸು ತ್ತಿದ್ದರು. ಆದ್ದರಿಂದ ಅವರು ಹೊಸ ಬಟ್ಟೆಯನ್ನು ಕೊಳ್ಳಲೇಬೇಕಾಗಿತ್ತು. ತೀರ ಸಾಧಾರಣದ ಉಣ್ಣೆಬಟ್ಟೆಯನ್ನು ಕೊಳ್ಳಬೇಕೆಂದರೂ ೧ಂಂ ಡಾಲರ್ (ಆಗ ಸುಮಾರು ೩೩ಂ ರೂ.) ಖರ್ಚಾಗು ತ್ತಿತ್ತು. ಅವರೀಗ ಅಷ್ಟೆಲ್ಲ ಹಣವನ್ನು ಖರ್ಚುಮಾಡುವ ಸ್ಥಿತಿಯಲ್ಲಿರಲಿಲ್ಲ. ಅಲ್ಲದೆ, ಮಿಸ್ ಸ್ಯಾನ್​ಬಾರ್ನ್​ಳಿಗಾಗಲಿ ಇತರರಿಗಾಗಲಿ ಅವರ ನಿಜಸ್ಥಿತಿ ತಿಳಿದಿರಲಿಲ್ಲವೆಂದು ಕಾಣುತ್ತದೆ. ಸ್ವಾಮೀಜಿ ತಾವಾಗಿಯೇ ತಮ್ಮ ಕಷ್ಟವನ್ನು ಹೇಳಿಕೊಳ್ಳಲೂ ಇಲ್ಲ. ಆದರೆ ವಿಧಿಯಿಲ್ಲವೆನಿಸಿದಾಗ ತಮ್ಮ ಮದರಾಸೀ ಶಿಷ್ಯರಿಗೆ ಒಂದು ಪತ್ರ ಬರೆದು ತಮ್ಮ ಪರಿಸ್ಥಿತಿಯನ್ನು ಹೇಳಿಕೊಂಡರು. ತಕ್ಷಣ ಈ ಶಿಷ್ಯರು ಕಾರ್ಯಮಗ್ನರಾಗಿ ಒಟ್ಟು ಸುಮಾರು ೮ಂಂ ರೂಪಾಯಿಗಳನ್ನು ಸಂಗ್ರಹಿಸಿ ಕಳಿಸಿಕೊಟ್ಟರಾದರೂ, ಅದು ಅವರನ್ನು ತಲುಪಿದ್ದು ಸೆಪ್ಟೆಂಬರ್ ಏಳರ ಅನಂತರವೇ. ಅಷ್ಟು ಹೊತ್ತಿಗಾಗಲೇ ಅವರು ಆ ದುಃಸ್ಥಿತಿಯಿಂದ ಪಾರಾಗಿದ್ದರು. ಈ ನಡುವಿನ ಅವಧಿಯಲ್ಲಿ ಎದುರಾದ ಎಲ್ಲ ಕಷ್ಟಗಳನ್ನೂ ಅವರು ಅವಡುಗಚ್ಚಿ ಸಹಿಸಿಕೊಂಡರು.</p>
<p>ಈ ಮಧ್ಯೆ ‘ಬ್ರೀಸಿ ಮೆಡೋಸ್​’ನಲ್ಲಿ ಸ್ವಾಮೀಜಿ ಹೊಸ ಹೊಸ ವ್ಯಕ್ತಿಗಳನ್ನು ಭೇಟಿಯಾಗು ತ್ತಿದ್ದರು. ಮಿಸ್ ಸ್ಯಾನ್​ಬಾರ್ನ್​ಳ ಆಹ್ವಾನದ ಮೇರೆಗೆ ಅಲ್ಲಿಗೆ ಬಂದವರಲ್ಲಿ ಸಮೀಪದ ಮಹಿಳಾ ಕಾರಾಗೃಹದ ಮೇಲ್ವಿಚಾರಿಕಿಯೂ ಒಬ್ಬಳು. ಸ್ವಾಮೀಜಿ ಈ ಕಾರಾಗೃಹವನ್ನು ಸಂದರ್ಶಿಸಲು ಬಹಳ ಕುತೂಹಲ ತಾಳಿದ್ದರಿಂದ, ಆಕೆ ಅವರನ್ನು ಅಲ್ಲಿಗೆ ಕರೆದೊಯ್ದಳು. ಅಲ್ಲಿನ ವ್ಯವಸ್ಥೆ ಯನ್ನೂ ಕ್ರಮ ನಿಯಮಗಳನ್ನೂ ಕಂಡು ಸ್ವಾಮೀಜಿ ಅತ್ಯಂತ ಆನಂದಿತಾರದರು. ಆದರೆ ಮರುಕ್ಷಣವೇ ಅವರಿಗೆ ಭಾರತದ ನೆನಪು ! ಅಲ್ಲಿನ ದೃಶ್ಯ ಅವರ ಮೇಲೆ ಎಷ್ಟು ಪ್ರಭಾವ ಬೀರಿತೆಂದರೆ, ಅವರು ತಮ್ಮ ಶಿಷ್ಯರಿಗೆ ಬರೆಯುತ್ತಾರೆ :</p>
<p>“ಇಲ್ಲಿ ಇದನ್ನು ಕಾರಾಗೃಹ ಎಂದು ಕರೆಯುವುದಿಲ್ಲ. ಬದಲಾಗಿ ‘ಸುಧಾರಣಾ ಗೃಹ<span class="en">’ (Reformatory)</span> ಎಂದು ಕರೆಯುತ್ತಾರೆ. ಇದು ನಾನು ಅಮೆರಿಕೆಯಲ್ಲಿ ಕಂಡ ಅತ್ಯಂತ ಭವ್ಯ ವಾದ ವಿಷಯ. ಇಲ್ಲಿನ ಬಂಧಿತರನ್ನು ಎಷ್ಟು ದಯಾಪೂರಿತ ದೃಷ್ಟಿಯಿಂದ ನೋಡಿಕೊಳ್ಳುತ್ತಾರೆ! ಅವರನ್ನೆಲ್ಲ ಹೇಗೆ ಪರಿವರ್ತಿಸಿ, ಸಮಾಜಕ್ಕೆ ಉಪಯುಕ್ತ ವ್ಯಕ್ತಿಗಳನ್ನಾಗಿಸಿ ಕಳಿಸಿಕೊಡುತ್ತಾರೆ ! ನಿಜಕ್ಕೂ ಇದೆಷ್ಟು ಭವ್ಯ, ಇದೆಷ್ಟು ಸುಂದರ ! ಇದನ್ನು ನಂಬಬೇಕಾದರೆ ನೀವು ಇಲ್ಲಿಗೆ ಬಂದು ನೋಡಬೇಕು. ಅಯ್ಯೋ ! ನಮ್ಮ ದೇಶದ ಬಡವರನ್ನು, ನಿಮ್ನವರ್ಗದವರನ್ನು ನೆನೆಸಿಕೊಂಡಾಗ ನನಗೆಷ್ಟು ಸಂಕಟವಾಯಿತು ಬಲ್ಲೆಯ? ಉದ್ಧಾರವಾಗಲು ಅವರಿಗೆ ಅವಕಾಶವೇ ಇಲ್ಲ. ಮೇಲೇ ರಲು ಅವರಿಗೆ ಮಾರ್ಗವೇ ಇಲ್ಲ. . .”</p>
<p>ಈ ಸುಧಾರಣಾ ಗೃಹದ ನಿವಾಸಿಗಳನ್ನು (ಬಂಧಿತರನ್ನು) ಉದ್ದೇಶಿಸಿ ಸ್ವಾಮೀಜಿ ಮಾತನಾಡಿದ ರೆಂದು ತಿಳಿದುಬರುತ್ತದೆ. ಬಹುಶಃ ಸ್ವಾಮೀಜಿ ಮಾನವನ ನಿಜ ಸ್ವರೂಪದ ಬಗ್ಗೆ ಅಥವಾ ಆತ್ಮ ಅಕಳಂಕವೆಂಬುದರ ಬಗ್ಗೆ ಮಾತನಾಡಿರಬಹುದು. ಅವರು ಏನೇ ಮಾತನಾಡಿರಲಿ, ಕೆಲವರ ಮೇಲಂತೂ ಅದು ಅಚ್ಚಳಿಯದ ಪರಿಣಾಮವನ್ನು ಬೀರಿ, ಅವರನ್ನು ನಿಜವಾದ ಪರಿವರ್ತನೆ ಯುಂಟುಮಾಡಿದ್ದರೆ ಆಶ್ಚರ್ಯವಿಲ್ಲ.</p>
<p>ಇದಾದ ಕೆಲದಿನಗಳಲ್ಲೇ, ಬಾಸ್ಟನ್ನಿನ ದೊಡ್ಡ ಮಹಿಳಾಸಂಘವೊಂದರಲ್ಲಿ ಮಾತನಾಡುವಂತೆ ಅವರನ್ನು ಆಹ್ವಾನಿಸಲಾಯಿತು. ಈ ಸಂಘದ ಸದಸ್ಯೆಯರು ಭಾರತದ ‘ಸಮಾಜ ಸುಧಾರಕಿ’ ರಮಾಬಾಯಿಯ ಬೆಂಬಲಿಗರು. ಕ್ರೈಸ್ತಳಾಗಿ ಪರಿವರ್ತಿತಳಾಗಿದ್ದ ರಮಾಬಾಯಿ, ಭಾರತೀಯ ಬಾಲವಿಧವೆಯರ ಸಹಾಯಾರ್ಥವಾಗಿ ಅಮೆರಿಕದಲ್ಲಿ ಹಲವಾರು ಸಂಘಗಳನ್ನು ಸ್ಥಾಪಿಸಿ ತನ್ಮೂಲಕ ನಿಧಿ ಸಂಗ್ರಹಿಸುತ್ತಿದ್ದಳು. ಆದರೆ ಈಕೆ ಭಾರತೀಯ ವಿಧವೆಯರ ದುಃಸ್ಥಿತಿಯನ್ನು ಅತಿಶಯವಾಗಿ ಬಣ್ಣಿಸಿ, ಹೆಚ್ಚು ಸಹಾನುಭೂತಿಯನ್ನೂ ಸಹಾಯವನ್ನೂ ಗಳಿಸುವ ಪ್ರಯತ್ನದಲ್ಲಿ ತೊಡಗಿದ್ದಳು. ಮುಂದೆ ಸ್ವಾಮೀಜಿ ಪ್ರಸಿದ್ಧರಾದ ಮೇಲೆ ಈ ಸಂಘಗಳ ಸದಸ್ಯರು ಅವರನ್ನು ವಿರೋಧಿಸಿ ಸುಳ್ಳು ದೋಷಾರೋಪಣೆಗಳನ್ನು ಮಾಡಿದರಾದರೂ, ಅವರು ಮೊತ್ತಮೊದಲು ತಮ್ಮ ಸಂಘದಲ್ಲಿ ನೀಡಿದ ಉಪನ್ಯಾಸವನ್ನು ಮೆಚ್ಚಿಕೊಂಡರು.</p>
<p>ಮಿಸ್ ಸ್ಯಾನ್​ಬಾರ್ನ್​ಳ ಹತ್ತಿರದ ಸಂಬಂಧಿಯಾದ ಫ್ರಾಂಕ್ಲಿನ್ ಬೆಂಜಮಿನ್​ಸ್ಯಾನ್​ಬಾರ್ನ್ ಎಂಬಾತ ಪತ್ರಿಕೋದ್ಯಮಿಯಾಗಿ ಹಾಗೂ ಸಮಾಜ ಸೇವಕನಾಗಿ ಸುಪ್ರಸಿದ್ಧನಾಗಿದ್ದ. ಅಲ್ಲದೆ ಈತ ಅತೀಂದ್ರಿಯ ತತ್ತ್ವವಾದದಲ್ಲಿ ಪರಿಣತನಾಗಿದ್ದ. ತನ್ನ ಈ ವಿಶೇಷ ಅತಿಥಿಯನ್ನು ಭೇಟಿ ಯಾಗುವಂತೆ ಮಿಸ್ ಸ್ಯಾನ್​ಬಾರ್ನ್ ಈತನಿಗೆ ಪತ್ರ ಬರೆದು ಆಹ್ವಾನಿಸಿದಳು. ಒಬ್ಬ ನಿಜವಾದ ಹಿಂದೂ ಸಂನ್ಯಾಸಿಯನ್ನು ಭೇಟಿಯಾಗಲೂ ಫ್ರಾಂಕ್ಲಿನ್ ಸ್ಯಾನ್​ಬಾರ್ನ್ ಉತ್ಸುಕನಾಗಿದ್ದರೂ ಮೋಸ ಹೋಗಲು ಅವನು ಸಿದ್ಧನಿರಲಿಲ್ಲ. ಆದ್ದರಿಂದ ಸ್ವಾಮೀಜಿಯನ್ನು ಭೇಟಿಯಾದಾಗ ಎಚ್ಚರಿಕೆಯಿಂದಲೇ ಮಾತುಕತೆ ಪ್ರಾರಂಭಿಸಿದ. ಆದರೆ ಅವರ ಜಾಜ್ವಲ್ಯಮಾನ ವ್ಯಕ್ತಿತ್ವವನ್ನೂ ಪ್ರಕಾಂಡ ಪಾಂಡಿತ್ಯವನ್ನೂ ಕಂಡು ಮಾರುಹೋದ. ಬಳಿಕ ಈ ಅಸಾಧಾರಣ ವ್ಯಕ್ತಿಯನ್ನು ಹೆಚ್ಚು ಜನರಿಗೆ ಪರಿಚಯಿಸುವ ಉದ್ದೇಶದಿಂದ ನ್ಯೂಯಾರ್ಕ್ ನಗರದ ಸರಟೋಗ ಸ್ಪ್ರಿಂಗ್ಸ್ ಎಂಬಲ್ಲಿನ <span class="en">American Social Science Association (</span>ಅಮೆರಿಕ ಸಮಾಜ-ವಿಜ್ಞಾನ ಸಂಘ) ಎಂಬ ವಿದ್ವತ್ಸಭೆಯನ್ನುದ್ದೇಶಿ ಮಾತನಾಡುವಂತೆ ಆಹ್ವಾನಿಸಿದ.</p>
<p>ಇದೇ ವೇಳೆಗೆ, ಸ್ವಾಮೀಜಿಯ ಆತಿಥೇಯಳ ಮತ್ತೊಬ್ಬ ಪರಿಚಯಸ್ಥರಾದ ಡಾ. ಜಾನ್ ಹೆನ್ರಿ ರೈಟ್​ರವರು, ಅವರನ್ನು ಕಾಣಲು ಉತ್ಸುಕರಾಗಿದ್ದರು. ಜಗತ್ಪ್ರಸಿದ್ಧ ಹಾರ್ವರ್ಡ್ ವಿಶ್ವವಿದ್ಯಾ ನಿಲಯದಲ್ಲಿ ಗ್ರೀಕ್ ಸಾಹಿತ್ಯದ ಪ್ರಾಧ್ಯಾಪಕರಾಗಿದ್ದ ಇವರು ಈಗಾಗಲೇ ಸ್ವಾಮೀಜಿಯ ಬಗ್ಗೆ ಬಹಳಷ್ಟು ಕೇಳಿದ್ದರು. ಆಗ ಇವರು ಬಾಸ್ಟನ್ನಿನಿಂದ ೪ಂ ಮೈಲಿ ದೂರದ ಆ್ಯನ್ನಿಸ್ಕಾ ್ವಮ್ <span class="en">(Annisquam)</span> ಎಂಬ ಸಮುದ್ರತೀರದ ಸುಂದರ ಹಳ್ಳಿಯಲ್ಲಿ ಕುಟುಂಬ ಸಮೇತರಾಗಿ ಬೇಸಿಗೆ ಯನ್ನು ಕಳೆಯುತ್ತಿದ್ದರು. ವಾರಾಂತ್ಯಕ್ಕೆ ತಮ್ಮಲ್ಲಿಗೆ ಬರಬೇಕೆಂದು ಪ್ರೊ. ರೈಟರು ಆಹ್ವಾನಿಸಿದಾಗ ಸ್ವಾಮೀಜಿ ಅದಕ್ಕೊಪ್ಪಿ ಆಗಸ್ಟ್ ೨೫ರಂದು ಅಲ್ಲಿಗೆ ಹೋದರು.</p>
<p>ಪ್ರೊ. ರೈಟರು ಸರ್ವವ್ಯಾಪಕ ಪಾಂಡಿತ್ಯವನ್ನು ಗಳಿಸಿದವರೆಂದು ಹೆಸರಾಗಿದ್ದವರು. ಸ್ವಾಮೀಜಿಯ ಪಾಂಡಿತ್ಯವನ್ನು ಅಳೆಯುವ ಸಾಮರ್ಥ್ಯ ಅವರಲ್ಲಿತ್ತು. ಮಾತುಕತೆ ಪ್ರಾರಂಭಿಸಿದ ಕೆಲನಿಮಿಷಗಳಲ್ಲೇ ಅವರು ಸ್ವಾಮೀಜಿಯ ಮಾತಿನ ಮೋಡಿಗೆ ಒಳಗಾದರು. ಇಬ್ಬರು ಮಹಾ ದಿಗ್ಗಜಗಳು ಗಂಟೆಗಟ್ಟಲೆ ನಿರಂತರವಾಗಿ ಸಂಭಾಷಿಸಿದರು. ಪ್ರೊ. ರೈಟರಿಗೆ ಮಾತ್ರವಲ್ಲದೆ ಅವರ ಕುಟುಂಬವರ್ಗದವರಿಗೂ, ಅಲ್ಲಿ ನೆರೆಯುತ್ತಿದ್ದ ಇತರರೆಲ್ಲರಿಗೂ ಸ್ವಾಮೀಜಿಯ ಮಾತು ರಸದೌತಣವನ್ನೊದಗಿಸಿತು. ಅವರು ಬೆಳಗಿನಿಂದ ಮಧ್ಯರಾತ್ರಿಯವರೆಗೂ ಸ್ವಾಮೀಜಿಯೊಂದಿಗೆ ಮಾತನಾಡಿ, ಮರುದಿನ ಮುಂಜಾನೆ ಮತ್ತೆ ನವೋತ್ಸಾಹದಿಂದ ಪುನರಾರಂಭಿಸುತ್ತಿದ್ದರು ! ಅವರೆಲ್ಲರ ಮೇಲೂ ಸ್ವಾಮೀಜಿಯ ಪ್ರಭಾವ ಅಚ್ಚಳಿಯದೆ ಉಳಿಯಿತು.</p>
<p>ಇಷ್ಟು ಹೊತ್ತಿಗಾಗಲೇ ಸ್ವಾಮೀಜಿ ವಿಶ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸುವ ಆಸೆಯನ್ನೂ ಉದ್ದೇಶವನ್ನೂ ತೊರೆದಿದ್ದರು. ಆದರೆ ಅವರ ಯೋಗ್ಯತೆಯೇನೆಂಬುದನ್ನು ಕಂಡುಕೊಂಡಿದ್ದ ಪ್ರೊ. ರೈಟರು, ಸಮ್ಮೇಳನದಲ್ಲಿ ಭಾಗವಹಿಸುವಂತೆ ಅವರನ್ನು ಒತ್ತಾಯ ಪಡಿಸುತ್ತ, “ನೀವು ಇಡೀ ಅಮೆರಿಕ ರಾಷ್ಟ್ರಕ್ಕೆ ಪರಿಚಿತರಾಗುವಂತಾಗಲೂ ಇದೊಂದೇ ದಾರಿ” ಎಂದು ಹೇಳಿದರು. ಆಗ ಸ್ವಾಮೀಜಿ, ತಮ್ಮ ಬಳಿ ಒಂದು ಪರಿಚಯ ಪತ್ರವೂ ಇಲ್ಲವೆಂಬ ವಿಷಯವನ್ನು ಹೇಳಿ ತಮ್ಮ ಕಷ್ಟವನ್ನು ವಿವರಿಸಿದರು. ಅದನ್ನು ಕೇಳಿದ ಪ್ರೊಫೆಸರರು ಅಚ್ಚರಿಯಿಂದ ಉದ್ಗರಿಸಿದರು, “ಸ್ವಾಮೀಜಿ, ನಿಮ್ಮನ್ನು ಅರ್ಹತಾಪತ್ರ ತೋರಿಸುವಂತೆ ಕೇಳುವುದೆಂದರೆ, ಸೂರ್ಯನನ್ನು ‘ಬೆಳಗಲು ನಿನಗೇನು ಅಧಿಕಾರ’ ಎಂದು ಕೇಳಿದಂತೆ !” ಬಳಿಕ ಅವರು, “ನೀವು ವಿಶ್ವಧರ್ಮ ಸಮ್ಮೇಳನದಲ್ಲಿ ಪ್ರತಿನಿಧಿಯಾಗಿ ಭಾಗವಹಿಸುವಂತೆ ಮಾಡುವ ಹೊಣೆ ನನ್ನದು” ಎಂದು ಭರವಸೆ ನೀಡಿದರು. ಪ್ರೊ. ರೈಟರಿಗೆ ಈ ಸಮ್ಮೇಳನಕ್ಕೆ ಸಂಬಂಧಿಸಿದ ಹಲವಾರು ಪ್ರಮುಖ ವ್ಯಕ್ತಿಗಳ ನಿಕಟ ಪರಿಚಯವಿತ್ತು. ತಕ್ಷಣ ಅವರು, ಪ್ರತಿನಿಧಿಗಳ ಆಯ್ಕೆಯ ಸಮಿತಿಯ ಅಧ್ಯಕ್ಷರಿಗೆ ಪತ್ರವೊಂದನ್ನು ಬರೆದು, ಸ್ವಾಮೀಜಿಯ ಬಗ್ಗೆ ಹೇಳುತ್ತಾರೆ : “ನಮ್ಮ ಮೇಧಾವಿಗಳಾದ ಪ್ರೊಫೆಸರುಗಳನ್ನೆಲ್ಲ ಒಟ್ಟುಗೂಡಿಸಿದರೆ ಅವರೆಲ್ಲರನ್ನೂ ಮೀರಿಸುವಂಥವರು ಇವರು.” ಅಲ್ಲದೆ ಸ್ವಾಮೀಜಿಯ ಬಳಿ ತೀರ ಕಡಿಮೆ ಹಣವಿರುವ ವಿಷಯವನ್ನು ತಿಳಿದು ಅವರಿಗೆ ಶಿಕಾಗೋವರೆಗಿನ ಪ್ರಯಾಣದ ಖರ್ಚನ್ನೂ ಕೊಟ್ಟರು. ಜೊತೆಗೆ, ಸಮ್ಮೇಳನದಲ್ಲಿ ಪೌರ್ವಾತ್ಯ ಪ್ರತಿನಿಧಿಗಳ ಊಟ ವಸತಿಯನ್ನು ನೋಡಿಕೊಳ್ಳುವ ಮುಖ್ಯಾಧಿಕಾರಿಗೂ ಪರಿಚಯಪತ್ರವನ್ನು ಬರೆದುಕೊಟ್ಟರು. ನಿಜಕ್ಕೂ ಇದು ಭಗವಂತನ ಕೈವಾಡವಲ್ಲದೆ ಮತ್ತೇನು ! ಸಕಾಲದಲ್ಲಿ ತಾನೇತಾನಾಗಿ ಒದಗಿಬಂದ ದೈವಸಹಾಯವನ್ನು ಕಂಡು ಸ್ವಾಮೀಜಿಗೆ ಅತ್ಯಂತ ಆನಂದವಾಯಿತು. ಅಂತೂ ಯಾರೂ ಊಹಿಸಿರದಿದ್ದ ರೀತಿಯಲ್ಲಿ ಅವರ ಕಾರ್ಯೋದ್ದೇಶ ನೆರವೇರುವಂತಾಗಿತ್ತು.</p>
<p>ಸ್ವಾಮೀಜಿಯ ವಿಷಯ ಆ್ಯನ್ನಿಸ್ಕ್ವಾಮ್ ಹಳ್ಳಿಯಲ್ಲಿ ಕಾಳ್ಗಿಚ್ಚಿನಂತೆ ಹಬ್ಬಿ, ಹಳ್ಳಿಗೆ ಹಳ್ಳಿಯೇ ಅವರನ್ನು ಮುತ್ತಿಕೊಂಡಿತು. ಆ ಜನರೊಂದಿಗೆ ಸ್ವಾಮೀಜಿ ಹಲವಾರು ವಿಷಯಗಳ ಬಗ್ಗೆ ಮಾತನಾಡಿದರು ; ಪ್ರಶ್ನೆಗಳನ್ನು ಉತ್ತರಿಸಿದರು. ಭಾನುವಾರದಂದು ಆ ಹಳ್ಳಿಯ ಇಗರ್ಜಿಯಲ್ಲಿ ಸ್ವಾಮೀಜಿಯ ಭಾಷಣವೊಂದನ್ನು ಏರ್ಪಡಿಸಲಾಯಿತು. ಪಾಶ್ಚಾತ್ಯ ಜಗತ್ತಿನಲ್ಲಿ ಇದೇ ಅವರ ಪ್ರಪ್ರಥಮ ಸಾರ್ವಜನಿಕ ಭಾಷಣ. ಈ ಭಾಷಣದಲ್ಲಿ ಅವರು, ಭಾರತೀಯರಿಗೆ ಅತ್ಯಾವಶ್ಯಕ ವಾಗಿರುವುದು ಧರ್ಮಬೋಧೆಯಲ್ಲ, ಬದಲಾಗಿ ಅವರನ್ನು ಅಭಿವೃದ್ಧಿಯ ಪಥಕ್ಕೆ ತರುವಂತಹ ವಿದ್ಯಾಭ್ಯಾಸ, ಮುಖ್ಯವಾಗಿ ತಾಂತ್ರಿಕ ವಿದ್ಯಾಭ್ಯಾಸ ಎಂದು ಸಾರಿದರು. ಭಾರತದ ಪುನರುತ್ಥಾನ ಕ್ಕಾಗಿ ಶ್ರಮಿಸಲು ತಾವು ಕಂಕಣಬದ್ಧರಾಗಿರುವುದಾಗಿಯೂ ಅದಕ್ಕೆ ಬೇಕಾದ ಆರ್ಥಿಕ ನೆರವನ್ನು ಪಡೆಯಲು ತಾವಿಲ್ಲಿಗೆ ಬಂದಿರುವುದಾಗಿಯೂ ಅವರು ಹೇಳಿದರು. ಅವರ ಈ ಭಾಷಣ ನಿಜಕ್ಕೂ ತುಂಬ ಪರಿಣಾಮಕಾರಿಯಾಗಿತ್ತು–ಎಷ್ಟರ ಮಟ್ಟಿಗೆಂದರೆ, ಭಾರತದಲ್ಲಿ ‘ವಿಧರ್ಮೀಯ’ ಕಾಲೇಜೊಂದನ್ನು ಪ್ರಾರಂಭಿಸಿ, ಅದನ್ನು ಕಟ್ಟುನಿಟ್ಟಾಗಿ ‘ವಿಧರ್ಮೀಯ’ ತತ್ತ್ವಗಳ ಮೇಲೆಯೇ ನಡೆಸಲು ನೆರವಾಗುವುದಕ್ಕಾಗಿ ಕೆಲವರು ವಂತಿಗೆ ಎತ್ತಿದರು ! ಸಾಕಷ್ಟು ಹಣ ಸಂಗ್ರಹವಾಯಿತು ಕೂಡ ! (ವಿಧರ್ಮೀಯ<span class="en">-Heathen–</span>ಎಂಬುದು ಕ್ರೈಸ್ತರಲ್ಲದವರು, ಅಸಂಸ್ಕೃತ-ಅನಾಗರಿಕರು ಎಂಬರ್ಥದ, ತಿರಸ್ಕಾರ ಸೂಚಕವಾದ ಪದ.) ಈ ವಿಚಿತ್ರ ದೃಶ್ಯವನ್ನು ಬಣ್ಣಿಸಿ ತಮ್ಮ ತಾಯಿಗೆ ಬರೆದ ಪತ್ರದಲ್ಲಿ ಪ್ರೊ. ರೈಟರ ಪತ್ನಿ ಹೇಳುತ್ತಾರೆ : “ಇದನ್ನು ಕಂಡು ನಾನೊಂದು ಮೂಲೆಗೆ ಹೋಗಿ ಅಳು ಬರುವವರೆಗೂ ನಕ್ಕೆ !”</p>
<p>ರೈಟ್ ಕುಟುಂಬದವರೆಲ್ಲರ ಮೇಲೂ ಸ್ವಾಮೀಜಿ ಉಂಟುಮಾಡಿದ್ದ ಪ್ರಭಾವ ಎಷ್ಟು ಗಾಢವಾಗಿತ್ತೆಂದರೆ ಒಂದು ತಲೆಮಾರು ಕಳೆದ ಮೇಲೂ ಆ ಮನೆಮಂದಿ ‘ನಮ್ಮಸ್ವಾಮೀಜಿ’ ಎಂದು ಮಾತನಾಡುತ್ತಿದ್ದರು. ಸ್ವಾಮೀಜಿಯನ್ನು ಬಣ್ಣಿಸುತ್ತ ಶ್ರೀಮತಿ ರೈಟ್ ತಮ್ಮ ಪತ್ರದಲ್ಲಿ ಬರೆಯುತ್ತಾರೆ : “ಕಾಲಗತಿಯ ಪ್ರಕಾರ ಅವರ ವಯಸ್ಸು ಸುಮಾರು ಮೂವತ್ತು ವರ್ಷ, ಆದರೆ ಸಂಸ್ಕೃತಿಯ ದೃಷ್ಟಿಯಲ್ಲಿ ಅವರು ಯುಗಯುಗಗಳಷ್ಟು ಹಿರಿಯರು<span class="en">” (He is about thirty years old in time, ages in civilization’).</span> ಸ್ವಾಮೀಜಿ ಮನೆಯ ಮಕ್ಕಳನ್ನು ರಂಜಿಸುತ್ತ, ಅವರಲ್ಲೇ ಒಬ್ಬರಂತೆ ಆಟವಾಡುತ್ತಿದ್ದರು. ಒಂದು ಕಡ್ಡಿಯನ್ನು ಕೈಬೆರಳುಗಳಿಂದ ಚಮತ್ಕಾರ ಪೂರ್ಣವಾಗಿ ತಿರುಗಿಸಿ ತೋರಿಸಿ, ಮಕ್ಕಳು ತಮ್ಮನ್ನು ಸರಿಗಟ್ಟಲು ಅಸಮರ್ಥರಾದಾಗ ಬಾಲಕ ನಂತೆ ನಗುತ್ತಿದ್ದರು. ಇದನ್ನು ಕಂಡ ಹಿರಿಯರು, ಈ ಮಹಾಪುರುಷನ ಶಿಶುಸಹಜ ಸರಳತನವನ್ನು ಕಂಡು ಪರಮಾಶ್ಚರ್ಯಗೊಳ್ಳುತ್ತಿದ್ದರು.</p>
<p>ಇಷ್ಟು ಹೊತ್ತಿಗಾಗಲೇ ಬಾಸ್ಟನ್​ನ ಸುತ್ತಮುತ್ತಲ ಪ್ರದೇಶದಲ್ಲಿ ಸ್ವಾಮೀಜಿ ಹಲವಾರು ಸ್ನೇಹಿತರನ್ನು ಸಂಪಾದಿಸಿಕೊಂಡಿದ್ದರು. ತಮ್ಮಲ್ಲಿಗೆ ಭೇಟಿಕೊಡುವಂತೆ ಹಾಗೂ ಉಪನ್ಯಾಸ ನೀಡುವಂತೆ ಅನೇಕ ಆಹ್ವಾನಗಳು ಬರುತ್ತಿದ್ದುವು. ಇಂತಹ ಒಂದು ಆಹ್ವಾನವನ್ನು ಮನ್ನಿಸಿ ಅವರು ಆ್ಯನ್ನಿಸ್ಕ್ವಾಮ್​ನಿಂದ ೧೫ ಮೈಲಿ ದೂರದ ಸೇಲಮ್ ಎಂಬಲ್ಲಿಗೆ ಹೋದರು. ಇಲ್ಲಿನ ಶ್ರೀಮತಿ ಕೇಟ್ ಟನ್ನಾಟ್ ವುಡ್ಸ್ ಎಂಬಾಕೆ ಅವರನ್ನು ಬರಮಾಡಿಕೊಂಡಿದ್ದಳು. ಮಿಸ್ ಸ್ಯಾನ್ ಬಾರ್ನ್​ಳಂತೆ ಶ್ರೀಮತಿ ವುಡ್ಸ್ ಕೂಡ ಒಬ್ಬಳು ಪ್ರಭಾವಶಾಲೀ ಅಧ್ಯಾಪಕಳು ಹಾಗೂ ಲೇಖಕಿ. ಅಲ್ಲದೆ ಅಲ್ಲಿನ ಅತ್ಯುನ್ನತ ಮಟ್ಟದ ಸಂಘವಾದ <span class="en">Thought and Work Culb</span>ನ ಸಂಸ್ಥಾಪಕಿ. ಈಕೆಯ ಮನೆಯಲ್ಲಿ ಸ್ವಾಮೀಜಿ ಒಂದು ವಾರ ಇದ್ದರು. ಈ ಅವಧಿಯಲ್ಲಿ ಅವರು ಎರಡು ಭಾಷಣಗಳನ್ನು ಮಾಡಿದರು–ಒಮ್ಮೆ<span class="en">Thought and Work Club</span>ನ ಸದಸ್ಯರನ್ನು ಉದ್ದೇಶಿಸಿ ಹಾಗೂ ಮತ್ತೊಮ್ಮೆ ಅಲ್ಲಿನ ಚರ್ಚಿನಲ್ಲಿ ಸಾರ್ವಜನಿಕರನ್ನುದ್ದೇಶಿಸಿ.</p>
<p>ಸ್ವಾಮೀಜಿ ಇಲ್ಲಿ ಮಾಡಿದ ಮೊದಲ ಭಾಷಣದಲ್ಲಿ ಭಾರತದ ಬಗ್ಗೆ ಹಾಗೂ ಹಿಂದೂಧರ್ಮದ ಬಗ್ಗೆ ಜನರಲ್ಲಿ ವ್ಯಾಪಕವಾಗಿ ಪ್ರಚಲಿತವಿದ್ದ ತಪ್ಪುಕಲ್ಪನೆಗಳನ್ನು ಹೋಗಲಾಡಿಸುವ ಪ್ರಯತ್ನ ಮಾಡಿದರು. ಕ್ರೈಸ್ತ ಮಿಷನರಿಗಳು ಭಾರತೀಯರಿಗೆ ಧರ್ಮಬೋಧನೆ ಮಾಡುವ ಬದಲಿಗೆ ಜನಸಾಮಾನ್ಯರ ಸ್ಥಿತಿಗತಿಗಳನ್ನು ಸುಧಾರಿಸುವ ಕಾರ್ಯಕ್ರಮಗಳನ್ನು ಕೈಗೊಳ್ಳಬೇಕೆಂದು ಅವರು ಹೇಳಿದರು. ಸ್ವಾಮೀಜಿಯ ಮಾತುಗಳು ಬಹಳಷ್ಟು ಜನರ ಕಣ್ದೆರೆಸಿತಾದರೂ, ಅಲ್ಲಿದ್ದ ಕೆಲವು ಪಾದ್ರಿಗಳಿಗೆ ಅದು ಸಹ್ಯವಾಗಲಿಲ್ಲ. ಇವರು ಮತ್ತೆ ಮತ್ತೆ ಪ್ರಶ್ನೆಗಳನ್ನು ಹಾಕುತ್ತ ಭಾಷಣಕ್ಕೆ ತಡೆಯುಂಟುಮಾಡುತ್ತಿದ್ದರು. ಈ ಪಾದ್ರಿಗಳು ಅಷ್ಟು ಉಗ್ರವಾಗಿ ಹಾಗೂ ಅಸಭ್ಯವಾಗಿ ವರ್ತಿಸಿ ದರೂ ಸ್ವಾಮೀಜಿ ಅತ್ಯಂತ ಸೌಮ್ಯವಾಗಿ ವಿನಯದಿಂದಲೇ ಪ್ರಶ್ನೆಗಳನ್ನೆಲ್ಲ ಉತ್ತರಿಸಿದರು. ಇದು ಕ್ರೈಸ್ತ ಮಿಷನರಿಗಳೊಂದಿಗೆ ಅವರ ಪ್ರಥಮ ಸೆಣಸಾಟ. ಇದೊಂದು ಸಣ್ಣ ಘಟನೆಯಾದರೂ ಮುಂದೆ ತಮಗೆ ಒದಗಬಹುದಾದ ಅತ್ಯಂತ ಭಯಂಕರ ಪ್ರತಿಭಟನೆಯ ಮುನ್ಸೂಚಿ ಇದೆ ಎಂಬುದು ಅವರಿಗೆ ಅರಿವಾಯಿತು.</p>
<p>ಈ ಎರಡು ಭಾಷಣಗಳಲ್ಲದೆ, ಒಮ್ಮೆ ಅವರು ಶ್ರೀಮತಿ ವುಡ್ಸ್​ಳ ಮನೆಯಲ್ಲಿ ಆ ಊರಿನ ಬಾಲಕ ಬಾಲಕಿಯರನ್ನುದ್ದೇಶಿಸಿ ಮಾತನಾಡಿದರು. ಭಾರತೀಯ ಮಕ್ಕಳ ಶಾಲೆಗಳು, ಆಟಗಳು ಹಾಗೂ ರೀತಿನೀತಿಗಳ ಬಗ್ಗೆ ತುಂಬ ರಸವತ್ತಾಗಿ ಮಾತನಾಡಿ ಮಕ್ಕಳನ್ನು ರಂಜಿಸಿದರು.</p>
<p>ಸೆಪ್ಟೆಂಬರ್ ೪ರಂದು ಸ್ವಾಮೀಜಿ ಸೇಲಮನ್ನು ಬಿಟ್ಟು ನ್ಯೂಯಾರ್ಕಿನ ಸರಟೋಗಕ್ಕೆ ಬಂದರು. ಇಲ್ಲಿ ಅವರು ಅಮೆರಿಕನ್ ಸೋಶಿಯಲ್ ಸೈನ್ಸ್ ಅಸೋಸಿಯೇಶನ್ನಿನ ಸಭೆಯನ್ನು ಉದ್ದೇಶಿಸಿ ಭಾಷಣ ಮಾಡುವ ಕಾರ್ಯಕ್ರಮವಿತ್ತು. ಫ್ರಾಂಕ್​ಲಿನ್ ಸ್ಯಾನ್​ಬಾರ್ನ್ ಈ ಸಂಘದ ಕಾರ್ಯ ದರ್ಶಿ. ಇಲ್ಲಿನ ಗಣ್ಯವ್ಯಕ್ತಿಗಳಿಂದ ತುಂಬಿದ ಸಭೆಯಲ್ಲಿ ಸ್ವಾಮೀಜಿ ಮೂರು ಭಾಷಣ ಮಾಡಿ ದರು; ಹಾಗೂ ಒಬ್ಬರ ಮನೆಯಲ್ಲಿ ಎರಡು ಭಾಷಣ ಮಾಡಿದರು. ಇಂತಹ ಉನ್ನತ ಮಟ್ಟದ ಸಂಘವೊಂದರಲ್ಲಿ ಒಬ್ಬ ಅನಾಮಧೇಯ ಸಂನ್ಯಾಸಿಯಾದ ವಿವೇಕಾನಂದರಿಗೆ ಭಾಷಣ ಮಾಡುವ ಅವಕಾಶವನ್ನು ಕಲ್ಪಿಸಿಕೊಟ್ಟದ್ದೇ ಅವರಿಗೆ ಸಂದ ಒಂದು ವಿಶೇಷ ಗೌರವ. ಆದರೆ ಆ ಜನ ಅವರನ್ನು ಅಷ್ಟರಮಟ್ಟಿಗೆ ಆದರಿಸಲು ಅವರ ಅಪಾರ ಬುದ್ಧಿಮತ್ತೆ, ಭವ್ಯ ವಿಚಾರಧಾರೆ ಹಾಗೂ ನಿಷ್ಕಳಂಕ ಚಾರಿತ್ರ್ಯ–ಇವುಗಳೇ ಕಾರಣ. ನಿಜಕ್ಕೂ ಇವುಗಳೇ ಅವರ ಪರಿಚಯ ಪತ್ರ. ಅಥವಾ ಪ್ರೊ. ರೈಟ್ ಹೇಳಿದಂತೆ ಅವರ ಈ ಪರಿಚಯ ಪತ್ರವು ಬೇಕಾದ್ದಕ್ಕಿಂತ ಹೆಚ್ಚೇ ಆಯಿತು.</p>
<p>ಅಲ್ಲಿ ಅವರಿಗೆ ಕೊಟ್ಟಿದ್ದ ಎರಡು ಭಾಷಣಗಳ ವಿಷಯಗಳು ಸಂನ್ಯಾಸಿಗಳ ಪಾಲಿಗೆ ತುಂಬ ಹೊಸತು–“ಭಾರತದಲ್ಲಿ ಮುಸಲ್ಮಾನರ ಆಳ್ವಿಕೆ” ಹಾಗೂ “ಭಾರತದಲ್ಲಿ ಬೆಳ್ಳಿಯ ಉಪ ಯೋಗ.” (ಆ ದಿನಗಳಲ್ಲಿ ಅಮೆರಿಕದ ರಾಜಕಾರಣದಲ್ಲಿ ಬೆಳ್ಳಿನಾಣ್ಯದ ಚಲಾವಣೆಯು ಅತ್ಯಂತ ವಿವಾದಾತ್ಮಕ ವಿಷಯವಾಗಿತ್ತು.) ನಿಜಕ್ಕೂ ಅಂತಹ ಅತ್ಯುನ್ನತ ವಿದ್ಯಾವಂತರು ಸೇರಿದ್ದ ಸಭೆಯಲ್ಲಿ ಯಾವ ವಿಷಯವೆಂದರೆ ಆ ವಿಷಯದ ಮೇಲೆ ಮಾತನಾಡಬೇಕಾದರೆ ಸಾಕಷ್ಟು ಸಮರ್ಥರೇ ಆಗಿರಬೇಕಾಗುತ್ತದೆ. ಸ್ವಾಮೀಜಿ ಈ ಸವಾಲನ್ನು ಲೀಲಾಜಾಲವಾಗಿ ಎದುರಿಸಿ, ಸಭೆಯ ಮೆಚ್ಚುಗೆಗೆ ಪಾತ್ರರಾದರು.</p>
<p>ಇಷ್ಟು ಹೊತ್ತಿಗೆ, ಪ್ರೊ. ರೈಟರು ವಿಶ್ವಧರ್ಮ ಸಮ್ಮೇಳನದ ಅಧಿಕಾರಿಗಳಿಗೆ ಬರೆದ ಪತ್ರಕ್ಕೆ ಉತ್ತರ ಬಂದಿತು. ಸ್ವಾಮೀಜಿಯನ್ನು ಒಬ್ಬ ಪ್ರತಿನಿಧಿಯಾಗಿ ಸ್ವೀಕರಿಸಲಾಗಿತ್ತು. ತಮ್ಮ ದಾರಿಗಡ್ಡ ವಾಗಿ ಬಂದ ಅಡೆತಡೆಗಳನ್ನೆಲ್ಲ ಭಗವಂತ ನಿವಾರಿಸಿದ ಪರಿಯನ್ನು ಕಂಡು ಸ್ವಾಮೀಜಿ ಆನಂದ ಭರಿತರಾದರು. ಇದುವರೆಗಿನ ಸುಮಾರು ಮೂರು ವಾರಗಳ ಅವಧಿಯಲ್ಲಿ ಗಳಿಸಿದ್ದ ಅತ್ಯಂತ ಉಪಯುಕ್ತ ಅನುಭವವನ್ನು ಹೊತ್ತು, ನವೋತ್ಸಾಹದಿಂದ ಕೂಡಿ ಶಿಕಾಗೋ ನಗರದೆಡೆಗೆ ಹೊರಟರು.</p>
<p>ಆದರೆ ಒಂದೇ ಒಂದು ತೊಂದರೆಯಿತ್ತು–ಶಿಕಾಗೋದಲ್ಲಿ ತಾವು ಹೋಗಬೇಕಾದ ಸ್ಥಳ ಅವರಿಗೆ ತಿಳಿದಿರಲಿಲ್ಲ. ಯಾರೋ ಅವರಿಗೆ ವಿಳಾಸದ ವಿವರಗಳನ್ನು ಒಂದು ಚೀಟಿಯಲ್ಲಿ ಬರೆದು ಕೊಟ್ಟಿದ್ದರು. ಜೊತೆಗೆ ಟ್ರೈನಿನಲ್ಲಿ ಅವರ ಸಹಪ್ರಯಾಣಿಕನಾಗಿದ್ದ ಒಬ್ಬ ವರ್ತಕ, ಶಿಕಾಗೋದಲ್ಲಿ ಅವರನ್ನು ಸರಿಯಾದ ಸ್ಥಳಕ್ಕೆ ತಲುಪಿಸುವುದಾಗಿ ಮಾತುಕೊಟ್ಟಿದ್ದ. ಆದರೆ ಶಿಕಾಗೋ ರೈಲು ನಿಲ್ದಾಣವನ್ನು ತಲುಪುತ್ತಿದ್ದಂತೆಯೇ ಅವನು ತನ್ನ ಗಡಿಬಿಡಿಯಲ್ಲಿ ಸ್ವಾಮೀಜಿಗೆ ಅವರ ದಾರಿ ಯನ್ನು ತೋರಿಸಿಕೊಡುವುದನ್ನು ಮರೆತು ಹೊರಟೇ ಹೋದ. ಈಗ ಸ್ವಾಮೀಜಿ, ಸಮ್ಮೇಳನದ ‘ಸಾಧಾರಣ ಸಮಿತಿ’ಯ ಅಧ್ಯಕ್ಷರಾದ ಡಾ. ಜಾನ್ ಹೆನ್ರಿಬರೋಸ್​ರವರ ಕಛೇರಿಗೆ ಹೋಗ ಬೇಕಿತ್ತು. ಹೋಗಲಿ, ತಮ್ಮಲ್ಲಿರುವ ವಿಳಾಸದ ಸಹಾಯದಿಂದ ತಾವೇ ಹುಡುಕಿಕೊಂಡು ಹೋಗೋಣವೆಂದು ಜೇಬಿಗೆ ಕೈಹಾಕಿ ನೋಡುತ್ತಾರೆ–ಆ ಚೀಟಿ ಎಲ್ಲಿಯೋ ಕಳೆದು ಹೋಗಿ ಬಿಟ್ಟಿದೆ ! ಆದರೇನಂತೆ, ಯಾರನ್ನಾದರೂ ಕೇಳಿಕೊಂಡು ಹೋಗೋಣ ಎಂದು ದಾರಿಹೋಕರನ್ನು ವಿಚಾರಿಸಿದರೆ ಒಬ್ಬರಿಗಾದರೂ ಅವರ ಮಾತು ಅರ್ಥವಾಗಬೇಕಲ್ಲ ! ಏಕೆಂದರೆ ಶಿಕಾಗೋದ ಆ ಭಾಗದಲ್ಲಿ ವಾಸಿಸುತ್ತಿದ್ದವರೆಲ್ಲ ಜರ್ಮನರೇ. ಅವರಿಗೆ ಇಂಗ್ಲಿಷ್ ಬಾರದು, ಇವರಿಗೆ ಜರ್ಮನ್ ಬಾರದು. ಜೊತೆಗೆ ಇನ್ನು ಕೆಲವರು ಸ್ವಾಮೀಜಿಯನ್ನು ಒಬ್ಬ ನೀಗ್ರೋ ಎಂದು ಭಾವಿಸಿ ತಿರಸ್ಕಾರ ದಿಂದ ಕಂಡರು. ಆಗಲೇ ಕತ್ತಲಾಗುತ್ತ ಬಂದಿತ್ತು. ಹೋಟೆಲಿಗಾದರೂ ಹೋಗೋಣವೆಂದು ದಾರಿ ತೋರಿಸುವಂತೆ ಕೇಳಿದಾಗ ಆ ಜನರಿಗೆ ಅದೂ ಅರ್ಥವಾಗಲಿಲ್ಲ ! ಸ್ವಾಮೀಜಿಗೆ ಇನ್ನೇನು ಮಾಡಲೂ ತೋಚಲಿಲ್ಲ. ಅವರನ್ನು ಭಗವಂತ ತಮಾಷೆ ಮಾಡಿ ನೋಡುತ್ತಿದ್ದಾನೋ ಎಂಬಂತಿತ್ತು.</p>
<p>ಕಡೆಗೆ ಸ್ವಾಮೀಜಿ ಅಲ್ಲೇ ಎಲ್ಲಾದರೂ ರಾತ್ರಿಯನ್ನು ಕಳೆಯಲು ನಿಶ್ಚಯಿಸಿದರು. ಅಲ್ಲೊಂದು ಖಾಲಿ ಗುಡ್ಸ್​ವ್ಯಾಗನ್ ನಿಂತಿದ್ದುದು ಕಂಡಿತು. ‘ಗಗನವೇ ಮನೆ ಹಸುರೆ ಹಾಸುಗೆ’ ಎಂಬ ತಮ್ಮ ಪರಿವ್ರಾಜಕ ದಿನಗಳನ್ನು ನೆನಪಿಸಿಕೊಂಡರು. ಸೀದಾ ಹೋಗಿ ಗೂಡ್ಸ್ ವ್ಯಾಗನ್ನಿನಲ್ಲಿ ಉರುಳಿ ಕೊಂಡರು.* ‘ಭಗವಂತ ! ಇಲ್ಲಿಯವರೆಗೂ ದಾರಿ ತೋರಿಸಿದವನು ನೀನೇ ; ಇನ್ನು ಮುಂದೆ ತೋರಬೇಕಾದವನೂ ನೀನೇ’ ಎಂದು ಪ್ರಾರ್ಥಿಸಿಕೊಂಡು, ಬಳಿಕ ನಿಶ್ಚಿಂತರಾಗಿ ನಿದ್ರಿಸಿದರು. ಇನ್ನು ಎರಡೇ ದಿನಗಳಲ್ಲಿ ವಿಶ್ವವೇದಿಕೆಯ ಮೇಲೆ ನಿಂತು, ಚರಿತ್ರಪ್ರಸಿದ್ಧ ಭಾಷಣವನ್ನು ಮಾಡಿ ಇಡೀ ಅಮೆರಿಕವನ್ನೇ ನಡುಗಿಸಲಿದ್ದಾರೆ ; ಆದರೆ ಈಗ ಅವರನ್ನು ವಿಧಿ ಯಾವ ಅವಸ್ಥೆಯಲ್ಲಿಟ್ಟಿದೆ! – ಊರ ಹೊರಗಿನ ಅಸ್ಪೃಶ್ಯನಂತೆ ಈ ಸಾಮಾನುಗಳ ಬೋಗಿಯಲ್ಲಿ ಮಲಗಿದ್ದಾರೆ ! ಆದರೆ ಅವರಿಗೆ ಮಾತ್ರ ಇದರ ಪರಿವೆಯೇ ಇಲ್ಲ. ಅವರಿಗೆ ಇಂತಹ ಪರಿಸ್ಥಿತಿಯೇನು ಹೊಸದೆ ? ಬಟ್ಟ ಬಯಲಿನಲ್ಲಿ ಮಲಗಿ ಅಭ್ಯಾಸವಿರುವವರಿಗೆ ಗೂಡ್ಸ್ ವ್ಯಾಗನ್​ನಲ್ಲಿ ಮಲಗಲು ಕಷ್ಟವೆ ? ಆದ್ದರಿಂದ ಅಲ್ಲೇ ಸುಖವಾಗಿ ನಿದ್ರಿಸಿದರು !</p>
<p>ಬೆಳಗಾಗುತ್ತಿದ್ದಂತೆ ಸ್ವಾಮೀಜಿ ಅಲ್ಲಿಂದ ಎದ್ದು ಹೊರಬಂದರು. ಭಗವಂತನನ್ನು ಸ್ಮರಿಸುತ್ತ ಒಂದು ರಸ್ತೆ ಹಿಡಿದು ಹೊರಟರು. ಯಾವ ರಸ್ತೆ ಎಲ್ಲಿಗೆ ಹೋಗುತ್ತದೆ ಎಂಬುದೂ ಗೊತ್ತಿಲ್ಲ. ಕೇಳಿದರೆ ಹೇಳುವವರು ಇಲ್ಲ. ಅವರೇ ಹೇಳುವಂತೆ, ‘ಬಾಯಾರಿದ ಪ್ರಾಣಿ ನೀರಿನ ವಾಸನೆ ಹಿಡಿದು ಹೋಗುವ ಹಾಗೆ’ ನಡೆದು ಲೇಕ್ ಶೋರ್ ಡ್ರೈವ್ ಎಂಬ ರಸ್ತೆಗೆ ಬಂದರು. ಇದು ನಗರದ ಅತ್ಯಂತ ಪ್ರತಿಷ್ಠಿತರು, ಕೋಟ್ಯಧೀಶರು ವಾಸಿಸುತ್ತಿದ್ದ ಸುಂದರ ರಸ್ತೆ, ಇಕ್ಕೆಲಗಳಲ್ಲೂ ಅರಮನೆಯಂತಹ ಭವ್ಯ ಮಹಲುಗಳು. ಹಿಂದಿನ ಮಧ್ಯಾಹ್ನದಿಂದಲೂ ಉಪವಾಸವಿದ್ದುದರಿಂದ ಹೊಟ್ಟೆ ಭಯಂಕರವಾಗಿ ಹಸಿದಿತ್ತು. ಸರಿ, ಅಭ್ಯಾಸ ಬಲದಿಂದ ಹಾಗೂ ಸಂನ್ಯಾಸಧರ್ಮಕ್ಕನು ಸಾರವಾಗಿ ಮನೆಯಿಂದ ಮನೆಗೆ ಭಿಕ್ಷೆ ಬೇಡುತ್ತ ನಡೆದರು. ಜೊತೆಗೆ ಸಮ್ಮೇಳನದ ಸಮಿತಿಯ ಕಛೇರಿಗೆ ದಾರಿ ತೋರಿಸುವಂತೆಯೂ ಕೇಳಿದರು. ಆದರೆ ಅಮೆರಿಕ ಭಾರತವಲ್ಲವೆಂಬುದು ಮತ್ತೆ ಅನುಭವಕ್ಕೆ ಬಂತು. (ಉತ್ತರ ಭಾರತದ ಕೆಲವು ‘ಧಾರ್ಮಿಕ’ ಮಹಿಳೆಯರು ಒಂದು ಚಪಾತಿ ಯನ್ನು ನಾಲ್ಕು ಚೂರು ಮಾಡಿ ನಾಲ್ವರು ಸಾಧುಗಳಿಗೆ ಹಾಕಿ ಪುಣ್ಯ ಕಟ್ಟಿಕೊಳ್ಳುತ್ತಿದ್ದರಂತೆ !) ಯಾರೂ ಅವರಿಗೆ ಸಹಾನುಭೂತಿ ತೋರಲಿಲ್ಲ. ಸ್ವಾಮೀಜಿಯ ವಿಚಿತ್ರ ಉಡುಗೆಯನ್ನೂ ದಣಿದ ಮುಖವನ್ನೂ ಕಂಡು ಜನ ಸಂಶಯಪಟ್ಟರು. ಕೆಲವು ಮನೆಗಳಲ್ಲಿ ಸೇವಕರೇ ಅವರನ್ನು ಅವಮಾನಿಸಿ ಓಡಿಸಿದರು. ಇನ್ನು ಕೆಲವರು ಅವರು ಬರುತ್ತಿದ್ದಂತೆ ಮುಖದೆದುರಿಗೇ ದಢಾರನೆ ಬಾಗಿಲು ಹಾಕಿಕೊಂಡರು. ಸ್ವಾಮೀಜಿಗೆ ತುಂಬ ನಿರಾಶೆಯಾಯಿತು. ಯಾರಿಗಾದರೂ ಪೋನ್ ಮಾಡೋಣವೆಂದರೆ ಯಾರ ಫೋನ್ ನಂಬರೂ ಗೊತ್ತಿಲ್ಲ. ಹೀಗೇ ಕಾಲೆಳೆದುಕೊಂಡು ಸುಮಾರು ಎರಡೂವರೆ ಮೈಲಿಯವರೆಗೆ ನಡೆದರು. ಒಂದುಕಡೆ ಹಸಿವು, ಇನ್ನೊಂದು ಕಡೆ ದಣಿವು, ಮತ್ತೊಂದುಕಡೆ ನಿರಾಶೆ ! ಕಡೆಗೆ ಆಯಾಸ ತಾಳಲಾರದೆ ರಸ್ತೆಯ ಒಂದು ಪಕ್ಕದಲ್ಲಿ ಕುಳಿತು ಬಿಟ್ಟರು. ಅವರಿಂದ ಇನ್ನೇನು ಮಾಡಲೂ ಸಾಧ್ಯವಿಲ್ಲ. ಇನ್ನೇನು ಆಗಬೇಕಾದರೂ ಭಗವಂತ ನಿಂದಲೇ ಆಗಬೇಕಾಗಿದೆ. ಅವನಿಚ್ಛೆ ಹೇಗಿದೆಯೋ ಹಾಗಾಗಲಿ ಎಂದು ಶಾಂತವಾಗಿ ಕುಳಿತರು.</p>
<p>ಈಗ ಭಗವಂತನ ಇಚ್ಛೆ ಕೆಲಸ ಮಾಡಲು ಪ್ರಾರಂಭಿಸಿತು. ಅವರು ಕುಳಿತ ಸ್ಥಳದ ಎದುರಿನಲ್ಲಿದ್ದ ಒಂದು ಭವ್ಯವಾದ ಬಂಗಲೆಯ ಬಾಗಿಲು ತೆರೆದುಕೊಂಡಿತು. ರಾಣಿಯಂತೆ ಕಾಣುತ್ತಿದ್ದ ಒಬ್ಬಳು ಮಹಿಳೆ ಹೊರಬಂದಳು. ನೇರವಾಗಿ ಸ್ವಾಮೀಜಿಯ ಬಳಿಗೆ ಬಂದು, ಮೃದು ಮಧುರ ದನಿಯಲ್ಲಿ ಕೇಳಿದಳು, “ಮಹಾಶಯರೇ, ನೀವು ಧರ್ಮಸಮ್ಮೇಳನಕ್ಕೆ ಪ್ರತಿನಿಧಿಯಾಗಿ ಬಂದಿರುವವರೇ ?” ಸ್ವಾಮೀಜಿ ಹೌದೆನ್ನುತ್ತ ತಮ್ಮ ಪರಿಸ್ಥಿತಿಯನ್ನು ಹೇಳಿಕೊಂಡರು. ತಕ್ಷಣವೇ ಆ ದಯಾವಂತ ಮಹಿಳೆ ಅವರನ್ನು ತನ್ನ ಮನೆಯೊಳಗೆ ಬರಮಾಡಿಕೊಂಡಳು. ಬಳಿಕ ಅವರನ್ನು ಒಂದು ಕೋಣೆಗೆ ಕರೆದೊಯ್ದು ಅವರಿಗೆ ಬೇಕಾದ ಅನುಕೂಲತೆಗಳನ್ನೆಲ್ಲ ಮಾಡಿಕೊಡುವಂತೆ ಸೇವಕರಿಗೆ ಸೂಚಿಸಿದಳು. ಮತ್ತು ಅವರ ಉಪಾಹಾರವಾದ ಬಳಿಕ ತಾನೇ ಅವರನ್ನು ಸಮ್ಮೇಳನದ ಕಛೇರಿಗೆ ಕರೆದುಕೊಂಡು ಹೋಗುವುದಾಗಿ ಭರವಸೆ ಕೊಟ್ಟಳು. ಕೃತಜ್ಞತೆಯಿಂದ ಸ್ವಾಮೀಜಿಯ ಹೃದಯ ತುಂಬಿಬಂದಿತು.</p>
<p>ಹೀಗೆ ಅವರನ್ನು ಅಸಹಾಯಕ ಪರಿಸ್ಥಿತಿಯಿಂದ ಪಾರುಮಾಡಿದ ಆ ಮಹಿಳೆ ಶ್ರೀಮತಿ ಬೆಲ್ ಹೇಲ್. ಈಕೆ ಮುಂದೆ ಎಂದೆಂದಿಗೂ ಅವರನ್ನು ಅತ್ಯಂತ ವಿಶ್ವಾಸದಿಂದ ನೋಡಿಕೊಂಡಳು. ಈಕೆಯ ಪತಿ ಶ್ರೀ ಜಾರ್ಜ್ ಹೇಲ್, ಅವರ ಅತ್ಯಂತ ಗೌರವಾನ್ವಿತ ಸ್ನೇಹಿತರಾದರು. ಈ ದಂಪತಿ ಗಳ ಪುತ್ರಿಯರಾದ ಮೇರಿ ಹಾಗೂ ಹ್ಯಾರಿಯೆಟ್, ಮತ್ತು ಜಾರ್ಜ್​ರವರ ಸೋದರಸೊಸೆಯರಾದ ಇಸಾಬೆಲ್ ಮೆಕ್​ಕಿಂಡ್ಲಿ ಹಾಗೂ ಹ್ಯಾರಿಯೆಟ್ ಮೆಕ್​ಕಿಂಡ್ಲಿ–ಇವರು ನಾಲ್ವರನ್ನು (“ಹೇಲ್ ಸೋದರಿಯರು”) ಸ್ವಾಮೀಜಿ ಸ್ವಂತ ಸೋದರಿಯರಂತೆ ಕಂಡರು. ಶಿಕಾಗೋದ ಡಿಯರ್​ಬಾರ್ನ್ ಅವೆನ್ಯೂನಲ್ಲಿದ್ದ ಇವರ ಮನೆ ಮುಂದೆ ಸ್ವಾಮೀಜಿಯ ‘ಕೇಂದ್ರಸ್ಥಾನ’ವಾಗಿ ಪರಿಣಮಿಸಿತು.</p>
<p>ಈಗ ಸ್ವಾಮೀಜಿಯನ್ನು ಒಂದು ನವಸ್ಫೂರ್ತಿ ಆವರಿಸಿತು. ಭಗವಂತ ಸದಾ ತಮ್ಮೊಂದಿಗೆ ಇದ್ದು ತಮ್ಮನ್ನು ಸರ್ವವಿಧದಿಂದಲೂ ನೋಡಿಕೊಳ್ಳುತ್ತಿದ್ದಾನೆ ಎಂದು ಅವರಿಗೆ ಮತ್ತೆ ಖಚಿತ ವಾಯಿತು. ಮುಂದಾಗಬಹುದಾದ್ದನ್ನು ಅವರು ಉತ್ಸಾಹ-ಕಾತರಗಳಿಂದ ನಿರೀಕ್ಷಿಸತೊಡಗಿದರು. ಶ್ರೀಮತಿ ಬೆಲ್ ಹೇಲ್​ಳೊಂದಿಗೆ ಸಮ್ಮೇಳನದ ಸಮಿತಿಯವರನ್ನು ಕಂಡು ತಮ್ಮ ಪರಿಚಯ ಪತ್ರವನ್ನು ಕೊಟ್ಟರು. ಸಮಿತಿಯವರು ಸ್ವಾಮೀಜಿಯನ್ನು ಆದರಿಂದ ಸ್ವಾಗತಿಸಿ, ಪ್ರತಿನಿಧಿಯಾಗಿ ಸ್ವೀಕರಿಸಿದರು. ಬಳಿಕ ಅವರಿಗೆ ಪೌರ್ವಾತ್ಯ ಪ್ರತಿನಿಧಿಗಳಿಗಾಗಿ ಮೀಸಲಾದ ವಸತಿಗೃಹದಲ್ಲಿ ಅವಕಾಶ ಮಾಡಿಕೊಡಲಾಯಿತು. (ಇದಾದ ಕೆಲದಿನಗಳಲ್ಲೇ ಅವರಿಗೆ ಶ್ರೀಮತಿ ಮತ್ತು ಶ್ರೀ ಜಾನ್ ಬಿ. ಲಿಯಾನ್ ಎಂಬವರ ಮನೆಯಲ್ಲಿ ವ್ಯವಸ್ಥೆ ಮಾಡಲಾಯಿತು.)</p>
<p>ಈಗ ಒಂದೊಂದು ನಿಮಿಷವೂ ಉರುಳಿದಂತೆ, ಸ್ವಾಮೀಜಿಗೆ ತಮ್ಮ ಪರೀಕ್ಷಾ ಕಾಲ ಸನ್ನಿಹಿತ ವಾಗುತ್ತಿರುವಂತೆ ಭಾಸವಾಯಿತು. ಸರ್ವಧರ್ಮ ಸಮ್ಮೇಳನವು ತಮ್ಮ ಪಾಲಿನ ಸತ್ವಪರೀಕ್ಷೆ ಯಾಗಲಿದೆ, ಹಾಗೂ ಇದರಲ್ಲಿ ಯಶಸ್ವಿಯಾದರೆ ತಮ್ಮ ಮುಂದಿನ ಕಾರ್ಯ ಸುಗಮವಾಗುತ್ತದೆ ಎಂದು ಅವರಿಗನ್ನಿಸಿತು. ಅವರು ಮತ್ತೆಮತ್ತೆ ಧ್ಯಾನಮಗ್ನರಾದರು. ತಾವು ಕೇವಲ ಭಗವಂತನ ಒಂದು ಉಪಕರಣವಾಗುವಂತಾಗಲಿ, ಶ್ರೀರಾಮಕೃಷ್ಣರ ಸಂದೇಶವನ್ನು ಅತ್ಯಂತ ಸಮರ್ಪಕವಾಗಿ ಪ್ರಸಾರ ಮಾಡುವಂತಾಗಲಿ, ತಾವು ಹಿಂದೂ ಧರ್ಮದ ಅತ್ಯಂತ ಸಮರ್ಥ ಪ್ರತಿನಿಧಿಯಾಗು ವಂತಾಗಲಿ ಎಂದು ಮೌನವಾಗಿ ಪ್ರಾರ್ಥಿಸಿಕೊಂಡರು. ಈಗಾಗಲೇ ಅವರಿಗೆ ಅಲ್ಲಿನ ಹಲವಾರು ಗಣ್ಯವ್ಯಕ್ತಿಗಳ ಪರಿಚಯವಾಗಿ ಅವರುಗಳ ನಡುವೆಯೇ ಓಡಾಡಿಕೊಂಡಿದ್ದರೂ ಅವರ ಮನಸ್ಸು ಮಾತ್ರ ಅನ್ಯಚಿಂತೆಯಲ್ಲಿ ಮುಳುಗಿತ್ತು. ಶ್ರೀರಾಮಕೃಷ್ಣರು ತಮಗೆ ವಹಿಸಿದ ಕಾರ್ಯವನ್ನು ತಾವು ಕೈಗೊಂಡು ಯಶಸ್ವಿಗೊಳಿಸಬೇಕಾಗಿದೆ ಎಂಬ ಒಂದೇ ಆಲೋಚನೆ ಅವರ ಮನದಲ್ಲಿ ತುಂಬಿತ್ತು.</p>

<h1>೧೩</h1>
<h1>ವಿಶ್ವವೇದಿಕೆ-ವಿಜಯಪತಾಕೆ !</h1>
<p class="noindent">೧೮೯೩ರ ಸೆಪ್ಟೆಂಬರ್ ೧೧ರಿಂದ ೨೭ರವರೆಗೆ ಶಿಕಾಗೋದ ‘ಕೊಲಂಬಿಯನ್ ಜಾಗತಿಕ ಮೇಳ’ದ ಅಂಗವಾಗಿ ನಡೆದ ವಿಶ್ವಧರ್ಮ ಸಮ್ಮೇಳನವು ಪ್ರಪಂಚದ ಇತಿಹಾಸದಲ್ಲೇ ಅತ್ಯಂತ ಮಹತ್ವ ಪೂರ್ಣ ಘಟನೆಗಳಲ್ಲೊಂದು ಎನ್ನಬಹುದು. ವಿಶ್ವದ ಧರ್ಮಗಳ ಚರಿತ್ರೆಯಲ್ಲಿ, ಅದರಲ್ಲೂ ಮುಖ್ಯವಾಗಿ ಹಿಂದೂಧರ್ಮದ ಚರಿತ್ರೆಯಲ್ಲಿ, ಇದೊಂದು ಹೊಸ ಅಧ್ಯಾಯಕ್ಕೇ ನಾಂದಿ ಯಾಯಿತು. ಪ್ರಪಂಚದ ಸಕಲ ಮತಧರ್ಮಗಳ ಪ್ರತಿನಿಧಿಗಳು ಜಗತ್ತಿನ ಎಲ್ಲೆಡೆಗಳಿಂದ ಬಂದು ಇದರಲ್ಲಿ ಭಾಗವಹಿಸಿದರು. ಇದು ಕೇವಲ ಒಂದು ಧರ್ಮಸಮ್ಮೇಳನ ಮಾತ್ರವೇ ಆಗಿರದೆ ಸಮಸ್ತ ಮಾನವತೆಯ ಸಮ್ಮೇಳನವಾಗಿತ್ತು. ಈ ಸಮ್ಮೇಳನದ ಉದ್ದೇಶವು, ಅದರ ಯೋಜಕರು ಹೇಳಿಕೊಂಡಂತೆ, ಸಮಗ್ರ ಮಾನವತೆಯ ಧಾರ್ಮಿಕ ದರ್ಶನಗಳನ್ನು ಒಂದುಗೂಡಿಸುವುದಾ ಗಿತ್ತು.</p>
<p>ಈ ಚರಿತ್ರಾರ್ಹ ಧರ್ಮಸಮ್ಮೇಳನದ ಹಿನ್ನೆಲೆಯೂ ಬಹಳ ಕುತೂಹಲಕರವಾಗಿದೆ. ಅಮೆರಿಕದ ಹಲವಾರು ಅತ್ಯುನ್ನತ ಕ್ರೈಸ್ತಧರ್ಮಾಧಿಕಾರಿಗಳು ಇಂಥದೊಂದು ಸಮ್ಮೇಳನದ ಆವಶ್ಯಕತೆ ಯನ್ನೂ ಅದರ ಲಾಭಗಳನ್ನೂ ಆಗ ಕೆಲಕಾಲದಿಂದಲೂ ಒತ್ತಿ ಹೇಳುತ್ತಿದ್ದರು. ೧೮೯೩ರಲ್ಲಿ ಶಿಕಾಗೋ ನಗರದಲ್ಲಿ ಜಾಗತಿಕ ಮೇಳವೊಂದನ್ನು ಭಾರೀ ಪ್ರಮಾಣದಲ್ಲಿ ನಡೆಸಬೇಕೆಂದು ನಿಶ್ಚಯವಾಗಿತ್ತು. ಮಾನವನ ಲೌಕಿಕ ಅಭಿವೃದ್ಧಿಯ ಸಾಧನೆಗಳೆಲ್ಲವನ್ನೂ ಪ್ರದರ್ಶಿಸುವುದೇ ಇದರ ಉದ್ದೇಶವಾಗಿತ್ತು. ಆದರೆ ಜಗತ್ತಿನ ಆಲೋಚನೆ-ಚಿಂತನೆಗಳನ್ನೂ ಪ್ರತಿನಿಧಿಸದೆ ಪ್ರದರ್ಶನವು ಪೂರ್ಣವಾಗುವಂತಿರಲಿಲ್ಲ. “ಮಾನವಕೋಟಿಗೆ ಸಂಬಂಧಿಸಿದ ಅತಿ ಮುಖ್ಯ ವಿಷಯಗಳೆಲ್ಲದರ ಮೇಲೂ ಸಮ್ಮೇಳನಗಳು ನಡೆಯಬೇಕು ; ಹಾಗೂ ಅವು ವ್ಯಾಪಕವಾಗಿದ್ದು ಜಗತ್ತಿನ ಎಲ್ಲೆಡೆಗಳಿಂದಲೂ ಪ್ರತಿನಿಧಿಗಳು ಬರುವಂತಾಗಬೇಕು” ಎಂದು ಚಾರ್ಲ್ಸ್ ಬಾನಿ ಎಂಬ ಸುಪ್ರಸಿದ್ಧ ವಕೀಲ-ಲೇಖಕ, ೧೮೮೯ರಲ್ಲೇ ಸಲಹೆ ಮಾಡಿದ್ದ. ಈ ಸಲಹೆಗೆ ಭಾರೀ ಪ್ರಚಾರ ಸಿಕ್ಕಿ, ಬಹುತೇಕ ಜನರ ಪ್ರೋತ್ಸಾಹ ದೊರಕಿತು. ಕಡೆಗೆ ‘ಕೊಲಂಬಿಯನ್ ಮೇಳ’ಕ್ಕೆ ಪೂರಕವಾದ ಜಾಗತಿಕ ಸಮ್ಮೇಳನಗಳಿಗೆ ಬಾನಿಯನ್ನು ಅಧ್ಯಕ್ಷನನ್ನಾಗಿ ನೇಮಿಸಲಾಯಿತು. ಮುಂದಿನ ಎರಡೂ ವರೆ ವರ್ಷಗಳಲ್ಲಿ ಅತ್ಯಂತ ವಿವರಪೂರ್ಣವೂ ಜಟಿಲವೂ ಆದ ಯೋಜನೆಗಳನ್ನು ಸಿದ್ಧಪಡಿಸಲಾ ಯಿತು. ಆಂತಿಮವಾಗಿ, ಸ್ತ್ರೀಯರ ಮುನ್ನಡೆ, ವೈದ್ಯಕೀಯ ಶಾಸ್ತ್ರ, ವಿಜ್ಞಾನ, ಸಂಗೀತ, ಸರಕಾರ ಹಾಗೂ ಕಾನೂನು ಸುಧಾರಣೆ , ಧರ್ಮ–ಇವೇ ಮೊದಲಾದ ಇಪ್ಪತ್ತು ವೈವಿಧ್ಯಮಯ ವಿಚಾರ ಗಳ ಬಗ್ಗೆ ಸಮ್ಮೇಳನಗಳು ಏರ್ಪಾಡಾದುವು. ಇವೆಲ್ಲವನ್ನೂ ೧೮೯೩ರ ಮೇ ನಿಂದ ಅಕ್ಟೋಬರ್ ಅಂತ್ಯದವರೆಗಿನ ಅವಧಿಯಲ್ಲಿ ನಡೆಸಲಾಯಿತು.</p>
<p>ಆದರೆ ಈ ಎಲ್ಲ ಅದ್ಭುತ ‘ಲೌಕಿಕ’ ವಿಚಾರಗಳ ಮಧ್ಯೆ ಧರ್ಮವನ್ನೇಕೆ ತಂದರು ? ಸಮ್ಮೇಳನ ಗಳ ಮುಖ್ಯ ಸಂಘಟಕರಲ್ಲೊಬ್ಬರೂ ‘ಸಾಮಾನ್ಯ ಸಮಿತಿ’ಯ ಚೇರ್​ಮನ್ನರೂ ಆಗಿದ್ದ ರೆವ ರೆಂಡ್ ಜಾನ್ ಹೆನ್ರಿ ಬರೋಸ್ ಹೇಳುತ್ತಾರೆ : “ಯಾವ ದೈವೀಶಕ್ತಿಗೆ ತಾವು ಪೂಜೆಯನ್ನು ಸೇವೆ ಯನ್ನೂ ಸಲ್ಲಿಸಬೇಕೆಂದು ಜನರು ನಂಬಿದ್ದಾರೋ, ಆ ಭಗವಂತನ ಮೇಲಿನ ಶ್ರದ್ಧೆಯು– ಸೂರ್ಯನು ಹೇಗೋ ಹಾಗೆ–ಮಾನವನ ಬೌದ್ಧಿಕ ಹಾಗೂ ನೈತಿಕ ಬೆಳವಣಿಗೆಗೆ ಆಧಾರಭೂತ ಶಕ್ತಿಯಾಗಿದೆ. ಆದ್ದರಿಂದ ಕೊಲಂಬಿಯನ್ ಮೇಳದಲ್ಲಿ ‘ವಿದ್ಯಾಭ್ಯಾಸ’, ‘ಕಲೆ’ ಅಥವಾ ‘ವಿದ್ಯು ಚ್ಛಕ್ತಿ’ಗಳಿಗೆ ಅವಕಾಶ ಮಾಡಿಕೊಟ್ಟಿರುವಾಗ ‘ಧರ್ಮ’ವನ್ನು ಮಾತ್ರ ಹೊರಗಿಡಬೇಕೆಂದು ನಮಗನ್ನಿಸಲಿಲ್ಲ.” ಎಂದರೆ, ಇತರ ‘ಲೌಕಿಕ’ ವಿಚಾರಗಳು ಮಾನವನ ಅಭಿವೃದ್ಧಿಗೆ ಹೇಗೆ ಕಾರಣವಾಗಿದೆಯೋ ಹಾಗೆಯೇ, ಭಗವಂತನ ಮೇಲಿನ ಶ್ರದ್ಧೆಗೆ ಮೂಲಭೂತವಾದ ಧರ್ಮವೂ ಅಷ್ಟೇ ಕಾರಣವಾಗಿದೆ ಎಂಬುದು ಅವರ ಅಭಿಪ್ರಾಯ.</p>
<p>ಈ ಎಲ್ಲ ಸಮ್ಮೇಳನಗಳ ಪೈಕಿ ‘ವಿಶ್ವಧರ್ಮಸಮ್ಮೇಳನ’ವೇ ಅತ್ಯಂತ ಪ್ರಸಿದ್ಧವೂ, ಜನ ಪ್ರಿಯವೂ ಆಯಿತು. ಆ ಹಿಂದೆ ನಡೆದ ಯಾವೊಂದು ಸಭೆಯೂ ಜಗತ್ತಿನಾದ್ಯಂತ ಇದರಷ್ಟು ಕುತೂಹಲ ಕೆರಳಿಸಿರಲಿಲ್ಲ. ಜಗತ್ತಿನ ಧರ್ಮಗಳ ಚರಿತ್ರೆಯಲ್ಲೇ ಅದೊಂದು ಅಭೂತಪೂರ್ವ ಸಂಗತಿಯಾಗಿತ್ತು. ಏಕೆಂದರೆ, ವಿವಿಧ ಧರ್ಮಗಳ ಪ್ರತಿನಿಧಿಗಳು ಒಟ್ಟಾಗಿ ಸೇರಿ ತಂತಮ್ಮ ಧರ್ಮದ ಬಗ್ಗೆ ಸಹಸ್ರಾರು ಜನರ ಮುಂದೆ ನಿರ್ಭೀತಿಯಿಂದ ಮಾತನಾಡುವ ಅವಕಾಶ ಹಿಂದೆಂದೂ ಒದಗಿಬಂದಿರಲಿಲ್ಲ. ಅಂದಿನ ತೀವ್ರ ಅಸಹಿಷ್ಣುತೆಯ ಹಾಗೂ ಭೋಗವಾದದ ಉಚ್ಛ್ರಾಯದ ದಿನಗಳಲ್ಲಿ ಇಂತಹ ಧರ್ಮಸಮ್ಮೇಳನವೊಂದರ ಪ್ರಸ್ತಾಪ ಬಂದಾಗ, ಅದು ಮನುಷ್ಯಮಾತ್ರರಿಂದ ಸಾಧ್ಯವಾಗುವಂಥದಲ್ಲ ಎಂದು ಎಷ್ಟೋಜನ ಭಾವಿಸಿದರು. ಆದರೆ ಅದು ಕಾರ್ಯಗತವಾಗುವ ದಿನ ಹತ್ತಿರವಾದಂತೆ, ಅದರ ಹಿಂದೆ ಯಾವುದೋ ಅಲೌಕಿಕ ಶಕ್ತಿ ಕೆಲಸ ಮಾಡುತ್ತಿದ್ದಂತೆ ಒಬ್ಬ ಸಾಧಾರಣ ವೀಕ್ಷಕನಿಗೂ ತೋರುತ್ತಿತ್ತು. ಆದ್ದರಿಂದ ಸ್ವಾಮೀಜಿ ಅಮೆರಿಕೆಗೆ ಹೊರಡುವ ಮುನ್ನ ತುರೀಯಾನಂದರನ್ನು ಭೇಟಿಯಾದಾಗ, ‘ನೋಡು, ಅಲ್ಲಿ ಏನೇನು ವ್ಯವಸ್ಥೆ ನಡೆಯುತ್ತಿದೆಯೋ ಅವೆಲ್ಲ ಇದಕ್ಕಾಗಿಯೇ’ ಎಂದು ತಮ್ಮನ್ನು ತೋರಿಸಿ ಕೊಂಡು ಹೇಳಿದ್ದುದರಲ್ಲಿ ಅಚ್ಚರಿಯೇನೂ ಇಲ್ಲ !</p>
<p>ಈ ವಿಶ್ವಧರ್ಮಸಮ್ಮೇಳನದ ಘೋಷಿತ ಉದ್ದೇಶಗಳು ಬಹಳ ಅದ್ಭುತ-ರಮ್ಯವಾಗಿದ್ದುವು. ಈ ಯೋಜನೆಯ ಜನಕವಾದ ಚಾರ್ಲ್ಸ್ ಬಾನಿ, ತನ್ನ ಉದ್ದೇಶದ ಬಗ್ಗೆ ಪ್ರಾಮಾಣಿಕನಾಗಿದ್ದಂತೆ ಕಾಣುತ್ತದೆ. ‘ವಿಶ್ವಭ್ರಾತೃತ್ವದ ನಿರ್ಮಾಣ’, ‘ಜಗತ್ತಿನ ಧರ್ಮಗಳ ನಡುವೆ ಪರಸ್ಪರ ಅರಿವು- ಹೊಂದಾಣಿಕೆಗಳನ್ನುಂಟುಮಾಡುವುದು,’ ‘ವಿಶ್ವಶಾಂತಿಗಾಗಿ ಶ್ರಮಿಸುವುದು’–ಇವೇ ಮೊದ ಲಾದ ಘನ ಉದ್ದೇಶಗಳನ್ನು ದೃಷ್ಟಿಯಲ್ಲಿಟ್ಟುಕೊಂಡು ಸಮ್ಮೇಳನವನ್ನು ಯೋಜಿಸಿರುವುದಾಗಿ ಪ್ರಚಾರ ಮಾಡಲಾಗಿದೆ. ಆದರೆ ಘೋಷಿತ ಉದ್ದೇಶಗಳು ಎಷ್ಟೇ ಘನವಾಗಿ ತೋರಿದ್ದರೂ, ಅದರ ಹಿಂದೆ ಕೆಲಮಟ್ಟಿನ ಸ್ವಾರ್ಥಸಾಧನೆಯ ‘ವ್ಯಾವಹಾರಿಕ’ ಉದ್ದೇಶಗಳೂ ಇದ್ದುವೆಂಬುದು ಬೇಗ ಬಯಲಿಗೆ ಬಂದಿತು. ಸರ್ವಧರ್ಮಸಮ್ಮೇಳನದ ಹೆಸರಿನಲ್ಲಿ ತಮ್ಮ ಬೇಳೆಯನ್ನು ಬೇಯಿಸಿಕೊಳ್ಳಲು ಅನೇಕ ಕ್ರೈಸ್ತ ಧರ್ಮ ಪ್ರಚಾರಕರು ಉದ್ಯುಕ್ತರಾಗಿದ್ದರು. ಸ್ವಾಮೀಜಿಗೆ ಸಮ್ಮೇಳನದ ಈ ಹಿನ್ನೆಲೆಗಳಾವುವೂ ಮೊದಲಿಗೆ ತಿಳಿದಿರಲಿಲ್ಲವಾದರೂ, ಕೆಲದಿನಗಳಲ್ಲೇ ಎಲ್ಲವೂ ಸ್ಪಷ್ಟವಾಯಿತು. ಅವರು ತಮ್ಮ ಮದರಾಸೀ ಶಿಷ್ಯರಿಗೆ ಬರೆದ ಪತ್ರದಲ್ಲಿ ಹೇಳಿದರು: “ಜಗತ್ತಿನ ಎಲ್ಲ ಧರ್ಮಗಳಿಗಿಂತಲೂ ಕ್ರೈಸ್ತ ಧರ್ಮವೇ ಶ್ರೇಷ್ಠವೆಂಬುದನ್ನು ಸಾಬೀತುಗೊಳಿಸು ವುದಕ್ಕಾಗಿಯೇ ಈ ಸಮ್ಮೇಳನವನ್ನು ಏರ್ಪಡಿಸಲಾಗಿತ್ತು.” ಇನ್ನೊಮ್ಮೆ ಸಂದರ್ಶನವೊಂದರಲ್ಲಿ ಸ್ವಾಮೀಜಿ ಹೇಳುತ್ತಾರೆ : “ನನಗೆ ತೋರುವಂತೆ, ಸರ್ವಧರ್ಮ ಸಮ್ಮೇಳನದ ಹಿನ್ನೆಲೆಯಲ್ಲಿ ಪ್ರಪಂಚದ ಮುಂದೆ ‘ಕ್ರೈಸ್ತೇತರ ಅನಾಗರಿಕ’ರನ್ನು ಪ್ರದರ್ಶಿಸುವ ಉದ್ದೇಶವಿತ್ತು.” ಸ್ವಾಮೀಜಿಯ ಈ ಮಾತುಗಳು ಬಹಳ ಕಟುವಾಗಿ ಕಾಣಬಹುದು. ಆದರೆ ಈ ಸಮ್ಮೇಳನದ ಸಿದ್ಧತೆಗಳ ಹಾಗೂ ನಡೆವಳಿಗಳ ವರದಿಗಳನ್ನು ಓದಿದಾಗ ಅವರ ಮಾತಿನ ಸತ್ಯ ಮನವರಿಕೆಯಾಗು ತ್ತದೆ. ಕ್ರೈಸ್ತಧರ್ಮವು ಇತರ ಎಲ್ಲ ಧರ್ಮಗಳ ಮೇಲಿನ ತನ್ನ ದೊಡ್ಡಸ್ತಿಕೆಯನ್ನು ಅನುಮಾನಕ್ಕೆಡೆ ಇಲ್ಲದಂತೆ ಸಾಧಿಸಿ ತೋರಿಸುತ್ತದೆ ಎಂದು ಸಮ್ಮೇಳನದ ಬಹುಪಾಲು ವ್ಯವಸ್ಥಾಪಕರು ತೀರ್ಮಾನಿಸಿಬಿಟ್ಟಿದ್ದರು.</p>
<p>ಆದರೆ ಇಂಥವರ ನಡುವೆ, ಈ ಸಮ್ಮೇಳನಕ್ಕೆ ಸಂಬಂಧಿಸಿದವರಲ್ಲೇ ಸದುದ್ದೇಶವನ್ನು ಹೊಂದಿದ್ದ ವ್ಯಕ್ತಿಗಳೂ ಇರಲಿಲ್ಲವೆಂದಲ್ಲ. ಸ್ವಾರ್ಥಪ್ರೇರಿತ ಭಾವನೆಗಳಿಂದಲೂ ಧಾರ್ಮಿಕ ಪೂರ್ವಗ್ರಹದಿಂದಲೂ ದೂರವಾಗಿದ್ದ ಕೆಲವರು, ಇದನ್ನು ತುಂಬ ವಿಶಾಲವಾದ ಅರ್ಥದಲ್ಲಿ ಸ್ವೀಕರಿಸಿದ್ದರು. ವಿವಿಧ ಪಥಾವಲಂಬಿಗಾಳಾದ ಸತ್ಯಾನ್ವೇಷಿಗಳ ನಡುವೆ ಪರಸ್ಪರ ಅರಿವು ಹಾಗೂ ಸಹೃದಯತೆಯನ್ನು ಬೆಸೆಯಲು ಇದೊಂದು ಅಪೂರ್ವ ಅವಕಾಶ ಎಂದು ಅವರು ನಂಬಿ, ಸಮ್ಮೇಳನವನ್ನು ಕಾತರದಿಂದ ಇದಿರು ನೋಡುತ್ತಿದ್ದರು. ಇಂಥವರಲ್ಲಿ ಅಧ್ಯಕ್ಷ ಚಾರ್ಲ್ಸ್ ಬಾನಿ ಒಬ್ಬನಾಗಿದ್ದ.</p>
<p>ಆದರೆ ಈ ಸಮ್ಮೇಳನದ ಯೋಜನೆಯ ಸುದ್ದಿ ಹರಡುತ್ತಿದ್ದಂತೆ ಕ್ರೈಸ್ತ ಸಂಸ್ಥೆಗಳಿಂದಲೂ ಧರ್ಮಪ್ರಚಾರಕರಿಂದಲೂ ಪ್ರತಿಭಟನೆಯ ಗೊಣಗಾಟ ಕೇಳಿಬಂತು. ಬರಬರುತ್ತ ಇದು ಪ್ರಬಲ ವಾಗಿ ಎಲ್ಲಡೆಯಿಂದಲೂ ತೀವ್ರ ವಿರೋಧದ ದನಿ ಪ್ರತಿಧ್ವನಿಸಿತು. ತಾವು ನಂಬಿರುವ ಹಾಗೂ ಇತರರಿಗೂ ನಂಬುವಂತೆ ಬೋಧಿಸುತ್ತಿರುವ ಏಕ ಮಾತ್ರ ಅವತಾರನಾದ ಕ್ರಿಸ್ತನಿಗೂ, ಏಕಮಾತ್ರ ಧರ್ಮವಾದ ಕ್ರೈಸ್ತಧರ್ಮಕ್ಕೂ ಇದರಿಂದ ಅಪಚಾರವಾಗಬಹುದೆಂದು ಇವರು ಹೆದರಿದ್ದರು. ತಾನು ಈ ಸಭೆಯಲ್ಲಿ ಭಾಗವಹಿಸಲು ಸಾಧ್ಯವಿಲ್ಲವೆಂದು ಘೋಷಿಸಿದ ಕ್ಯಾಂಟರ್​ಬರಿಯ ಆರ್ಚ್​ಬಿಷಪ್, ಸಮ್ಮೇಳನದ ಅಧಿಕಾರಿಗಳಿಗೆ ಬರೆದ ಪತ್ರದಲ್ಲಿ ಅದಕ್ಕೆ ಕಾರಣವನ್ನು ತಿಳಿಸಿದ: “. . . ನನ್ನೀ ನಿರ್ಧಾರಕ್ಕೆ, ದೂರ ಪ್ರಯಾಣ ಅಥವಾ ಇತರ ಅನನುಕೂಲತೆಗಳು ಕಾರಣವಲ್ಲ. ಆದರೆ ‘ಧರ್ಮವೆಂದರೆ ಕ್ರೈಸ್ತ ಧರ್ಮವೊಂದೇ’ ಎಂಬ ವಾಸ್ತವಾಂಶವೇ ನಾನು ಬಾರದಿರುವು ದಕ್ಕೆ ಕಾರಣ. ಸರ್ವಧರ್ಮ ಸಮ್ಮೇಳನದಲ್ಲಿ ಭಾಗವಹಿಸಲು ಇಚ್ಛಿಸುವ ಇತರ ಪ್ರತಿನಿಧಿಗಳಿಗೆ ಕ್ರೈಸ್ತಧರ್ಮದೊಂದಿಗೆ ಸಮಾನ ಮನ್ನಣೆ-ಸ್ಥಾನಮಾನಗಳನ್ನು ಕೊಡದೆ ಸಮ್ಮೇಳನವನ್ನು ಹೇಗೆ ನಡೆಸಲು ಸಾಧ್ಯವೋ ನನಗಂತೂ ಅರ್ಥವಾಗುತ್ತಿಲ್ಲ !” ಇಂತಹ ಒಂದು ಸಮ್ಮೇಳನವನ್ನು ನಡೆಸಿದರೆ, ಸರ್ವೋತ್ಕೃಷ್ಟವಾದ ತನ್ನ ಕ್ರೈಸ್ತಧರ್ಮವನ್ನು ಇತರ ‘ಅನಾಗರಿಕ ಧರ್ಮ’ಗಳ ಪಂಕ್ತಿಯಲ್ಲೇ ಕುಳ್ಳಿರಿಸಬೇಕಾಗುತ್ತದಲ್ಲ ! ಇಂತಹ ಅನ್ಯಾಯ ಎಲ್ಲಾದರೂ ಉಂಟೆ ?–ಇದು ಆತನ ಆತಂಕ. ಎಷ್ಟೋ ಜನ ಈ ಅಭಿಪ್ರಾಯವನ್ನು ಸಮರ್ಥಿಸಿದರು. ಹಾಂಗ್​ಕಾಂಗಿನ ಪಾದ್ರಿಯೊಬ್ಬ ಬರೆದ : “ನೀವು ನಿಮ್ಮನ್ನು ದಾರಿತಪ್ಪಿಸಿಕೊಂಡರೂ ಪರವಾಗಿಲ್ಲ ; ಆದರೆ ಇತರ ರನ್ನು ತಪ್ಪು ದಾರಿಗೆಳೆಯಬೇಡಿ. ನಿಮ್ಮನ್ನು ಬೇಡಿಕೊಳ್ಳುತ್ತೇನೆ–ಪೊಳ್ಳುಧರ್ಮಗಳೊಂದಿಗೆ ಹುಡುಗಾಟಿಕೆಯಾಡಲು ಹೋಗಿ ನಿಮ್ಮ ಅಮೂಲ್ಯ ಆತ್ಮವನ್ನು ಗಂಡಾಂತರಕ್ಕೆ ಸಿಕ್ಕಿಸಿಕೊಳ್ಳ ಬೇಡಿ . . . ನೀವು ನಿಮಗೆ ಅರಿವಿಲ್ಲದಂತೆ ಕ್ರಿಸ್ತನ ವಿರುದ್ಧ ಪಿತೂರಿ ನಡೆಸುತ್ತಿದ್ದೀರಿ.”</p>
<p>ಆದರೆ, ಈ ಆರ್ಚ್​ಬಿಷಪ್​ನಂತಹವರ ನಿಲುವನ್ನು ಕೆಲವು ಕಟ್ಟಾ ಕ್ರೈಸ್ತರೇ ಟೀಕಿಸಿದರು– ಅವರು ಮತಭ್ರಾಂತರಂತೆ ವರ್ತಿಸುತ್ತಿದ್ದಾರೆ ಎಂದಲ್ಲ ; ಬದಲಾಗಿ, ಕ್ರೈಸ್ತ ಧರ್ಮವು ಇತರ ಕ್ಷುದ್ರ ಧರ್ಮಗಳಿಗೆ ಹೆದರಬೇಕಾದ ಗತಿಯೇನೂ ಬಂದಿಲ್ಲ, ಎಂದು ! ಅಮೆರಿಕದ ಒಬ್ಬ ಪಾದ್ರಿ ಬರೆದ, “ನನ್ನ ನಿಶ್ಚಿತ ಅಭಿಪ್ರಾಯದಂತೆ, ಕ್ರೈಸ್ತಧರ್ಮವು ಸರ್ವಶ್ರೇಷ್ಠವೆಂಬುದನ್ನು ಮನದಟ್ಟು ಮಾಡಿಸುವುದಕ್ಕಾಗಿ, ಅದನ್ನು ವೈಭವಯುತವಾಗಿ ಸ್ಫೂರ್ತಿಯುತವಾಗಿ ಮಂಡಿಸಲು ಯಾವ ಕ್ರೈಸ್ತನೂ ಹಿಂಜರಿಯಬೇಕಾಗಿಲ್ಲ. ಸಮ್ಮೇಳನದಲ್ಲಿ ಪ್ರಚಂಡ ಜನಸಮೂಹ ನೆರೆಯುವಂತಾ ದಾಗ ಆ ಸುವರ್ಣಾವಕಾಶವನ್ನು ಉಪಯೋಗಿಸಿಕೊಂಡು ಭಗವಂತ ಹೇಗೆ ತನ್ನ ಸತ್ಯವನ್ನು ಮೊಳಗುತ್ತಾನೆ, ಮತ್ತು ಹೇಗೆ ಕ್ರಿಸ್ತನ ಮುಂದೆ ಪ್ರತಿಯೊಬ್ಬನೂ ಮಂಡಿಯೂರಿ ತಲೆಬಾಗುವಂತೆ ಮಾಡುತ್ತಾನೆ ಎಂಬುದು ಅವನಲ್ಲದೆ ಬೇರಾರು ಬಲ್ಲರು !” ಹೀಗೆ ಕ್ರೈಸ್ತಧರ್ಮದ ಜಾಹೀರಾತಿನ ದೃಷ್ಟಿಯಿಂದ ಸಮ್ಮೇಳನವನ್ನು ನೂರಾರು ಜನ ಬೆಂಬಲಿಸಿದರು. ಈ ಅಭಿಪ್ರಾಯಗಳು ಸರ್ವ ಧರ್ಮಸಮ್ಮೇಳನದ ಉನ್ನತ ಆದರ್ಶಕ್ಕೆ ತದ್ವಿರುದ್ಧವಾಗಿದೆಯೆಂಬುದು, ಅದರ ಅಧ್ಯಕ್ಷರಾದ ಡಾ. ಬರೋಸ್​ರಿಗೂ ಹೊಳೆಯಲಿಲ್ಲ ! ಅವರು ತಮ್ಮ ‘ಉದಾತ್ತ’ ಭಾವನೆಯನ್ನು ಅಪ್ಯಾಯ ಮಾನವಾದ ಮಾತುಗಳಲ್ಲಿ ವ್ಯಕ್ತಪಡಿಸಿದರು : “. . . ಕ್ರೈಸ್ತಧರ್ಮವು ಇತರ ಎಲ್ಲ ಧರ್ಮಗಳ ಸ್ಥಾನವನ್ನು ಆಕ್ರಮಿಸಬೇಕಾಗಿದೆಯೆಂದು ನಾವು ನಂಬುತ್ತೇವೆ. ಏಕೆಂದರೆ ಅದು ಇತರೆಲ್ಲ ಧರ್ಮಗಳಲ್ಲಿರುವ ಸತ್ಯವನ್ನೂ ತನ್ನಲ್ಲಿ ಹೊಂದಿರುವುದಲ್ಲದೆ, ಅವುಗಳಲ್ಲಿ ಇಲ್ಲದಿರುವ ಅತಿ ಮುಖ್ಯ ಅಂಶವಾದ ಪಾಪವಿಮೋಚನೆಯ ಭರವಸೆಯನ್ನು ನೀಡುತ್ತದೆ . . . ಬೆಳಕಿಗೆ ಕತ್ತಲೆ ಯೊಂದಿಗೇನೂ ಸಂಬಂಧವಿಲ್ಲದಿದ್ದರೂ, ನಸುಬೆಳಕಿನೊಂದಿಗೆ ಅದು ನಿಶ್ಚಿತವಾಗಿಯೂ ಒಡನಾಟವನ್ನಿಟ್ಟುಕೊಂಡಿದೆ. ಆದ್ದರಿಂದ ಶಿಲುಬೆಯ ಪೂರ್ಣ ಬೆಳಕನ್ನು ಹೊಂದಿರುವವರು ಮಸಕು ಬೆಳಕಿನಲ್ಲಿ ತಡಕಾಡುತ್ತಿರುವವರಿಗೆ ಸಹೃದಯ ಭ್ರಾತೃ ಭಾವದಿಂದ ಸಹಾನುಭೂತಿ ತೋರಬೇಕಾಗಿದೆ.”</p>
<p>ಆದರೆ, ಇಲ್ಲಿ ಇನ್ನೊಂದು ಮಾತನ್ನೂ ಹೇಳಲೇಬೇಕು. ಹೆಚ್ಚಿನ ಕ್ರೈಸ್ತಧರ್ಮಾಧಿಕಾರಿಗಳ ಅಪಪ್ರಚಾರ ಹಾಗೂ ಆಧುನಿಕ ನಾಗರಿಕತೆಯ ಉಗ್ರ ಭೌತಿಕವಾದದ ನಡುವೆಯೂ ಸಹಸ್ರಾರು ಸ್ತ್ರೀ-ಪುರುಷರು ದಿವ್ಯೋದ್ದೇಶವೊಂದರ ಈಡೇರಿಕೆಗಾಗಿ ಸರ್ವಧರ್ಮ ಸಮ್ಮೇಳನವನ್ನು ಕಾತರದ ಕಣ್ಣಿನಿಂದ ಇದಿರುನೋಡುತ್ತಿದ್ದರು. ಏಕೆಂದರೆ, ಆಧ್ಯಾತ್ಮಿಕ ಸತ್ಯಗಳು ಎಲ್ಲೇ ಕಾಣಸಿಗಲಿ, ಅವುಗಳನ್ನು ಅನ್ವೇಷಿಸುವ ಹಾಗೂ ಬಿಚ್ಚು ಮನಸ್ಸಿನಿಂದ ಸ್ವಾಗತಿಸುವ ಪ್ರಾಮಾಣಿಕ ಬುದ್ಧಿ ಅಮೆರಿಕದ ಜನರಲ್ಲಿತ್ತು. ಆದರೆ ಜನರು ಹೀಗೆ ಆಧ್ಯಾತ್ಮಿಕತೆಗಾಗಿ ಕಾತರರಾಗಿದರೂ ನಿಜವಾದ ಉದಾರತೆಗೆ ಒಟ್ಟಾರೆ ಸಮಾಜದ ಅಥವಾ ಕ್ರೈಸ್ತ ಧರ್ಮಾಧಿಕಾರಿಗಳ ಬೆಂಬಲವಿರಲಿಲ್ಲ. ಆದರೆ ವಿಡಂಬನೆಯ ಸಂಗತಿಯೇನೆಂದರೆ, ಸರ್ವಧರ್ಮ ಸಮ್ಮೇಳನವು ಪ್ರಚಾರದ ಉದ್ದೇಶದಿಂದಲೇ ಯೋಜಿತಗೊಂಡದ್ದಾದರೂ, ಅಂತಿಮವಾಗಿ ಅದು ಮತಾಂಧತೆಯ ವಿನಾಶಕ್ಕೆ ಎಡೆಮಾಡಿ ಕೊಟ್ಟಿತು.</p>
<p>ಈ ಐತಿಹಾಸಿಕವೂ ಅಭೂತಪೂರ್ವವೂ ಆದ ಸರ್ವಧರ್ಮ ಸಮ್ಮೇಳನವು ನಡೆಯಲಿದ್ದುದು ಶಿಕಾಗೋದ ಮಿಚಿಗನ್ ಅವೆನ್ಯೂನಲ್ಲಿ ನೂತನವಾಗಿ ನಿರ್ಮಿಸಲ್ಪಟ್ಟಿದ್ದ ‘ಆರ್ಟ್ ಇನ್ಸ್​ಟಿಟ್ಯೂಟ್​’ ಎಂಬ ಭವ್ಯ ಕಟ್ಟಡದಲ್ಲಿ. ಇಲ್ಲಿ ಹದಿನೇಳು ದಿನಗಳ ಕಾಲ ನಡೆದ ವೈಭವಪೂರ್ಣ ಸಮ್ಮೇಳನ ದಲ್ಲಿ ಮಾನವತೆಯ ಭಾರೀ ಸಮೂಹ ಪಾಲ್ಗೊಂಡಿತು. ಇದರಲ್ಲಿ ವಿಶ್ವದ ಅತ್ಯಂತ ವಿಖ್ಯಾತ ವ್ಯಕ್ತಿಗಳು ಸೇರಿದ್ದರು. ಸಭಿಕರ ಪೈಕಿ ಎಲ್ಲ ರಂಗಗಳಿಗೂ ಸೇರಿದ ಪ್ರಮುಖರಿದ್ದರು. ಸುಪ್ರಸಿದ್ಧ ರಾದ ಅನೇಕ ಪಾಶ್ಚಾತ್ಯ ತತ್ತ್ವಶಾಸ್ತ್ರಜ್ಞರು ಪ್ರತಿದಿನವೂ ಸಮ್ಮೇಳನದಲ್ಲಿ ಹಾಜರಿರುತ್ತಿದ್ದರು. ಪ್ರತಿನಿಧಿಗಳಲ್ಲಿ ಕೆಲವರು, ವಿಭಿನ್ನ ಕ್ರೈಸ್ತಪಂಗಡಗಳಿಗೆ ಸೇರಿದ ಉನ್ನತ ಧರ್ಮಾಧಿಕಾರಿಗಳು. ಸಮ್ಮೇಳನದ ಮುಖ್ಯ ಸಭೆ ನಡೆಯುತ್ತಿದ್ದುದು ಈ ಕಟ್ಟಡದ ‘ಹಾಲ್ ಆಫ್ ಕೊಲಂಬಸ್​’ ಎಂಬ ಸಭಾಭವನದಲ್ಲಿ. ಇದರಲ್ಲಿ ಸುಮಾರು ನಾಲ್ಕು ಸಾವಿರ ಜನರು ಕುಳಿತುಕೊಳ್ಳಲು ಅವಕಾಶವಿತ್ತು. ಆದರೆ ಬರಬರುತ್ತ ಜನಸಂದಣಿ ಹೆಚ್ಚಾಗುತ್ತ ಬಂದು, ನಾಲ್ಕನೆಯ ದಿನ ಭವನದ ಪಕ್ಕದ ‘ಹಾಲ್ ಆಫ್ ವಾಷಿಂಗ್​ಟನ್​’ ಎಂಬ ಮತ್ತೊಂದು ಭವನದಲ್ಲೂ ಜನ ತುಂಬಿದ್ದರು. ಅವರಿಗಾಗಿ ಅಂದು ಇಡೀ ಕಾರ್ಯಕ್ರಮವನ್ನು ಪುನರಾವರ್ತನೆ ಮಾಡಲಾಯಿತು ! ಆದರೆ ಐದನೆಯ ದಿನದಿಂದ ಸರ್ವಧರ್ಮ ಸಮ್ಮೇಳನದ ‘ವೈಜ್ಞಾನಿಕ ವಿಭಾಗ’ದಲ್ಲಿ ಕಾರ್ಯಕ್ರಮಗಳು ಪ್ರಾರಂಭವಾದವು. ಈ ‘ವೈಜ್ಞಾನಿಕ ವಿಭಾಗ’ದಲ್ಲಿ ವಿವಿಧ ಧರ್ಮಗಳ ಉಗಮ, ಅವುಗಳ ಪ್ರಮಾಣಗ್ರಂಥಗಳು ಹಾಗೂ ಇತರ ವಿಷಯಗಳಿಗೆ ಸಂಬಂಧಿಸಿದಂತೆ ಶಾಸ್ತ್ರೀಯವಾದ ಅಧ್ಯಯನ-ಚರ್ಚೆಗಳು ನಡೆಯುತ್ತಿದ್ದುವು. ಈ ಕಾರ್ಯಕ್ರಮಗಳು ‘ಹಾಲ್ ಆಫ್ ವಾಷಿಂಗ್ ಟನ್​’ನಲ್ಲಿ ನಡೆಯುತ್ತಿದ್ದು, ಸಭಿಕರು ಈ ಎರಡು ಸಭಾಭವನಗಳಲ್ಲಿ ಹಂಚಿಹೋಗುತ್ತಿದ್ದರು. ವೈಜ್ಞಾನಿಕ ವಿಭಾಗದ ಸಭೆಗಳನ್ನೂ ಉದ್ದೇಶಿಸಿ ಸ್ವಾಮೀಜಿ ಅನೇಕ ಉಪನ್ಯಾಸಗಳನ್ನು ನೀಡುವು ದನ್ನು ಮುಂದೆ ನೋಡಲಿದ್ದೇವೆ.</p>
<p>೧೮೯೩ನೇ ಸೆಪ್ಟೆಂಬರ್ ೧೧ರಂದು ಸೋಮವಾರ ಬೆಳಿಗ್ಗೆ ೧ಂ ಗಂಟೆಗೆ ಸರಿಯಾಗಿ ಸರ್ವ ಧರ್ಮ ಸಮ್ಮೇಳನವು ಪ್ರಾರಂಭವಾಯಿತು. ಆ ಭವ್ಯವಾದ ಸಭಾಂಗಣವು ಅದಕ್ಕೆ ಮುಂಚಿತವಾಗಿ ಬಹಳ ಹೊತ್ತಿನಿಂದಲೇ ಕಿಕ್ಕಿರಿದು ತುಂಬಿತ್ತು. ಪ್ರಾರಂಭವನ್ನು ಸೂಚಿಸಲು ‘ನವಸ್ವಾತಂತ್ರ್ಯ ಘಂಟೆ’ ಹತ್ತು ಸಲ ಬಾರಿಸಿತು. ಸಮಸ್ತ ಮಾನವ ಜನಾಂಗದ ಮತ-ಧರ್ಮಗಳ ಪ್ರತಿನಿಧಿಗಳು ಮೆರವಣಿಗೆಯಲ್ಲಿ ಬಂದು ವೇದಿಕೆಯ ಮೇಲೆ ಆಸೀನರಾದರು. ವೇದಿಕೆಯ ನಡುಭಾಗದಲ್ಲಿ ಅಮೆರಿಕದ ರೋಮನ್ ಕ್ಯಾಥೋಲಿಕರ ಅತ್ಯುನ್ನತ ಧರ್ಮಗುರುಗಳಾದ ಕಾರ್ಡಿನಲ್ ಗಿಬ್ಬನ್ಸ್ ಕುಳಿತಿದ್ದರು. ಅವರ ಎರಡೂ ಪಕ್ಕಗಳಲ್ಲಿ ವಿವಿಧ ವೇಷಭೂಷಣಧಾರಿಗಳಾದ ಪ್ರತಿನಿಧಿಗಳು ಕುಳಿತಿದ್ದರು. ಇವರೆಲ್ಲರ ನಡುವೆ, ದಿವ್ಯವಾದ ಕಿತ್ತಲೆಬಣ್ಣದ ನಿಲುಂಗಿಯನ್ನೂ ಪೀತವರ್ಣದ ಭರ್ಜರಿ ಪೇಟವನ್ನೂ ಧರಿಸಿದ್ದ ಸ್ವಾಮೀಜಿ, ಭಾವಭರಿತರಾಗಿ ರಾಜಗಾಂಭೀರ್ಯದಿಂದ ಕುಳಿತಿ ದ್ದರು. ತಮ್ಮ ವಿಶಿಷ್ಟ ಉಡುಪಿನಿಂದಲೂ ಭವ್ಯ ವ್ಯಕ್ತಿತ್ವದಿಂದಲೂ ಸಮಸ್ತ ಸಭಿಕರ ಗಮನ ಸೆಳೆದಿದ್ದರು.</p>
<p>ಸಾಂಪ್ರದಾಯಿಕ ಪ್ರಾರ್ಥನೆಗಳೊಂದಿಗೆ ಸಮ್ಮೇಳನವು ಪ್ರಾರಂಭವಾಯಿತು. ಮೊದಲ ದಿನವು ಸಮ್ಮೇಳನದ ಸಂಘಟಕರಿಂದ ಸ್ವಾಗತಭಾಷಣಗಳಿಗೆ ಹಾಗೂ ಪ್ರತಿನಿಧಿಗಳ ಪ್ರತಿಕ್ರಿಯೆಗಳಿಗೆ ಮೀಸಲಾಗಿತ್ತು. ಮೊದಲಿಗೆ ಸ್ವಾಗತಸಮಿತಿಯ ಏಳು ಜನ ಅಧಿಕಾರಿಗಳು ತಮ್ಮ ಉಜ್ವಲ ವಾಗ್ವೈಖರಿಯನ್ನು ಮೆರೆಸುತ್ತ ಸುದೀರ್ಘ ಭಾಷಣಗಳನ್ನು ಮಾಡಿದರು. ಬಳಿಕ ಪ್ರತಿನಿಧಿಗಳು ಒಬ್ಬೊಬ್ಬರಾಗಿ ಅದಕ್ಕೆ ಉತ್ತರ ಕೊಡುತ್ತ ಮಾತನಾಡಿದರು. ಬೆಳಗಿನ ಅಧಿವೇಶನದಲ್ಲಿ ಎಂಟು ಜನ ಚುಟುಕಾದ ಭಾಷಣಗಳನ್ನು ಮಾಡಿದರು. ಇವರಲ್ಲಿ ಅನೇಕರಿಗೆ ಸಭಾಸದರಿಂದ ಅತ್ಯಂತ ಉತ್ತೇಜನಕಾರಿಯಾದ ಪ್ರತಿಕ್ರಿಯೆ ಸಿಕ್ಕಿತು. ಬ್ರಾಹ್ಮಸಮಾಜದ ಪ್ರತಿನಿಧಿ ಪ್ರತಾಪ್​ಚಂದ್ರ ಮಜುಮ್ದಾರ್ (ಬ್ರಾಹ್ಮಸಮಾಜವನ್ನು ಒಂದು ಸ್ವತಂತ್ರ ಮತವೆಂದು ಪರಿಗಣಿಸಿ, ವಿಶೇಷ ಪ್ರಾತಿನಿಧ್ಯ ನೀಡಲಾಗಿತ್ತು) ಹಾಗೂ ಶ್ರೀಲಂಕಾದ ಬೌದ್ಧರ ಪ್ರತಿನಿಧಿ ಧರ್ಮಪಾಲ-ಇವರಿಗೂ ಸಭಿಕರಿಂದ ಒಳ್ಳೆಯ ಪ್ರತಿಕ್ರಿಯೆ ಸಿಕ್ಕಿತು.</p>
<p>ವೇದಿಕೆಯ ಮೇಲೆ ಕುಳಿತಿದ್ದ ಸ್ವಾಮೀಜಿ, ಆಗುಹೋಗುಗಳನ್ನೆಲ್ಲ ಮೌನವವಾಗಿ ವೀಕ್ಷಿಸು ತ್ತಿದ್ದರು. ನಿಜಕ್ಕೂ ಆ ಭವ್ಯ ಸಭಾಂಗಣದ ಕುರ್ಚಿಗಳಲ್ಲೂ ಎತ್ತರದ ಗ್ಯಾಲರಿಗಳಲ್ಲೂ ಕಿಕ್ಕಿರಿದು ತುಂಬಿದ್ದ ಜನಸಾಗರವನ್ನು ನೋಡಿದರೆ, ಅದರ ಮುಂದೆ ನಿಂತು ಮಾತನಾಡಲು ಎಂತಹ ನುರಿತ ಭಾಷಣಕಾರನಿಗೂ ಒಂದು ಕ್ಷಣ ದಿಗಿಲಾಗದಿರದು ! ಅಂತಹ ಮಹಾ ಬುದ್ಧಿಮತ್ತೆಯ, ತೀಕ್ಷ್ಣವಿಮರ್ಶಕರಾದ ಸಹಸ್ರಾರು ಸಭಿಕರ ಮುಂದೆ ನಿಂತು ಸುಸಂಬದ್ಧವಾಗಿ ವಿಚಾರಗಳನ್ನು ಮಂಡಿಸಲು ಬಲವಾದ ಆತ್ಮವಿಶ್ವಾಸ-ಆತ್ಮಶಕ್ತಿಗಳಿರಬೇಕಾಗುತ್ತದೆ. ಆ ಭವ್ಯ ವೇದಿಕೆಯ ಮೇಲೆ ಕುಳಿತ ಸ್ವಾಮೀಜಿ, ಅಸಂಖ್ಯಾತ ಸಭಿಕರ ಕುತೂಹಲಭರಿತ ಕಣ್ಣುಗಳು ವೇದಿಕೆಯ ಮೇಲೆ ನಿಂತು ಮಾತನಾಡುತ್ತಿರುವ ಪ್ರತಿನಿಧಿಗಳನ್ನೇ ದಿಟ್ಟಿಸಿ ನೋಡುತ್ತ, ಅವರಾಡುವ ಮಾತುಗಳಿಗೆ ಸೂಕ್ಷ್ಮ ವಾಗಿ ಪ್ರತಿಕ್ರಿಯಿಸುವ ಪರಿಯನ್ನು ಗಮನಿಸಿದರು. ಆ ವಿಶ್ವವೇದಿಕೆಯ ಮೇಲೆ ತಮ್ಮ ಅಕ್ಕಪಕ್ಕ ದಲ್ಲಿ ಅಧಿಕಾರಯುತವಾದ ಗಂಭೀರ ಮುಖಮುದ್ರೆ ಧರಿಸಿ ಕುಳಿತಿದ್ದ ಕ್ರೈಸ್ತ ಧರ್ಮಾಧಿಕಾರಿಗಳ ವೈಭವವನ್ನು ಕಂಡರು. ಈ ಹಿಂದೆ ಸ್ವಾಮೀಜಿ ಇಂತಹ ಬೃಹತ್ಸಭೆಯೊಂದನ್ನು ಉದ್ದೇಶಿಸಿ ಮಾತನಾಡುವುದಿರಲಿ, ಕಣ್ಣಿನಿಂದ ಕಂಡೂ ಇರಲಿಲ್ಲ. ಈ ವೈಭವ, ಈ ಆಡಂಬರಗಳೆಲ್ಲ ಅವರಿಗೆ ತೀರ ಹೊಸತು. ಇಂತಹ ದಿವ್ಯಾದ್ಭುತ ಕಾರ್ಯಕ್ರಮದಲ್ಲಿ ತಮ್ಮಂತಹ ಒಬ್ಬ ಬಡಸಂಸ್ಯಾಸಿಗೇನು ಕೆಲಸ ! ಇಂತಹ ಅತ್ಯುನ್ನತ ಮಟ್ಟದ ಭಾಷಣಕಾರರಿಗೆ ಸರಿಸಮನಾದದ್ದು ತಮ್ಮಲ್ಲೇನಿದೆ ಎಂದು ಸ್ವಾಮೀಜಿ ಅಚ್ಚರಿಯಿಂದ ಆಲೋಚಿಸಿದರು. ಇಂತಹ ಸಭಿಕರನ್ನುದ್ದೇಶಿಸಿ ತಾವೇನು ಮಾತ ನಾಡಲು ಸಾಧ್ಯ ? ಏನು ಮಾತನಾಡಿದರೆ ತಾನೆ ಏನಾದೀತು ಎಂದು ಅವರ ಎದೆ ಅಳುಕಿತು. ಆದರೆ ಅವರಿಂದಲೇ ಅದ್ಭುತವೊಂದು ನಡೆಯಲಿದೆ ಎಂಬುದು ಯಾರಿಗೂ ಗೊತ್ತಿಲ್ಲ. ಸ್ವತಃ ಸ್ವಾಮೀಜಿಗೂ ಅದರ ಪರಿವೆಯಿಲ್ಲ. ಆದರೆ ಸಮಸ್ತ ಸಭಿಕರೂ ಆ ಭವ್ಯ ವೇದಿಕೆಯ ಮೇಲೆ ಬಗೆಬಗೆಯ ಪೋಷಾಕುಗಳನ್ನು ಧರಿಸಿ ಕುಳಿತ ಪ್ರತಿನಿಧಿಗಳ ಪೈಕಿ ದಿವ್ಯತೇಜಸ್ಸಿನಿಂದ ಕೂಡಿದ ಸ್ವಾಮಿ ವಿವೇಕಾನಂದರನ್ನೇ ವಿಶೇಷ ಆಸಕ್ತಿಯಿಂದ ನೋಡುತ್ತಿದ್ದರು. ಈ ಅಪರಿಚಿತ ವ್ಯಕ್ತಿ ಯಾರಿರಬಹುದು ? ಈತ ಏನು ಮಾತನಾಡಬಹುದು ಎಂದು ಕುತೂಹಲ ತಾಳಿದ್ದರು. ಸ್ವಾಮೀಜಿ ಮಾತ್ರ ಇತರ ಭಾಷಣಕಾರರ ವಾಗ್ವೈಖರಿಯನ್ನು ಕೇಳಿ ಬೆರಗಾಗಿ ಕುಳಿತಿದ್ದರು. ಎಲ್ಲರೂ ತಮ್ಮ ಭಾಷಣಗಳನ್ನು ಬರೆದುಕೊಂಡು, ಸಭೆಯನ್ನೆದುರಿಸಲು ಸಿದ್ಧರಾಗಿ ಬಂದಿದ್ದರು. ಆದರೆ ಸ್ವಾಮೀಜಿ ಭಾಷಣವನ್ನು ಸಿದ್ಧಪಡಿಸಿಕೊಂಡಿರಲೂ ಇಲ್ಲ. ಏನು ಮಾತನಾಡಬೇಕೆಂದು ಆಲೋಚಿಸಿರಲೂ ಇಲ್ಲ ! ತಮ್ಮ ಮೂರ್ಖತನಕ್ಕಾಗಿ ಸ್ವಾಮೀಜಿ ತಮ್ಮನೇ ಹಳಿದುಕೊಂಡರು.</p>
<p>ಕಡೆಗೊಮ್ಮೆ ಅವರ ಸರದಿ ಬಂದಿತು. ಸಭಾಧ್ಯಕ್ಷರಾದ ಚಾರ್ಲ್ಸ್ ಬಾನಿಯವರು, ಭಾಷಣ ಮಾಡಲು ಸ್ವಾಮೀಜಿಯನ್ನು ಆಹ್ವಾನಿಸಿದರು. ಆದರೆ ಸ್ವಾಮೀಜಿ, “ಈಗಲೇ ಬೇಡ, ಆಮೇಲೆ ಮಾಡುತ್ತೇನೆ” ಎಂದರು. ಮತ್ತೊಬ್ಬರು ಮಾತನಾಡಿದ ಮೇಲೆ, “ಈಗ ಮಾತನಾಡಿ” ಎಂದು ಅಧ್ಯಕ್ಷರು ಹೇಳಿದಾಗ, ಮತ್ತೆ ಸ್ವಾಮೀಜಿ “ಆಮೇಲೆ ಮಾತನಾಡುತ್ತೇನೆ” ಎಂದರು. ಇದು ಹೀಗೆಯೇ ಮೂರ್ನಾಲ್ಕು ಸಲ ನಡೆದಾಗ ಅಧ್ಯಕ್ಷರು ‘ಇವರೇನು ಉಪನ್ಯಾಸ ಮಾಡುವುದೇ ಇಲ್ಲವೋ ಹೇಗೆ !’ ಎಂದು ಅಚ್ಚರಿಗೊಂಡರು. ಕಡೆಗೊಮ್ಮೆ ಅವರೀಗ ಮಾತನಾಡಲೇಬೇಕೆಂದು ಅಧ್ಯಕ್ಷರು ಹೇಳಿದರು. ಸ್ವಾಮೀಜಿಯ ಪಕ್ಕದಲ್ಲಿ ಕುಳಿತಿದ್ದ ಬಾನೆಟ್ ಮಾರಿ ಎಂಬ ಫ್ರೆಂಚ್ ಪಾದ್ರಿಗಳು ಅವರನ್ನು ಪ್ರೋತ್ಸಾಹಿಸಿ ಧೈರ್ಯ ತುಂಬಿದರು.</p>
<p>ಈಗ ಸ್ವಾಮೀಜಿ ಎದ್ದು ನಿಂತರು. ಅವರ ಮುಖಮಂಡಲ ಅಗ್ನಿಜ್ವಾಲೆಯಂತೆ ಬೆಳಗಿತು. ಅವರ ವಿಶಾಲವಾದ ಕಂಗಳಲ್ಲಿ ಮಿಂಚಿನ ಹೊಳಪು ಕಂಡಿತು. ಕ್ಷಣಾರ್ಧದಲ್ಲಿ ಸಮಸ್ತ ಜನಸ್ತೋಮವನ್ನು ಒಮ್ಮೆ ವೀಕ್ಷಿಸಿದರು. ವರ್ಷಾಂತರಗಳಿಂದ ಅವರಲ್ಲಿ ಒತ್ತಿ ಹಿಡಿಯಲ್ಪಟ್ಟಿದ್ದ ಪ್ರಚಂಡ ಶಕ್ತಿಯ ಜ್ವಾಲಾಮುಖಿ ಸ್ಫೋಟಿಸಿತು. ನಾಲ್ಕು ಸಹಸ್ರಕ್ಕೂ ಮಿಗಿಲಾದ ಪ್ರೇಕ್ಷಕರು ಉಸಿರಾಡುವುದನ್ನೂ ಮರೆತು ಅವರನ್ನೇ ದಿಟ್ಟಿಸಿದರು. ಆ ಬೃಹತ್ ಸಭಾಂಗಣದಲ್ಲಿ ಒಂದು ಸೂಜಿ ಬಿದ್ದರೂ ಕೇಳುವಂತಹ ನೀರವತೆ ನೆಲಸಿತು. ಈಗ ಸ್ವಾಮೀಜಿ ವಾಗ್ದೇವಿಯನ್ನು ಸ್ಮರಿಸಿ, ತಮ್ಮ ಮೇಘನಾದ ಸದೃಶ ವಾಣಿಯಲ್ಲಿ “ಅಮೆರಿಕದ ಸೋದರ ಸೋದರಿಯರೇ !” ಎಂದು ಸಭಿಕರನ್ನು ಸಂಬೋಧಿಸಿದರು.</p>
<p>ಏನದ್ಭುತ ! ‘ಅಮೆರಿಕದ ಸೋದರ ಸೋದರಿಯರೆ !’ ಹೀಗೆಂದ ಸ್ವಾಮೀಜಿ ಇನ್ನೊಂದು ಶಬ್ದವನ್ನೂ ಉಚ್ಚರಿಸಿಲ್ಲ, ಆಗಲೇ ಸಮಸ್ತ ಸಭಿಕರಲ್ಲಿ ಒಂದು ನವಸ್ಫೂರ್ತಿ ಸಂಚಾರ ವಾದಂತಾಯಿತು ! ಆವೇಶಭರಿತರಾಗಿ ಕರತಾಡನ ಮಾಡುತ್ತ ಸಹಸ್ರಾರು ಜನ ಎದ್ದುನಿಂತು ಬಿಟ್ಟರು ! ಪ್ರತಿಯೊಬ್ಬರೂ ಉಚ್ಚಕಂಠದಿಂದ ಜಯಘೋಷ ಮಾಡುತ್ತ ಕರವಸ್ತ್ರಗಳನ್ನೂ ಹ್ಯಾಟುಗಳನ್ನೂ ಬೀಸುತ್ತಿದ್ದರು ! ಇದನ್ನು ಕಂಡು ಸ್ವಾಮೀಜಿ ದಂಗಾಗಿ ನಿಂತರು. ತಮ್ಮ ಮಾತನ್ನು ಮುಂದುವರಿಸಲು ನೋಡಿದರು ; ಆದರೆ ಅವರ ದನಿ ಅವರಿಗೇ ಕೇಳುವಂತಿರಲಿಲ್ಲ! ಜನಸ್ತೋಮದ ಹುಚ್ಚು ಉತ್ಸಾಹ ಅವರನ್ನು ಕೊಚ್ಚಿಕೊಂಡು ಹೋಗುವಂತಿತ್ತು. ಅಧ್ಯಕ್ಷರಾದ ಚಾರ್ಲ್ಸ್ ಬಾನಿ ಎದ್ದುನಿಂತು ತಮ್ಮ ಕೈಯನ್ನೆತ್ತಿ ಸಭಿಕರನ್ನು ಶಾಂತವಾಗಿಸಲು ಪ್ರಯತ್ನಿಸಿದರು. ಆದರೆ ಕಡೆಯಪಕ್ಷ ಎರಡು ನಿಮಿಷ ಈ ಕರತಾಡನ ಜಯಕಾರಗಳೆಲ್ಲ ಮುಂದುವರಿದುವು. ಅಂತೂ ಸಭೆ ಮತ್ತೆ ಶಾಂತವಾದ ಮೇಲೆ ಸ್ವಾಮೀಜಿ ತಮ್ಮ ಧೀರಗಂಭೀರ ಸಂಗೀತಮಯ ದನಿಯಲ್ಲಿ ಮಾತನ್ನು ಪ್ರಾರಂಭಿಸಿದರು :</p>
<p>“ನೀವು ನಮಗೆ ನೀಡಿದ ಉತ್ಸಾಹಯುತ ಆದರದ ಸ್ವಾಗತಕ್ಕೆ ಪ್ರತಿಕ್ರಿಯಿಸಲು ಹೊರಟಾಗ ಅನಿರ್ವಚನೀಯ ಆನಂದವೊಂದು ನನ್ನ ಹೃದಯವನ್ನು ತುಂಬುತ್ತದೆ. ಪ್ರಪಂಚದ ಅತ್ಯಂತ ಪ್ರಾಚೀನವಾದ ಸಂನ್ಯಾಸಿಗಳ ಸಂಘದ ಪರವಾಗಿ ನಾನು ನಿಮಗೆ ಕೃತಜ್ಞತೆಯನ್ನು ಸಲ್ಲಿಸುತ್ತೇನೆ. ಬೌದ್ಧಧರ್ಮ ಜೈನಧರ್ಮಗಳೂ ಯಾವುದರ ಶಾಖೆಗಳು ಮಾತ್ರವೋ ಅಂತಹ ಸಕಲ ಧರ್ಮಗಳ ಮಾತೆಯಾದ ಹಿಂದೂಧರ್ಮದ ಪರವಾಗಿ ನಾನು ನಿಮಗೆ ಕೃತಜ್ಞತೆಯನ್ನು ಸಲ್ಲಿಸುತ್ತೇನೆ. ಮತ್ತು ವಿವಿಧ ಜಾತಿಮತಗಳಿಗೆ ಸೇರಿದ ಕೋಟ್ಯನುಕೋಟಿ ಹಿಂದುಗಳ ಪರವಾಗಿ ನಾನು ನಿಮಗೆ ಕೃತಜ್ಞತೆ ಯನ್ನು ಸಲ್ಲಿಸುತ್ತೇನೆ. ಅಲ್ಲದೆ, ‘ಇಲ್ಲಿ ಕಂಡುಬರುತ್ತಿರುವ ಸಹಿಷ್ಣುತಾ ಭಾವವನ್ನು ದೂರ ದೂರದ ದೇಶಗಳಿಂದ ಬಂದಿರುವ ಈ ಪ್ರತಿನಿಧಿಗಳು ತಮ್ಮೊಂದಿಗೆ ಒಯ್ದು ಪ್ರಸಾರ ಮಾಡು ತ್ತಾರೆ’ ಎಂದು ಸಾರಿದ ಈ ವೇದಿಕೆಯ ಮೇಲಿನ ಕೆಲವು ಭಾಷಣಕಾರರಿಗೂ ನನ್ನ ಕೃತಜ್ಞತೆಗಳು ಸಲ್ಲುತ್ತವೆ.</p>
<p>“ಜಗತ್ತಿಗೆ ಸಹಿಷ್ಣುತೆಯನ್ನೂ ಸರ್ವಧರ್ಮ ಸ್ವೀಕಾರಭಾವವನ್ನೂ ಬೋಧಿಸಿದ ಧರ್ಮಕ್ಕೆ ಸೇರಿದವನು ನಾನೆಂಬ ಹೆಮ್ಮೆ ನನ್ನದು. ನಾವು ಸರ್ವಮತ ಸಹಿಷ್ಣುತೆಯನ್ನು ಒಪ್ಪುತ್ತೇವಷ್ಟೇ ಅಲ್ಲದೆ, ಸಕಲ ಧರ್ಮಗಳೂ ಸತ್ಯವೆಂದು ನಂಬುತ್ತೇವೆ. ಯಾವ ಧರ್ಮದ ಪವಿತ್ರ ಭಾಷೆಗೆ <span class="en">‘Exclusion’ (</span>ಹೊರಗಿಡುವುದು, ಬಹಿಷ್ಕಾರ ಹಾಕುವುದು) ಎಂಬ ಪದವನ್ನು ಅನುವಾದಿಸಲು ಸಾಧ್ಯವೇ ಇಲ್ಲವೋ ಅಂತಹ ಧರ್ಮಕ್ಕೆ ಸೇರಿದ ಹೆಮ್ಮೆ ನನ್ನದು. (ಸಭಿಕರ ಕರತಾಡನ.) ಪ್ರಪಂಚದ ಎಲ್ಲ ಧರ್ಮಗಳ ಎಲ್ಲ ರಾಷ್ಟ್ರಗಳ ಸಂಕಟ ಪೀಡಿತ ನಿರಾಶ್ರಿತರಿಗೆ ಆಶ್ರಯವನ್ನಿತ್ತ ರಾಷ್ಟ್ರಕ್ಕೆ ಸೇರಿದವನೆಂಬ ಹೆಮ್ಮೆ ನನ್ನದು. ರೋಮನ್ನರ ದಬ್ಬಾಳಿಕೆಗೆ ಗುರಿಯಾಗಿ ತಮ್ಮ ಪವಿತ್ರ ದೇವಾಲಯವು ನುಚ್ಚುನೂರಾದಾಗ ದಕ್ಷಿಣ ಭಾರತಕ್ಕೆ ವಲಸೆ ಬಂದ ಇಸ್ರೇಲಿಯರ ಒಂದು ಗುಂಪನ್ನು ನಮ್ಮ ಮಡಿಲಲ್ಲಿಟ್ಟುಕೊಂಡು ಆಶ್ರಯ ನೀಡಿದ್ದೇವೆ ಎಂದು ಹೇಳಲು ನನಗೆ ಹೆಮ್ಮೆ. ಘನ ಜರತುಷ್ಟ್ರ ಜನಾಂಗದ ಅವಶೇಷಕ್ಕೆ ಆಶ್ರಯವಿತ್ತ ಹಾಗೂ ಅವರನ್ನು ಈಗಲೂ ಪೋಷಿಸು ತ್ತಿರುವ ಧರ್ಮಕ್ಕೆ ನಾನು ಸೇರಿದವನೆಂಬುದು ನನ್ನ ಹೆಮ್ಮೆ.</p>
<p>“ಸೋದರರೇ, ನಾನು ಬಾಲ್ಯಾರಭ್ಯದಿಂದ ಪಠಿಸುತ್ತಿದ್ದ, ಮತ್ತು ಈಗಲೂ ಲಕ್ಷಾಂತರ ಹಿಂದೂಗಳು ಪಠಿಸುವ ಶ್ಲೋಕವೊಂದರಿಂದ ಕೆಲ ಸಾಲುಗಳನ್ನು ನಿಮಗೆ ಉದ್ಧರಿಸಿ ಹೇಳುತ್ತೇನೆ:</p>
<div>		ತ್ರಯೀ ಸಾಂಖ್ಯಂ ಯೋಗಃ ಪಶುಪತಿಮತಂ ವೈಷ್ಣಮತಿ ।<br/>		ಪ್ರಭಿನ್ನೇ ಪ್ರಸ್ಥಾನೇ ಪರಮಿದಮದಃ ಪಥ್ಯಮಿತಿ ಚ ॥<br/>		ರುಚೀನಾಂ ವೈಚಿತ್ರ್ಯಾತ್ ಪುಜು ಕುಟಿಲ ನಾನಾ ಪಥ ಜುಷಾಂ ।<br/>		ನೃಣಾಮೇಕೋ ಗಮ್ಯಃ ತ್ವಮಸಿ ಪಯಸಾಂ ಅರ್ಣವ ಇವ ॥</div>
<p>“ಎಂದರೆ, ‘ಹೇ ಭಗವಂತ ! ಭಿನ್ನಭಿನ್ನ ಸ್ಥಾನಗಳಿಂದುದಿಸಿದ ನದಿಗಳೆಲ್ಲವೂ ಹರಿಯುತ್ತ ಹೋಗಿ ಕೊನೆಗೆ ಸಾಗರದೊಳಗೊಂದಾಗುವಂತೆ, ಮಾನವರು ತಮ್ಮತಮ್ಮ ವಿಭಿನ್ನ ಅಭಿರುಚಿ ಗಳಿಂದಾಗಿ ಅನುಸರಿಸುವ ಅಂಕುಡೊಂಕಿನ ಬೇರೆಬೇರೆ ದಾರಿಗಳೆಲ್ಲವೂ ಕೊನೆಗೆ ನಿನ್ನನ್ನೇ ಬಂದು ಸೇರುತ್ತವೆ.’</p>
<p>“ಜಗತ್ತಿನಲ್ಲಿ ಇಲ್ಲಿಯವರೆಗೆ ನಡೆಸಲ್ಪಟ್ಟಿರುವ ಮಹಾದ್ಭುತ ಸಮ್ಮೇಳನಗಳಲ್ಲೊಂದಾದ ಇಂದಿನ ಈ ಸಭೆಯು, ಭಗವದ್ಗೀತೆಯು ಬೋಧಿಸಿರುವ ಈ ಅದ್ಭುತ ತತ್ತ್ವಕ್ಕೆ ಸಾಕ್ಷಿಯಾಗಿದೆ, ಮತ್ತು ಅದನ್ನೇ ಸಾರುತ್ತದೆ :</p>
<div>	ಯೇ ಯಥಾಂ ಮಾಂ ಪ್ರಪದ್ಯಂತೇ ತಾಂಸ್ತಥೈವ ಭಜಾಮ್ಯಹಂ<br/>	ಮಮ ವರ್ತ್ಯಾನುವರ್ತಂತೇ ಮನುಷ್ಯಾಃ ಪಾರ್ಥ ಸರ್ವಶಃ ॥</div>
<p>‘ಯಾರು ಯಾರು ನನ್ನಲ್ಲಿಗೆ ಯಾವಯಾವ ಮಾರ್ಗದಿಂದ ಬರುತ್ತಾರೋ ಅವರವರನ್ನು ನಾನು ಅದದೇ ಮಾರ್ಗದಿಂದ ತಲುಪುತ್ತೇನೆ. ಮಾನವರು ಅನುಸರಿಸುವ ಮಾರ್ಗಗಳೆಲ್ಲ ಕೊನೆ ಯಲ್ಲಿ ನನ್ನನ್ನೇ ಬಂದು ಸೇರುತ್ತವೆ.’</p>
<p>“ಗುಂಪುಗಾರಿಕೆ, ಅತಿಯಾದ ಸ್ವಮತಾಭಿಮಾನ ಹಾಗೂ ಅದರ ಘೋರ ಪರಿಣಾಮವಾದ ಧರ್ಮಾಂಧತೆಗಳು ಬಹುಕಾಲದಿಂದ ಈ ಸುಂದರ ಪೃಥ್ವಿಯನ್ನು ಆಕ್ರಮಿಸಿಕೊಂಡಿವೆ. ಅವು ಭೂಮಿಯನ್ನು ಹಿಂಸೆಯಿಂದ ತುಂಬಿ, ಮತ್ತೆಮತ್ತೆ ಮಾನವನ ರಕ್ತದಿಂದ ತೋಯಿಸಿವೆ ; ನಾಗರಿಕತೆಗಳನ್ನು ನಾಶಮಾಡಿವೆ, ದೇಶದೇಶಗಳನ್ನೇ ನಿರಾಶೆಯ ಕೂಪಕ್ಕೆ ತಳ್ಳಿವೆ. ಆ ಘೋರ ರಾಕ್ಷಸತನವಿಲ್ಲದಿದ್ದಲ್ಲಿ ಮಾನವನ ಸಮಾಜವು ಈಗಿರುವುದಕ್ಕಿಂತಲೂ ಎಷ್ಟೋ ಹೆಚ್ಚು ಮುಂದುವರಿಯುತ್ತಿತ್ತು. ಆದರೆ ಈಗ ಆ ರಾಕ್ಷಸತನದ ಅಂತ್ಯಕಾಲ ಸಮೀಪಿಸಿದೆ. ಈ ಸಮ್ಮೇಳನದ ಪ್ರತಿನಿಧಿಗಳ ಗೌರವಾರ್ಥವಾಗಿ ಇಂದು ಬೆಳಿಗ್ಗೆ ಮೊಳಗಿದ ಘಂಟಾನಾದವು ಎಲ್ಲ ಮತಾಂಧತೆಗೆ ಮೃತ್ಯುಘಾತವನ್ನೀಯುವುದೆಂದು ಆಶಿಸುತ್ತೇನೆ. (ಕರತಾಡನ.) ಮತ್ತು ಅದು ಖಡ್ಗ-ಲೇಖನಿಗಳ ಮೂಲಕ ಸಂಭವಿಸುವ ಹಿಂಸಾದ್ವೇಷಗಳಿಗೆ, ಹಾಗೂ ಒಂದೇ ಗುರಿಯೆಡೆಗೆ ಸಾಗುತ್ತಿರುವ ಪಥಿಕರೊಳಗಿನ ಅಸಹನೆ-ಮನಸ್ತಾಪಗಳಿಗೆ ಮೃತ್ಯುಘಾತವನ್ನೀಯುವುದೆಂದು ಹೃತ್ಪೂರ್ವಕವಾಗಿ ಆಶಿಸುತ್ತೇನೆ.”</p>
<p>ಹೀಗೆ ಸ್ವಾಮೀಜಿ ತಮ್ಮ ಉಪನ್ಯಾಸವನ್ನು ಮುಗಿಸಿ ಕುಳಿತುಕೊಳ್ಳುತ್ತಿದ್ದಂತೆ, ಮತ್ತೊಮ್ಮೆ ಹರ್ಷೋದ್ಗಾರ ಕರತಾಡನಗಳು ಸಿಡಿಲಿನಂತೆ ಮೊಳಗಿದುವು. ಕೆಲವೇ ಮಾತುಗಳಲ್ಲಿ ಸ್ವಾಮೀಜಿ ತಮ್ಮ ಭಾವನೆಗಳನ್ನೆಲ್ಲ ಅತ್ಯಂತ ಸ್ಪಷ್ಟವಾಗಿ ವ್ಯಕ್ತಪಡಿಸಿದ್ದರು. ಅವರ ಈ ಪುಟ್ಟ ಭಾಷಣ ಅತ್ಯಂತ ಪರಿಣಾಮಕಾರಿಯಾಗಿತ್ತು. ಅವರ ಮಾತುಗಳು, ಮರುಭೂಮಿಯ ಪ್ರಯಾಣಿಕನಿಗೆ ಎದುರಾದ ಸರೋವರದ ತಿಳಿನೀರಿನಂತೆ, ಜನರಿಗೆ ತಂಪನ್ನೆರೆದು ಹೊಸ ಭರವಸೆಯನ್ನು ಮೂಡಿಸಿದ್ದುವು. ಸರ್ವಧರ್ಮಸಮ್ಮೇಳನದ ನಿಜವಾದ ಉದ್ದೇಶವನ್ನು ಸ್ವಾಮೀಜಿ ಪ್ರತಿಯೊಬ್ಬ ರಿಗೂ ಮನಮುಟ್ಟಿಸಿದ್ದರು. ಸರ್ವಧರ್ಮಸ್ಥಾಪಕಾಚಾರ್ಯರೂ ಸರ್ವಧರ್ಮಸ್ವರೂಪಿಗಳೂ ಆದ ಶ್ರೀರಾಮಕೃಷ್ಣ ಪರಮಹಂಸರ ಶಿಷ್ಯಾಗ್ರಣಿಯಾದ ಸ್ವಾಮಿ ವಿವೇಕಾನಂದರು, ತಮ್ಮ ಗುರು ದೇವನ ಸಂದೇಶವನ್ನು ಈ ವಿಶ್ವವೇದಿಕೆಯ ಮೇಲೆ ಅತಿ ಯಶಸ್ವಿಯಾಗಿ ಸಾರಿದ್ದರು ! ‘ಎಷ್ಟು ಮತವೋ ಅಷ್ಟು ಪಥ’ ಎಂಬ ಸತ್ಯವನ್ನು ದೀರ್ಘ ಸಾಧನೆಯ ಮೂಲಕ ಸಾಕ್ಷಾತ್ಕರಿಸಿಕೊಂಡ ಆ ದಕ್ಷಿಣೇಶ್ವರದ ದೇವಮಾನವನ ಪದತಲದಲ್ಲಿ ಕುಳಿತು ಕಲಿತಪಾಠವನ್ನು ಸ್ವಾಮೀಜಿ ತಪ್ಪಿಲ್ಲದೆ ಒಪ್ಪಿಸಿದ್ದರು !</p>
<p>ಆದರೆ, ಸ್ವಾಮೀಜಿಯ ಭಾಷಣಕ್ಕೆ ವ್ಯಕ್ತವಾದ ಮೆಚ್ಚುಗೆಗಿಂತ ಹೆಚ್ಚಾಗಿ, ಅವರು ಸಭಿಕರನ್ನು ‘ಅಮೆರಿಕದ ಸೋದರ ಸೋದರಿಯರೇ ’ ಎಂದು ಸಂಬೋಧಿಸಿದಾಗ ಅದಕ್ಕೆ ತೋರಿದ ಪ್ರತಿಕ್ರಿಯೆ ಅತ್ಯದ್ಭುತವಾದದ್ದು. ಯಾವ ಆಡಂಬರವೂ ನಾಟಕೀಯತೆಯೂ ಇಲ್ಲದ ಈ ಮೂರು ಸರಳ ಶಬ್ದಗಳಿಗೆ ಪ್ರತಿಕ್ರಿಯೆಯಾಗಿ ಸಭೆಗೆ ಸಭೆಯೇ ಹುಚ್ಚೆದ್ದು ಹರ್ಷೋದ್ಗಾರ ಮಾಡಿತಲ್ಲ ! ಅದೂ ಪೂರ್ಣ ಎರಡು ನಿಮಿಷಗಳ ಕಾಲ ! ಇದಕ್ಕೆ ಕಾರಣವೇನಿದ್ದಿರಬಹುದು ?</p>
<p>ಬಹುಶಃ ಹೀಗೆ ಪ್ರತಿಕ್ರಿಯಿಸಿದ್ದ ಈ ಜನಗಳಿಗೇ ಕಾರಣವೇನೆಂದು ಗೊತ್ತಿದ್ದಿರಲಾರದು ! ಈ ಸಭೆಯಲ್ಲಿ ಹಾಜರಿದ್ದ, ಹಾಗೂ ಮುಂದೆ ಲಾಸ್ ಏಂಜಲಿಸ್​ನಲ್ಲಿ ಸ್ವಾಮೀಜಿಯ ಆತಿಥೇಯಳಾದ ಶ್ರೀಮತಿ ಎಸ್. ಕೆ. ಬ್ಲಾಜೆಟ್ ಎಂಬವಳು ಹೇಳುತ್ತಾಳೆ : “ಯಾವಾಗ ಆ ನವಯುವಕ ಎದ್ದು ನಿಂತು, ‘ಅಮೆರಿಕದ ಸೋದರ ಸೋದರಿಯರೇ’ ಎಂದು ಸಂಭೋಧಿಸಿದನೋ ಆಗ ಸಭೆ ಯಲ್ಲಿದ್ದ ಏಳುಸಾವಿರ ಜನ ತಮಗರಿವಿಲ್ಲದ ಯಾವುದಕ್ಕೋ ಗೌರವ ಸೂಚಿಸುವಂತೆ ಎದ್ದು ನಿಂತುಬಿಟ್ಟರು. ತಾವು ಯಾವುದಕ್ಕೆ ಗೌರವವನ್ನು ಅರ್ಪಿಸುತ್ತಿರುವುದೆಂದು ಅವರಿಗೇ ಗೊತ್ತಿಲ್ಲ! ಕಡೆಗೆ ಜನರು ಶಾಂತವಾಗಿ ಕುಳಿತುಕೊಳ್ಳುವ ವೇಳೆಗೆ ನೋಡುತ್ತೇನೆ–ಹಲವಾರು ಸ್ತ್ರೀಯರು ಆತನನ್ನು ಹತ್ತಿರದಿಂದ ನೋಡಲು ಬೆಂಚುಗಳನ್ನು ದಾಟಿಕೊಂಡು ಮುಂದೆ ಧಾವಿಸಿ ಬರುತ್ತಿ ದ್ದಾರೆ ! ಇದನ್ನು ಕಂಡು ನಾನು ನನ್ನಷ್ಟಕ್ಕೆ ಅಂದುಕೊಂಡೆ, ‘ಮಗು, ಇಂತಹ ಆಕ್ರಮಣವನ್ನು ತಡೆದುಕೊಳ್ಳಲು ನಿನ್ನಿಂದ ಸಾಧ್ಯವಾದರೆ ನಿಜಕ್ಕೂ ನೀನು ದೇವರೇ ಸರಿ !’ ಎಂದು.”</p>
<p>ಸಭಿಕರ ಈ ಪ್ರಚಂಡ ಪ್ರತಿಕ್ರಿಯೆಗೆ ಕಾರಣವನ್ನು ಶ್ರೀಮತಿ ಮೇರಿ ಲೂಯಿಸ್ ಬರ್ಕ್ <span class="en">(Swami Vivekananda In The West-New Discoveries</span> ಎಂಬ ಗ್ರಂಥಮಾಲೆಯ ಕರ್ತೃ) ಹೀಗೆ ಊಹಿಸುತ್ತಾರೆ : “ನಮಗೆ ತಿಳಿದಿರುವಂತೆ, ಭಾಷಣಕ್ಕೆ ಅಬ್ಬರತದ ಕರತಾಡನವನ್ನು ಗಿಟ್ಟಿಸಿಕೊಂಡ ಭಾಷಣಕಾರರಲ್ಲಿ ಸ್ವಾಮೀಜಿಯೇ ಮೊದಲಿಗರೇನಾಗರಲಿಲ್ಲ. ಇನ್ನು ಕೆಲವರ ಭಾಷಣಕ್ಕೂ ಜನ ಸ್ವಲ್ಪ ಜೋರಾಗಿಯೇ ಚಪ್ಪಾಳೆ ತಟ್ಟಿದ್ದರು. ಇನ್ನು ಆಧ್ಯಾತ್ಮಿಕ ತತ್ತ್ವಗ್ರಹಣ ಸಾಮರ್ಥ್ಯದ ದೃಷ್ಟಿಯಿಂದ ನೋಡಿದರೆ, ಆ ಶ್ರೋತೃವರ್ಗ ಸಾಧಾರಣಮಟ್ಟದ್ದು. ಅದರ ಆಧ್ಯಾತ್ಮಿಕ ವ್ಯಾಕುಲತೆಯೆಂಬುದೇನಿದ್ದರೂ ಭೋಗ ಸಂಪ್ರದಾಯದ ಪದರಗಳಡಿಯಲ್ಲಿ ಮುಚ್ಚಿ ಹೋಗಿತ್ತು. ಅಥವಾ, ಹಿರಿಮೆಯೆಂದರೆ ಆಧ್ಯಾತ್ಮಿಕ ಹಿರಿಮೆಯೊಂದೇ ಎಂದು ಭಾವಿಸಲು ಮತ್ತು ನೋಡಿದ ಮಾತ್ರಕ್ಕೆ ಒಬ್ಬನ ಆಧ್ಯಾತ್ಮಿಕ ಸತ್ವವನ್ನು ಗುರುತುಹಿಡಿಯಲು ಅದೇನು ಭಾರತವೆ ! ಸ್ವಾಮೀಜಿಯ ಬಾಯಿಯಿಂದ ಹೊರಬಿದ್ದ ಮೊದಲ ಶಬ್ದಗಳಿಗೇ ಸಮ್ಮೇಳನದ ಆ ಶ್ರೋತೃ ವರ್ಗ ಅಷ್ಟೊಂದು ಉತ್ಸಾಹದಿಂದ ಪ್ರತಿಕ್ರಿಯಿಸಿದ್ದೇಕೆ ಎಂದು, ಶ್ರೀಮತಿ ಬ್ಲಾಜೆಟ್ ಹೇಳು ವಂತೆ, ಒಟ್ಟಾರೆಯಾಗಿ ಆ ಶ್ರೋತೃಗಳಿಗೇ ತಿಳಿದಿರಲಾರದು. ಇತರರ ಭಾಷಣಗಳಿಗೆ ಪ್ರೋತ್ಸಾಹ ಕರ ಪ್ರತಿಕ್ರಿಯೆ ನೀಡಿದ್ದಕ್ಕೆ ಸ್ಪಷ್ಟ ಕಾರಣಗಳಿದ್ದುವು–ರಾಜಕೀಯ ಅಥವಾ ಧಾರ್ಮಿಕ ಸಹಾನು ಭೂತಿ, ಭಾಷಣಕಾರನ ಪೂರ್ವಪರಿಚಯ, ತಮ್ಮ ರಾಷ್ಟ್ರದ ಪಾಪಕೃತ್ಯಕ್ಕೆ ಪಶ್ಚಾತ್ತಾಪ, ಇತ್ಯಾದಿ. ಆದರೆ ಸ್ವಾಮೀಜಿಯ ವಿಷಯದಲ್ಲಿ ಇಂಥದೇನೂ ಇರಲಿಲ್ಲ. ಅಥವಾ, ಅವರು ‘ಸೋದರ ಸೋದರಿಯರೆ’ ಎಂದು ಸಂಬೋಧಿಸಿದ್ದರಷ್ಟರಿಂದಲೇ ಜನ ಸ್ಫೂರ್ತಿಗೊಂಡು ಹಾಗೆ ಕಿವಿಗಡ ಚಿಕ್ಕುವಂತೆ ಚಪ್ಪಾಳೆ ಹೊಡೆದರು ಎನ್ನುವಂತೆಯೂ ಇಲ್ಲ. ಏಕೆಂದರೆ, ವಿಶ್ವಭಾತೃತ್ವದ ಮಾತು ಗಳನ್ನು ಬೆಳಗಿನಿಂದ ಮಧ್ಯಾಹ್ನದವರೆಗೂ ಎಲ್ಲರೂ ಆಡಿದ್ದರು. ಹಾಗಾದರೆ ಜನರ ಈ ಪ್ರತಿ ಕ್ರಿಯೆಯು ಸ್ವಾಮೀಜಿಯ ಮಾತುಗಳೊಂದಿಗೆ ಹೊರಹೊಮ್ಮಿದ ಯಾವುದೋ ಅವ್ಯಕ್ತ ಶಕ್ತಿ ಯಿಂದಲೇ ಪ್ರಚೋದಿತಗೊಂಡಿರಬೇಕಲ್ಲವೆ ? ಅಮೆರಿಕದ ಇಷ್ಟು ಭಾರೀ ಸಂಖ್ಯೆಯ ಸಭಿಕರನ್ನು ಉದ್ದೇಶಿಸಿ ಸ್ವಾಮೀಜಿ ಮಾತನಾಡಿದ್ದು ಇದೇ ಮೊದಲ ಸಲ, ಮತ್ತು ಸ್ವತಃ ಸ್ವಾಮೀಜಿಯೂ ಅತೀವ ಭಾವಪರವಶರಾಗಿದ್ದರು ಎಂಬುದನ್ನು ಗಮನಿಸಿದಾಗ, ನಿಸ್ಸಂದೇಹವಾಗಿ ಅನ್ನಿಸುತ್ತದೆ– ಅವರು ಸಮ್ಮೇಳನದ ವೇದಿಕೆಯ ಮೇಲೆ ಎದ್ದುನಿಂತ ಆ ಕ್ಷಣದಲ್ಲಿ ಅವರು ಸ್ವಸ್ವರೂಪದಾಳ ದಲ್ಲಿದ್ದ ಮಹಾಶಕ್ತಿಯು ಪರಿಪೂರ್ಣವಾಗಿ ಜಾಗೃತವಾಗಿತ್ತು ; ಮತ್ತು ಅಲ್ಲಿ ನೆರೆದಿದ್ದ ಸಮಸ್ತ ಸ್ತ್ರೀಪುರುಷ ಸಮೂಹದೊಂದಿಗೆ ತಾವು ಆಧ್ಯಾತ್ಮಿಕವಾಗಿ ಅನನ್ಯರೆಂಬ ಭಾವ ಅವರ ಸಮಸ್ತ ವ್ಯಕ್ತಿತ್ವವನ್ನೇ ಆಕ್ರಮಿಸಿ ಅವರ ದನಿಯಲ್ಲಿ ಸ್ಪಂದನಗೊಳ್ಳುತ್ತಿತ್ತು. ಮತ್ತು ಶ್ರೋತೃಗಳೊಳಗೂ ಆ ಭಾವವು ರಭಸದಿಂದ ಪ್ರವೇಶ ಮಾಡಿಬಿಟ್ಟಿತು, ಎಂದು.”</p>
<p>ಒಟ್ಟಿನಲ್ಲಿ, ಸ್ವಾಮೀಜಿ ‘ಅಮೆರಿಕದ ಸೋದರ ಸೋದರಿಯರೇ’ ಎಂದು ಸಂಬೋಧಿಸಿದಾಗ ಅದರಲ್ಲಿ ಹೃತ್ಪೂರ್ವಕತೆಯಿತ್ತು, ಶ್ರದ್ಧೆಯಿತ್ತು. ಆದ್ದರಿಂದಲೇ ಆ ಕರೆ ಸಮಸ್ತ ಸಭಿಕರ ಹೃದಯ ವನ್ನು ಮುಟ್ಟಿತು. ಅಲ್ಲದೆ ಇಲ್ಲಿ ಮತ್ತೊಂದು ಪ್ರಮುಖ ಅಂಶವನ್ನು ಗಮನಿಸಬೇಕು– ಏನೆಂದರೆ, ಸ್ವಾಮೀಜಿಯ ವ್ಯಕ್ತಿತ್ವವು ಆತ್ಮಸಾಕ್ಷಾತ್ಕಾರದಿಂದ ಪರಿಪೂರ್ಣಗೊಂಡ ವ್ಯಕ್ತಿತ್ವ; ಜೊತೆಗೆ ಶ್ರೀರಾಮಕೃಷ್ಣರು ಧಾರೆಯೆರೆದುಕೊಟ್ಟ ಸಮಸ್ತ ಆಧ್ಯಾತ್ಮಿಕ ಶಕ್ತಿಯನ್ನೊಳಗೊಂಡ ವ್ಯಕ್ತಿತ್ವ. ಇಂತಹ ವ್ಯಕ್ತಿತ್ವದಿಂದ ಸ್ವಾಮೀಜಿ, ಸಭಿಕರನ್ನು ‘ಸೋದರ ಸೋದರಿಯರೆ’ ಎಂದು ಸಂಬೋಧಿಸಿದಾಗ ಆ ಶಬ್ದತರಂಗದ ಮೂಲಕ ಅವರ ಆಧ್ಯಾತ್ಮಿಕ ಶಕ್ತಿಯೂ ತರಂಗತರಂಗ ವಾಗಿ ಹರಿದು ಪ್ರತಿಯೊಬ್ಬನ ಹೃದಯವನ್ನೂ ಸ್ಪಂದಿಸುವಂತೆ ಮಾಡಿತು. ಆ ಬಗೆಯ ಶಕ್ತಿ ಸಂಚಾರದ ಪ್ರಭಾವಕ್ಕೊಳಗಾದ ಸಭಿಕರು ಭಾವಾವೇಶಭರಿತರಾಗಿ, ಆ ಭಾವಾವೇಶದ ಆವೇಗ ವನ್ನು ಪ್ರಚಂಡ ಕರತಾಡನ-ಹರ್ಷೋದ್ಗಾರಗಳ ಮೂಲಕ ವ್ಯಕ್ತಪಡಿಸಿದರು.</p>
<p>ಹಿಂದಿನ ದಿನದವರೆಗೂ ಹೆಚ್ಚುಕಡಿಮೆ ಅನಾಮಧೇಯರಾಗಿದ್ದ ಸ್ವಾಮೀಜಿ ಇದ್ದಕ್ಕಿದ್ದಂತೆ ತಾರಾ ಪದವಿಗೇರಿದ್ದರು. ಎಲ್ಲೆಲ್ಲಿ ನೋಡಿದರೂ ಎಲ್ಲೆಲ್ಲಿ ಕೇಳಿದರೂ ವಿವಾಕನಂದರ ಹೆಸರೇ, ವಿವೇಕಾನಂದರ ವಿಷಯವೇ ! ಮರುದಿನದ ಪತ್ರಿಕೆಗಳು ಅವರ ಭಾವಚಿತ್ರವನ್ನು ಮುಖಪುಟದಲ್ಲಿ ಮುದ್ರಿಸಿ, ಅವರ ಭಾಷಣವನ್ನು ವಿವರವಾಗಿ ಪ್ರಕಟಿಸಿದುವು. ಅಲ್ಲದೆ ಅವರ ಭಾಷಣವನ್ನೂ, ವ್ಯಕ್ತಿತ್ವವನ್ನೂ ಮನಸಾರೆ ಪ್ರಶಂಸಿಸಿದುವು. ಸಾವಿರಾರು ಜನ ಅವರನ್ನು ಮಾತನಾಡಿಸಿ ಕೈಕುಲು ಕಲು, ಇಲ್ಲವೆ ಅವರ ಬಟ್ಟೆಯ ಅಂಚನ್ನು ಮುಟ್ಟಲು, ಇಲ್ಲವೆ ದೂರದಿಂದಲಾದರೂ ಅವರನ್ನು ನೋಡಿ ತೃಪ್ತರಾಗಲು ಹಾತೊರೆಯುತ್ತಿದ್ದರು. ಕೋಟ್ಯಧಿಪತಿಗಳು ಅವರನ್ನು ತಮ್ಮ ಮನೆಗೆ ಆಹ್ವಾನಿಸುವ ಹೆಮ್ಮೆಗಾಗಿ ಸ್ಪರ್ಧಿಸಿದರು.</p>
<p>ಸಮ್ಮೇಳನದ ಉದ್ಘಾಟನೆಯ ದಿನ ಸಭೆಯಲ್ಲಿ ಹಾಜರಿದ್ದ ಶ್ರೀಮತಿ ಆ್ಯನ್ನಿಬೆಸೆಂಟರು ತಾವು ಕಂಡ ಅದ್ಭುತವನ್ನು ಮುಂದೊಮ್ಮೆ ಬಣ್ಣಿಸುತ್ತಾರೆ :</p>
<p>“ಶಿಕಾಗೋ ನಗರದ ದಟ್ಟವಾತಾವರಣದ ಮಧ್ಯದಲ್ಲಿ ಪ್ರಖರ ಪೀತಾರುಣ ವಸ್ತ್ರಧಾರಿಯಾಗಿ ಭಾರತೀಯ ಸೂರ್ಯನಂತೆ ಕಂಗೊಳಿಸುತ್ತಿದ್ದ ತೇಜೋಮಯ ಮೂರ್ತಿ ; ಸಿಂಹಸದೃಶ ಶಿರ ; ಇತರರ ಅಂತರಂಗವನ್ನು ಹೊಕ್ಕು ನೋಡಬಲ್ಲ ದೃಷ್ಟಿ, ಚುರುಕಿನ ಚಲನವಲನ–ಇದು, ಸಮ್ಮೇಳನದ ಪ್ರತಿನಿಧಿಗಳಿಗಾಗಿ ಕಾದಿರಿಸಿದ್ದ ಕೋಣೆಯಲ್ಲಿ ಸ್ವಾಮಿ ವಿವೇಕಾನಂದರನ್ನು ಮೊಟ್ಟ ಮೊದಲು ಭೇಟಿಯಾದಾಗ ನಾನು ಕಂಡ ದೃಶ್ಯ. ಅವರನ್ನು ಜನ ‘ಸಂನ್ಯಾಸಿ’ ಎನ್ನುತ್ತಿದ್ದರು ; ಹೌದು, ಅವರೊಬ್ಬ ಯೋಧ-ಸಂನ್ಯಾಸಿಯೇ. ಆದರೆ ಪ್ರಥಮ ನೋಟದಲ್ಲಿ, ನನಗೆ ಅವರು ಸಂನ್ಯಾಸಿ ಎನ್ನುವುದಕ್ಕಿಂತ ಹೆಚ್ಚಾಗಿ ಯೋಧನಂತೆಯೇ ಕಂಡರು ! ಏಕೆಂದರೆ ಆಗ ಅವರ ವ್ಯಕ್ತಿತ್ವದಲ್ಲಿ ರಾಷ್ಟ್ರಾಭಿಮಾನ-ಸ್ವಜನಾಭಿಮಾನಗಳು ಕಿಡಿಗಳಂತೆ ಸಿಡಿಯುತ್ತಿದ್ದುವು. ಜಗತ್ತಿನ ಪ್ರಾಚೀನತಮ-ಜೀವಂತ ಧರ್ಮದ (ಹಿಂದೂ ಧರ್ಮದ) ಆ ಪ್ರತಿನಿಧಿಯು ಎಂದಿಗೂ ತಲೆ ಬಾಗಲು ಸಿದ್ಧನಿರಲಿಲ್ಲ. ತನ್ನ ಸನಾತನ ಹಿಂದೂ ಧರ್ಮವು ಇಲ್ಲಿನ (ಅಮೆರಿಕೆಯ) ‘ಶ್ರೇಷ್ಠತಮ’ ಧರ್ಮಕ್ಕಿಂತಲೂ ತೃಣಮಾತ್ರವಾದರೂ ಕನಿಷ್ಠವೆಂಬುದನ್ನು ಒಪ್ಪಿಕೊಳ್ಳಲು ಆತನು ಸಿದ್ಧನಿರ ಲಿಲ್ಲ. ಭಾರತಾಂಬೆಯ ಸುಪುತ್ರನೂ ದೂತನೂ ಆದ ಆತನ ಸಮ್ಮುಖದಲ್ಲಿ, ಸೊಕ್ಕಿದ ಪಾಶ್ಚಾತ್ಯ ರಾಷ್ಟ್ರಗಳ ಮುಂದೆ ಭಾರತವು ಅಪಮಾನಕ್ಕೀಡಾಗಲು ಸಾಧ್ಯವಿರಲಿಲ್ಲ. ಆತನು ಭಾರತಮಾತೆಯ ಸಂದೇಶವನ್ನು ತಂದಿದ್ದನು ; ಆಕೆಯ ಹೆಸರಿನಲ್ಲಿ ಮಾತನಾಡಿದನು ; ಜನರು ಆಕೆಯ ಹಿರಿಮೆ ಯನ್ನು ಸ್ಮರಿಸುವಂತೆ ಮಾಡಿದನು. ವೀರ್ಯವಂತನೂ, ಬಲಾಢ್ಯನೂ ಆದ ಅವನು ಪುರುಷಸಿಂಹ ನಂತೆ ನಿಂತು ಛಲದಿಂದ ತನ್ನ ಕಾರ್ಯವನ್ನು ಸಾಧಿಸಲು ಸಮರ್ಥನಾದನು.</p>
<p>“ಆದರೆ ವೇದಿಕೆಯ ಮೇಲೆ ಎದ್ದುನಿಂತಾಗ ಸ್ವಾಮೀಜಿಯ ವ್ಯಕ್ತಿತ್ವದ ಮತ್ತೊಂದು ಮುಖ ಪ್ರಕಟವಾಯಿತು. ಅದೇ ಗಾಂಭೀರ್ಯವೂ ಅವರ ಹುಟ್ಟುಗುಣವಾದ ಆತ್ಮವಿಶ್ವಾಸ-ಆತ್ಮ ಶಕ್ತಿಯೂ ಕಾಣುತ್ತಿದ್ದುವು ; ಆದರೆ ಅವರು ತಂದಿದ್ದ ಆಧ್ಯಾತ್ಮಿಕ ಸಂದೇಶದ ಆತುಲ ಸೌಂದರ್ಯದ ಮುಂದೆ, ಭಾರತದ ಜೀವನಾಡಿಯಾದ ಅದ್ಭುತ ಆತ್ಮತತ್ತ್ವದ ಪರಮೋದಾತ್ತ ಸಂದೇಶದ ಮುಂದೆ, ಆ ಗುಣಗಳು ಮರೆಯಾಗಿದ್ದುವು. ಮಂತ್ರಮುಗ್ಧವಾದ ಅಗಾಧ ಜನ ಸ್ತೋಮವು, ಅವರ ಕಂಠದಿಂದ ಹೊಮ್ಮಿಬಂದ ಒಂದೇ ಒಂದು ಶಬ್ದವೂ ವ್ಯರ್ಥವಾಗದಂತೆ ಎಚ್ಚರಿಕೆಯಿಂದ ತೆರೆದ ಕಿವಿಗಳಿಂದ ಆಲಿಸಿತು. ಆ ಮಹಾ ಸಭಾಭವನದಿಂದಾಚೆ ಬರುತ್ತಿದ್ದಂತೆ ಒಬ್ಬ ಹೇಳಿದ, ‘ಅವರೊಬ್ಬ “ಅನಾಗರಿಕ ವಿಧರ್ಮಿ” ! ನಾವು ಅವರ ದೇಶಕ್ಕೆ ಧರ್ಮಪ್ರಚಾರಕ ರನ್ನು ಕಳಿಸಿಕೊಡುತ್ತೇವೆ ! ಆದರೆ ನಿಜಕ್ಕೂ, ಅವರು ನಮ್ಮಲ್ಲಿಗೆ ಧರ್ಮಪ್ರಚಾರಕರನ್ನು ಕಳಿಸಿ ಕೊಡುವುದೇ ಹೆಚ್ಚು ಸೂಕ್ತ’.”</p>
<p>ಹೀಗೆ ಒಂದೇ ದಿನದಲ್ಲಿ ಸ್ವಾಮೀಜಿ ಕೀರ್ತಿಶಿಖರವನ್ನೇರಿದ್ದರು. ಆದರೆ ಅದರಿಂದಾಗಿ ಅವರಿಗೆ ಒಂದಿನಿತೂ ಸಂತೋಷವಾಗಲಿಲ್ಲ. ಇನ್ನು ಅಹಂಕಾರದ ಮಾತೇ ಇಲ್ಲ. ಸಮಾಜದ ಶ್ರೀಮಂತರು ಪ್ರತಿಷ್ಠಿತರೆಲ್ಲ ಅವರ ಆಜ್ಞಾನುವರ್ತಿಗಳಾಗಿದ್ದರು. ಆದರೆ ಈ ಎಲ್ಲ ವೈಭವ-ಆಡಂಬರಗಳು ಅವರನ್ನು ಸೋಕಲೂ ಇಲ್ಲ. ಸದಾ ಅವರ ಮನದಲ್ಲೊಂದೇ ಚಿಂತೆ–ತನ್ನ ಮಾತೃಭೂಮಿಯ ಕೋಟ್ಯಂತರ ದೀನಾರ್ತ ದರಿದ್ರರನ್ನು ಕುರಿತಾದ ಚಿಂತೆ. ಸಮ್ಮೇಳನದ ಉದ್ಘಾಟನೆಯ ದಿನ, ತಮ್ಮ ಮೊದಲ ಭಾಷಣವನ್ನು ಮಾಡಿ ಜಗತ್ಪ್ರಸಿದ್ಧರಾದಂದಿನ ರಾತ್ರಿ ಅವರು ಶ್ರೀಮಂತನೊಬ್ಬನ ಅತಿಥಿಯಾಗಿದ್ದರು. ತಮಗಾಗಿ ಬಿಟ್ಟುಕೊಟ್ಟಿದ್ದ ವೈಭವೋಪೇತವಾದ ಕೊಠಡಿಯಲ್ಲಿ ಹಂಸ ತೂಲಿಕಾತಲ್ಪದಂತಹ ಶಯ್ಯೆಯ ಮೇಲೆ ಮಲಗಿದರು ; ತಕ್ಷಣವೇ ಅವರ ಹೃದಯದಲ್ಲಿ ಅಡಕವಾಗಿದ್ದ ಭಾವನೆಗಳೆಲ್ಲ ಒತ್ತರಿಸಿ ಬಂದುವು. ‘ಓ ತಾಯಿ ! ನನಗೇಕೆ ಈ ಕೀರ್ತಿ ? ನನಗೇಕೆ ಈ ವೈಭೋಗ ? ಅಲ್ಲಿ ನನ್ನ ಸೋದರರಾದ ಅಸಂಖ್ಯಾತ ಜನ, ಒಂದು ಹೊತ್ತಿನ ಊಟಕ್ಕೂ ಗತಿಯಿಲ್ಲದೆ ಪಶುಗಳಂತೆ ಜೀವಿಸುತ್ತಿರುವಾಗ ಈ ಹೆಸರು-ಕೀರ್ತಿಗಳಿಂದ ನನಗೆ ಆಗಬೇಕಾ ದ್ದೇನು ?’ ಎಂದು ಹಲುಬಿದರು. ಉಕ್ಕಿ ಹರಿದ ಕಣ್ಣೀರು ದಿಂಬನ್ನು ತೋಯಿಸಿತು. ಅಸಹನೀಯ ಸಂಕಟದಿಂದಾಗಿ, ಆ ರಾಜಯೋಗ್ಯ ಹಾಸಿಗೆಯು ಶರಶಯ್ಯೆಯಂತೆ ಭಾಸವಾಯಿತು. ಅದರ ಮೇಲೆ ಮಲಗಲಾರದೆ ಸ್ವಾಮೀಜಿ, ನೆಲದ ಮೇಲೆ ಉರುಳಿಕೊಂಡರು. ‘ಅಮ್ಮಾ, ಈ ಹೆಸರು- ಕೀರ್ತಿ-ಗೌರವಗಳನ್ನೆಲ್ಲ ನೀನೇ ಇಟ್ಟುಕೊ. ಬದಲಾಗಿ ನಾನು ನನ್ನ ದೇಶಬಾಂಧವರ ಶೋಕವನ್ನು ಶಮನ ಮಾಡಲಾಗುವಂತೆ ನನಗೆ ನೆರವಾಗು’ ಎಂದು ಪ್ರಾರ್ಥಿಸಿದರು. ತಮ್ಮನ್ನರಸಿ ಬಂದ ಗೌರವ-ಮನ್ನಣೆಗಳಿಗೆ ಸ್ವಾಮೀಜಿಯ ಪ್ರತಿಕ್ರಿಯೆ ಇಂಥದು !</p>
<p>ಸೆಪ್ಟೆಂಬರ್ ೧೫ರಂದು ಸಮ್ಮೇಳನದಲ್ಲಿ ಸ್ವಾಮೀಜಿ “ನಮ್ಮಲ್ಲೇಕೆ ಒಮ್ಮತವಿಲ್ಲ” ಎಂಬ ವಿಷಯವಾಗಿ ಒಂದು ಪುಟ್ಟ ಭಾಷಣ ಮಾಡಿದರು. ಬಾವಿಯಲ್ಲೇ ಹುಟ್ಟಿ ಬೆಳೆದು, ಆಚೆಯ ಪ್ರಪಂಚವನ್ನೇ ಕಾಣದ ಕಪ್ಪೆಯ ಕತೆಯನ್ನು ಅವರು ಉದಾಹರಿಸಿದರು. ಸಾಗರದಿಂದ ಬಂದ ಮತ್ತೊಂದು ಕಪ್ಪೆ ಈ ಬಾವಿಯ ಕಪ್ಪೆಯನ್ನು ಸಂಧಿಸಿ ಸಾಗರದ ಬಗ್ಗೆ ತಿಳಿಸಿದಾಗ, ಈ ‘ಕೂಪ ಮಂಡೂಕ’ ತನ್ನ ಬಾವಿಗಿಂತಲೂ ದೊಡ್ಡದಾದ ಜಲಾಶಯ ಮತ್ತೊಂದಿರಲಾರದೆಂದು ವಾದಿಸಿ, ಸಾಗರದ ಕಪ್ಪೆಯನ್ನು ಆಚೆಗೆ ದೂಡುತ್ತದೆ. ಈ ಕಥೆಯನ್ನು ತಮ್ಮ ಅನನುಕರಣೀಯ ಶೈಲಿಯಲ್ಲಿ ಹೇಳಿ ಸ್ವಾಮೀಜಿ, ಇಂತಹ ಕೂಪಮಂಡೂಕ ಬುದ್ಧಿಯೇ ಧರ್ಮಾಂಧತೆಗೆ ಮೂಲಕಾರಣವೆಂದು ವಿವರಿಸಿದರು.</p>
<p>ಆದರೆ ಸ್ವಾಮೀಜಿ ಈ ಪುಟ್ಟ ಭಾಷಣವನ್ನು ಮಾಡಿದುದು ನೀರಸ ಅಧಿವೇಶನವೊಂದರ ಕೊನೆಯಲ್ಲಿ–ಅಧ್ಯಕ್ಷರ ವಿಶೇಷ ಕೋರಿಕೆಯ ಮೇರೆಗೆ. ಈಗಾಗಲೇ ಅವರ ಆಕರ್ಷಣ ಶಕ್ತಿಯನ್ನು ಅಧ್ಯಕ್ಷರು ಚೆನ್ನಾಗಿ ಕಂಡುಕೊಂಡಿದ್ದರು. ಆದ್ದರಿಂದ, ಸಭಿಕರು ಕಡೆಯವರೆಗೂ ಕುಳಿತುಕೊಳ್ಳು ವಂತೆ ಮಾಡಲು, ಸಭೆಯ ಕಡೆಯಲ್ಲಿ ವಿವೇಕಾನಂದರು ಪುಟ್ಟ ಭಾಷಣವೊಂದನ್ನು ಮಾಡುತ್ತಾ ರೆಂದು ತಿಳಿಸುತ್ತಿದ್ದರು. ಹೀಗೆ ಅವರು ಅನೇಕ ಸಣ್ಣಪುಟ್ಟ ಭಾಷಣಗಳನ್ನು ಮಾಡಿರಬಹು ದಾದರೂ ತಮ್ಮ ಮೊದಲ ಮುಖ್ಯ ಉಪನ್ಯಾಸವನ್ನು ನೀಡಿದುದು ಸೆಪ್ಟೆಂಬರ್ ೧೯ರಂದು. ಅಂದು ಅವರು, ‘ಹಿಂದೂ ಧರ್ಮ’ ಎಂಬ ತಮ್ಮ ಸುಪ್ರಸಿದ್ಧ ಲೇಖನವನ್ನು ಓದಿದರು. ಈ ಉಪನ್ಯಾಸಕ್ಕಾಗಿ ಜನ ಅತ್ಯಂತ ಉತ್ಸಾಹ ಕಾತರಗಳಿಂದ ಬೆಳಗಿನಿಂದಲೂ ಕಾದಿದ್ದರು. ಸಭಾಂಗಣ ಕಿಕ್ಕಿರಿದು ಹೋಗಿತ್ತು. ಸ್ವಾಮಿ ವಿವೇಕಾನಂದರ ಮಾತಿನ ಮೋಡಿಯಿಂದ ಆಕರ್ಷಿತರಾಗಿ ಬಂದ ವರು ಹಲವರಾದರೆ, ಈ ‘ಅರೆನಾಗರಿಕ’ ಧರ್ಮದ ತತ್ತ್ವವೇನಿರಬಹುದು–ಎಂದು ಕುತೂಹಲಿತ ರಾಗಿದ್ದವರು ಕೆಲವರು. ಸ್ಥಳಾವಕಾಶವಿಲ್ಲದೆ ಇನ್ನೂ ನೂರಾರು ಜನ ನಿರಾಶರಾಗಿ ಹಿಂದಿರುಗಿ ದ್ದರು.</p>
<p>ಇದಕ್ಕೆ ಹಿಂದಿನ ಕೆಲದಿನಗಳಲ್ಲಿ, ಕೆಲವರು ಉಗ್ರ ಕ್ರೈಸ್ತ ಧರ್ಮಾಧಿಕಾರಿಗಳು ಹಿಂದೂ ಧರ್ಮ ವನ್ನೂ ಇತರ ಪೌರ್ವಾತ್ಯ ಧರ್ಮಗಳನ್ನೂ ಕಟುವಾಗಿ ಟೀಕಿಸಿದ್ದರು. ಅದಕ್ಕೆ ಉತ್ತರವಾಗಿ ಅಂದು (ಸೆಪ್ಟೆಂಬರ್ ೧೯ರಂದು), ಬೌದ್ಧ ಪ್ರತಿನಿಧಿಗಳಲ್ಲೊಬ್ಬರಾದ ಧರ್ಮಪಾಲ ಮತ್ತಿತರರು ಕ್ರೈಸ್ತರ ಆ ವಾದವನ್ನು ಖಂಡಿಸಿದ್ದರು. ಹೀಗಾಗಿ ಒಂದು ತೀವ್ರ ಕುತೂಹಲಕಾರಿ ವಾತಾವರಣ ನಿರ್ಮಾಣ ಗೊಂಡಿತ್ತು. ಅಂದಿನ ತಮ್ಮ ಉಪನ್ಯಾಸದಲ್ಲಿ ಸ್ವಾಮೀಜಿ ಹಿಂದೂಧರ್ಮದ ತತ್ತ್ವ ಹಾಗೂ ಸಾಮಾನ್ಯ ರೂಪುರೇಷೆಗಳನ್ನು ವಿವರಿಸಿದರಲ್ಲದೆ, ಹಿಂದೂಧರ್ಮದ ಅತ್ಯುನ್ನತ ಬೋಧನೆಗಳೇ ಅದರ ಸಾರಸರ್ವಸ್ವವೆಂದೂ, ಅದು ಸಾರ್ವತ್ರೀಕರಿಸಬಹುದಾದ ನಿಯಮಗಳ ಆಧಾರದ ಮೇಲೆ ನಿಂತ ಧರ್ಮವೆಂದೂ ಸಾರಿದರು. ಒಟ್ಟಿನಲ್ಲಿ ಹಿಂದೂಧರ್ಮದ ಬಗ್ಗೆ ಅದೊಂದು ಅಭೂತ ಪೂರ್ವವಾದ ಭಾಷಣವಾಗಿತ್ತು. ಸಮ್ಮೇಳನದಲ್ಲಿ ಭಾಗವಹಿಸಿದ ಏಕಮಾತ್ರ ಭಾರತೀಯರೇನಲ್ಲ ಸ್ವಾಮೀಜಿ. ಅಥವಾ ಏಕಮಾತ್ರ ಬಂಗಾಳಿಯೂ ಅಲ್ಲ. ಆದರೂ ನಿಜವಾದ, ವಿಶಾಲ ಹಿಂದೂ ಧರ್ಮವನ್ನು ಪ್ರತಿನಿಧಿಸಿದ್ದವರು ಅವರೊಬ್ಬರೇ. ಇತರ ಹಿಂದೂ ಪ್ರತಿನಿಧಿಗಳು ಯಾವುದೋ ಸಮಾಜವನ್ನೋ ಪಂಥವನ್ನೋ ಪ್ರತಿನಿಧಿಸಿದ್ದರು. ಆದ್ದರಿಂದ ಸ್ವಾಮೀಜಿಯ ಉಪನ್ಯಾಸ ವೈಶಿಷ್ಟ್ಯಪೂರ್ಣವಾಗಿತ್ತು. ಅದನ್ನು ವಿವರವಾಗಿ ಪರಿಶೀಲಿಸುವುದು ಸೂಕ್ತ.</p>
<p>ಸಂಜೆ ಐದು ಗಂಟೆಯ ವೇಳೆಗೆ ಸ್ವಾಮೀಜಿಯ ಸರದಿ ಬಂದಿತು. ಇತರ ಮೂವರು ಉಪನ್ಯಾಸಕರ ಮಾತುಗಳನ್ನು ಕೇಳುತ್ತ ಸಭಿಕರು ಸಹನೆಯಿಂದ ಕುಳಿತಿದ್ದರು. ಸ್ವಾಮೀಜಿಯನ್ನು ಸಭೆಗೆ ಸಾಂಪ್ರದಾಯಿಕವಾಗಿ ಪರಿಚಯಿಸಿಕೊಡುತ್ತಿದ್ದಂತೆ ಕರತಾಡನ ಪ್ರಾರಂಭವಾಯಿತು. ಸ್ವಾಮೀಜಿ ವೇದಿಕೆಯ ಮಧ್ಯಕ್ಕೆ ಬಂದು ನಿಂತರು. ಪ್ರಚಂಡ ಕರತಾಡನ ಹರ್ಷೋದ್ಗಾರಗಳಿಂದ ಸಭೆ ಕಂಪಿಸಿತು. ಮನಮೋಹಕವಾದ ಉಡುಗೆಯಲ್ಲಿ ಕಂಗೊಳಿಸುತ್ತಿದ್ದ ಸ್ವಾಮೀಜಿ ಮಂದಹಾಸ ವದನರಾಗಿ ಅಭಿನಂದನೆಯನ್ನು ಸ್ವೀಕರಿಸಿ ತಮ್ಮ ಮಾತನ್ನು ಪ್ರಾರಂಭಿಸಿದರು.</p>
<p>ತಮ್ಮ ಲಿಖಿತ ಭಾಷಣವನ್ನು ಓದುವ ಮೊದಲು ಅವರು, ಹಿಂದಿನ ಕೆಲವು ದಿನಗಳಲ್ಲಿ ಪೌರ್ವಾತ್ಯ ಧರ್ಮಗಳ ಮೇಲೆ ಕೆಲವರು ಮಾಡಿದ್ದ ಟೀಕೆಗಳನ್ನು ಪ್ರಸ್ತಾಪಿಸಿ, ಕೆಲವು ತೀವ್ರ ಸಂಪ್ರದಾಯಸ್ಥ ಕ್ರೈಸ್ತರ ಧೋರಣೆಯನ್ನು ಖಂಡಿಸಿದರು. ಅವರು ಹೇಳಿದರು : “ಪೌರ್ವಾತ್ಯ ದೇಶಗಳಿಂದ ಬಂದು ಸಮ್ಮೇಳನದಲ್ಲಿ ಭಾಗವಹಿಸುತ್ತಿರುವ ನಾವು, ‘ಕ್ರೈಸ್ತ ರಾಷ್ಟ್ರಗಳು ಅತ್ಯಂತ ಸಂಪದ್ಭರಿತ ರಾಷ್ಟ್ರಗಳಾದ್ದರಿಂದ ನೀವೂ ಕ್ರೈಸ್ತಧರ್ಮವನ್ನು ಸ್ವೀಕರಿಸಬೇಕು’ ಎಂಬ ಅದೇ ಪಲ್ಲವಿಯನ್ನು ಮತ್ತೆ ಮತ್ತೆ ಕೇಳಿದ್ದೇವೆ. ಸುತ್ತಲೂ ಕಣ್ಣು ಹಾಯಿಸಿದರೆ ನಮಗೇನು ಕಾಣುತ್ತದೆ? ಜಗತ್ತಿನ ಅತ್ಯಂತ ಸಂಪದ್ಭರಿತ ಕ್ರೈಸ್ತ ರಾಷ್ಟ್ರವಾದ ಇಂಗ್ಲೆಂಡ್, ಇಪ್ಪತ್ತೈದು ಕೋಟಿ ಏಷ್ಯನ್ನರ ಕುತ್ತಿಗೆಯ ಮೇಲೆ ಕಾಲಿಟ್ಟು ನಿಂತಿದೆ. ಚರಿತ್ರೆಯನ್ನು ನೋಡಿದರೆ ಗೊತ್ತಾಗುತ್ತದೆ–ಕ್ರೈಸ್ತ ಯೂರೋಪಿನ ಭಾಗ್ಯ ಪ್ರಾರಂಭವಾದದ್ದು ಸ್ಪೆಯಿನಿನಿಂದ. ಸ್ಪೆಯಿನಿನ ಭಾಗ್ಯ ಪ್ರಾರಂಭವಾದದ್ದು ಮೆಕ್ಸಿಕೋ ಮೇಲಿನ ಆಕ್ರಮಣದೊಂದಿಗೆ. ಕ್ರೈಸ್ತ ಧರ್ಮವು, ತನ್ನ ಸಹಮಾನವರ ಕತ್ತನ್ನು ಕತ್ತರಿಸುವುದರ ಮೂಲಕ ತನ್ನ ಸೌಭಾಗ್ಯವನ್ನು ಸಂಪಾದಿಸಿಕೊಳ್ಳುತ್ತದೆ. ಆದರೆ ಹಿಂದುವಾದವನು ಆ ಬೆಲೆಯನ್ನು ತೆತ್ತು (ಹಾಗೆ ಕತ್ತು ಕುಯ್ಯುವುದರ ಮೂಲಕ) ಎಂದೂ ಸಂಪತ್ತನ್ನು ಗಳಿಸಲಾರ . . . . ಇಲ್ಲಿ ಕುಳಿತು (ಕೆಲವು ಭಾಷಣಗಳಲ್ಲಿ) ನಾನು ಅಹಸನೆಯ ಪರಮಾವಧಿಯನ್ನು ಕಂಡಿ ದ್ದೇನೆ. ಮುಸ್ಲಿಮರ ಖಡ್ಗವು ಭಾರತವನ್ನು ನಾಶಗೊಳಿಸಿರುವಾಗ, ಇಲ್ಲಿ ಮುಸ್ಲಿಮ್ ಮತದ ಧೋರಣೆಗಳನ್ನು ಜನರು ಕರತಾಡನದಿಂದ ಸ್ವಾಗತಿಸುವುದನ್ನು ಕಂಡಿದ್ದೇನೆ. ಖಡ್ಗ ಮತ್ತು ರಕ್ತ–ಇವು ಹಿಂದೂವಿಗೆ ಒಪ್ಪಿಗೆಯಾಗುವುಂಥದಲ್ಲ. ಹಿಂದೂಗಳ ಧರ್ಮವು ನಿಂತಿರುವುದು ಪ್ರೀತಿಯ ನಿಯಮದ ಮೇಲೆ.”</p>
<p>ಇಂತಹ ತೀಕ್ಷ್ಣವಾದ ಟೀಕೆಗಳಿಂದ ಸ್ವಾಮೀಜಿ, ತಾವು ಗಳಿಸಿದ್ದ ಜನಪ್ರಿಯತೆಯನ್ನು ಕಳೆದು ಕೊಳ್ಳುವ ಸಂಭವವಿತ್ತು. ಆದರೆ ಅವರು ಅದಕ್ಕೆ ಸ್ವಲ್ಪವೂ ಅಂಜದೆ, ತಮ್ಮ ಅಭಿಪ್ರಾಯಗಳನ್ನು ನಿಸ್ಸಂಕೋಚವಾಗಿ, ಸುಲಲಿತ ವಾಗ್ಝರಿಯಲ್ಲಿ ಮಂಡಿಸಿದರು. ಆದರೆ ಜನ ಅವರನ್ನು ಸರಿಯಾಗಿ ಅರ್ಥಮಾಡಿಕೊಂಡರು. ಅವರು ತಮ್ಮ ಹೇಳಿಕೆಯನ್ನು ಮುಗಿಸುತ್ತಿದ್ದಂತೆ ಸಭಿಕರು ಕರತಾಡನದ ಮೂಲಕ ತಮ್ಮ ಒಪ್ಪಿಗೆಯನ್ನು ಸೂಚಿಸಿದರು.</p>
<p>ಇದಾದನಂತರ ಸ್ವಾಮೀಜಿ ತಮ್ಮ ಲಿಖಿತ ಭಾಷಣವನ್ನು ಓದಲಾರಂಭಿಸಿದರು. ಮೊದಲಿಗೆ ಹಿಂದೂಧರ್ಮದ ಸರ್ವವ್ಯಾಪಕತೆಯ ಅಂಶವನ್ನು ವಿವರಿಸಿದರು. ಬೌದ್ಧ, ಜೈನ, ಕ್ರೈಸ್ತ ಧರ್ಮ ಗಳೆಲ್ಲದರ ಸಾರವನ್ನು ತನ್ನಲ್ಲಡಗಿಸಿಕೊಂಡಿರುವ ಹಿಂದೂ ಧರ್ಮವು ಅತ್ಯುನ್ನತವಾದ ಏಕಾತ್ಮ ವಾದದೊಂದಿಗೆ ಅತ್ಯಂತ ಕನಿಷ್ಠವಾದ ವಿಗ್ರಹಾರಾಧನೆಯನ್ನೂ ಅನುಮೋದಿಸುತ್ತದೆ ಎಂದರು. ಹಿಂದೂಧರ್ಮವು ಆಧ್ಯಾತ್ಮಿಕ ಅನುಭವಗಳ ಖನಿಯಾದ ವೇದಗಳ ಮೇಲೆ ಆಧಾರಿತವಾಗಿದೆ. ಇತರ ಧರ್ಮಗಳೆಲ್ಲ ಒಬ್ಬ ವ್ಯಕ್ತಿಯನ್ನು ಆಧರಿಸಿರುವಾಗ, ಹಿಂದೂ ಧರ್ಮ ಮಾತ್ರವೇ ಹೀಗೆ ತತ್ತ್ವಗಳನ್ನು ಆಧರಿಸಿರುವುದು. ವೇದವು ಅಪೌರುಷೇಯವೆಂದು ಹೇಳಿದ ಸ್ವಾಮೀಜಿ ಜನರ ಮನ ಮುಟ್ಟುವ ಉದಾಹರಣೆಯೊಂದನ್ನು ಕೊಟ್ಟರು. ಹೇಗೆ ನ್ಯೂಟನ್ನನು ಗುರುತ್ವಾಕರ್ಷಣೆಯನ್ನು ‘ಕಂಡುಹಿಡಿಯುವ’ ಮೊದಲೂ ಅದು ಇದ್ದೇ ಇತ್ತೋ, ಅದೇ ರೀತಿಯಲ್ಲಿ, ವೇದಗಳಲ್ಲಿ ಹೇಳಲ್ಪಟ್ಟಿರುವ ಆಧ್ಯಾತ್ಮಿಕ ತತ್ತ್ವಗಳನ್ನು ‘ಬರೆಯುವ’ ಮೊದಲೂ ಅವು ಇದ್ದುವು. ಎಂದರೆ ಇವು ಅನಾದಿಯಿಂದಲೂ ಇದ್ದುವು. ಆದ್ದರಿಂದ ಸೃಷ್ಟಿಯೇ ಇಲ್ಲದಿದ್ದಂತಹ ಒಂದು ಕಾಲ, ಎಂದರೆ ‘ಆದಿ’ ಎಂಬುದು ಇರಲೇ ಇಲ್ಲ ಎಂದು ಸ್ವಾಮೀಜಿ ವಾದಿಸಿದರು. ಇದು ಕ್ರೈಸ್ತ ತತ್ತ್ವಗಳಿಗೆ ತದ್ವಿರುದ್ಧವಾದ, ಕ್ರೈಸ್ತ ಧರ್ಮ ಪ್ರಚಾರಕರನ್ನು ಕೆರಳಿಸಿದ ಅಂಶ. ಮಾನವನೆಂದರೆ ಆತನ ದೇಹವಲ್ಲ, ಆತನೊಳಗಿರುವ ಆತ್ಮ ಎಂಬುದು ಹಿಂದೂಗಳ ನಂಬಿಕೆಯೆಂದು ಸ್ವಾಮೀಜಿ ಸಾರಿದರು. ‘ಸೃಷ್ಟಿ’ಸಲ್ಪಟ್ಟ ಪ್ರತಿಯೊಂದು ವಸ್ತುವಿಗೂ ‘ವಿನಾಶ’ವಿರುವುದರಿಂದ ಈ ದೇಹವು ನಾಶವಾಗುತ್ತದೆ ; ಆದರೆ ಅನಾದಿಯಾದ, ಎಂದರೆ ಎಂದೂ ಸೃಷ್ಟಿಸಲ್ಪಡದ ಆತ್ಮವು ನಾಶ ವಾಗಲೂ ಸಾಧ್ಯವಿಲ್ಲ ಎಂದು ವಾದಿಸಿದರು. ಸಾವೆಂದರೆ ಶರೀರವನ್ನು ತ್ಯಜಿಸುವುದು ಅಷ್ಟೇ. ಈ ಆತ್ಮತತ್ತ್ವವನ್ನು ಸಾಕ್ಷಾತ್ಕರಿಸಿಕೊಳ್ಳುವುದೇ ಜೀವನದ ಪರಮೋದ್ದೇಶ, ಹಾಗೂ ಮುಕ್ತಿಗೆ ದಾರಿ ಎಂದು ಘೋಷಿಸಿದರು. ಆತ್ಮತತ್ತ್ವವನ್ನು ಸಾಕ್ಷಾತ್ಕರಿಸಿಕೊಳ್ಳಬೇಕಾದರೆ ‘ನಾನು’ ‘ನನ್ನದು’ ಎಂಬ ಅಹಂಕಾರವನ್ನು ತ್ಯಜಿಸಲೇಬೇಕು. ಆದರೆ ಹೀಗೆ ಅಹಂಕಾರವನ್ನು ತ್ಯಜಿಸಿದರೂ ಅದು ನಿಜ ವ್ಯಕ್ತಿತ್ವವನ್ನೇ ತ್ಯಜಿಸಿದಂತಲ್ಲ ; ಬದಲಾಗಿ ಅದೇ ನಿಜವ್ಯಕ್ತಿತ್ವದ ಪರಿಪೂರ್ಣತೆ ಎಂದು ಸ್ವಾಮೀಜಿ ವಿವರಿಸಿದರು. ಸ್ವಾರ್ಥಬುದ್ಧಿಯ ಸುತ್ತ ನಾವು ಹೆಣೆದುಕೊಂಡಿರುವ ಸಂಕುಚಿತ ಅಹಂಕಾರವನ್ನು ಹೋಗಲಾಡಿಸಿಕೊಂಡಾಗ ಅನಂತತೆಯ ಅನುಭವವಾಗುತ್ತದೆ, ಇದೇ ವಿಶ್ವಾತ್ಮಭಾವ ಎಂಬ ಹಿಂದೂ ಕಲ್ಪನೆಯನ್ನು ಅವರು ವಿವರಿಸಿದರು.</p>
<p>ಸ್ವಾಮೀಜಿಯ ಬಾಯಿಂದ ಅತ್ಯದ್ಭುತವಾದ, ತಾವು ಕಂಡುಕೇಳರಿಯದಿದ್ದ ವಿಚಾರಧಾರೆ ಯನ್ನು ಕೇಳುತ್ತಿದ್ದ ಜನ ರೋಮಾಂಚಿತರಾದರು. ಒಂದೊಂದೂ ಬರಸಿಡಿಲಿನಂತೆ ಬಂದು ಬಡಿಯುತ್ತಿದ್ದ ಹೊಸ ಹೊಸ ಭಾವನೆಗಳನ್ನು ಕೇಳಿದ ಜನ ಮೂಕವಿಸ್ಮತರಾಗಿ ಕುಳಿತಿದ್ದಂತೆ ಸ್ವಾಮೀಜಿ ತಮ್ಮ ಮಾತನ್ನು ಮುಂದುವರಿಸಿದರು :</p>
<p>“ಮಾನವನ ಆತ್ಮ ಆದಿ-ಅಂತರಹಿತ. ಮರಣವೆಂದರೆ ಒಂದು ದೇಹದಿಂದ ಮತ್ತೊಂದು ದೇಹಕ್ಕೆ ಆತ್ಮನ ವರ್ಗಾವಣೆ ಅಷ್ಟೆ. ನಮ್ಮ ಇಂದಿನ ಸ್ಥಿತಿಯು ನಮ್ಮ ಹಿಂದಿನ ಕರ್ಮಗಳಿಂದ ನಿರ್ಧಾರಿತವಾಗಿದೆ. ಅಂತೆಯೇ ನಮ್ಮ ಮುಂದಿನ ಜೀವನವು ಇಂದಿನ ಕರ್ಮಗಳಿಂದ ನಿರ್ಧಾರಿತ ವಾಗುತ್ತದೆ. ಜನನ-ಮರಣಗಳು ಕಳೆದಂತೆಲ್ಲ ಆತ್ಮವು ಮುಂದುಮುಂದಕ್ಕೆ ವಿಕಾಸವಾಗುತ್ತ ಅಥವಾ ಹಿಂದುಹಿಂದಕ್ಕೆ ಕುಗ್ಗುತ್ತ ಹೋಗುತ್ತದೆ. ಆದರೆ ಈಗ ಇಲ್ಲೊಂದು ಪ್ರಶ್ನೆಯೇಳುತ್ತದೆ– ಈ ಮಾನವನು ಭೀಕರ ಚಂಡಮಾರುತದಲ್ಲಿ ಸಿಲುಕಿ ತುಯ್ದಾಡುತ್ತಿರುವ ಒಂದು ಕಿರುದೋಣಿಯೆ ಹಾಗಾದರೆ ? ಸತ್ಕರ್ಮ-ದುಷ್ಕರ್ಮಗಳ ತಾಡನಕ್ಕೆ ತುತ್ತಾಗಿ ಅಲೆದಾಡುತ್ತಿರುವವನೇ ಈ ಮಾನವ? ವಿಧವೆಯರ ಕಂಬನಿಗೆ ಕರಗದೆ, ತಬ್ಬಲಿಗಳ ಗೋಳಿಗೆ ಮರುಗದೆ, ತನ್ನ ದಾರಿಯಲ್ಲಿ ಸಿಕ್ಕಿದುದನ್ನೆಲ್ಲ ಕುಟ್ಟಿ ಪುಡಿಗೈಯುತ್ತಿರುವ ಕಾರ್ಯ ಕಾರಣವೆಂಬ ಮಹಾಚಕ್ರದ ಅಡಿಯಲ್ಲಿ ಸಿಲುಕಿರುವ ಒಂದು ಕೀಟವೆ ಈ ಮಾನವ ? . . . .ಇದನ್ನು ಭಾವಿಸಿದರೆ ಹೃದಯ ತಲ್ಲಣಿಸುತ್ತದೆ. ಆದರೂ ಇದೇ ಪ್ರಕೃತಿಯ ನಿಯಮ. ಹಾಗಾದರೆ, ಇದರಿಂದ ಬಿಡುಗಡೆಯೇ ಇಲ್ಲವೆ ? ನಮಗೆ ಭರವಸೆಯೇ ಇಲ್ಲವೆ ?–ಮಾನವನ ಹತಾಶಹೃದಯದಾಳದಿಂದ ಹೊರಹೊಮ್ಮಿದ ಆರ್ತನಾದ ಇದು. ಈ ಕೂಗು ಪರಮಕರುಣಾಮೂರ್ತಿಯಾದ ಭಗವಂತನ ಪೀಠವನ್ನು ಮುಟ್ಟಿತು ; ಮತ್ತು ಅಲ್ಲಿಂದ ಭರವಸೆ-ಸಮಾಧಾನಗಳ ನುಡಿ ಇಳೆಯೆಡೆಗೆ ಇಳಿಯಿತು. ಆ ನುಡಿಯಿಂದ ಸ್ಫೂರ್ತಿ ಗೊಂಡ ಉಪನಿಷತ್ತಿನ ಪುಷಿ ಜಗದೆದುರಿಗೆ ನಿಂತು ಜಯಘೋಷದ ದನಿಯಲ್ಲಿ ಈ ಆನಂದದ ವಾರ್ತೆಯನ್ನು ಸಾರಿದ :</p>
<div>		ಶೃಣ್ವಂತು ವಿಶ್ವೇ ಅಮೃತಸ್ಯ ಪುತ್ರಾಃ<br/>		ಆಯೇ ಧಾಮಾನಿ ದಿವ್ಯಾನಿ ತಸ್ತುಃ<br/>		ವೇದಾಹಮೇತಂ ಪುರುಷಂ ಮಹಾಂತಂ<br/>		ಆದಿತ್ಯವರ್ಣಂ ತಮಸಃ ಪರಸ್ತಾತ್​<br/>		ತಮೇವ ವಿದಿತ್ವಾ ಅತಿಮೃತ್ಯುಮೇತಿ<br/>		ನಾನ್ಯಃ ಪಂಥಾ ವಿದ್ಯತೇ<span class="en">s</span>ಯನಾಯ</div>
<p>‘ಓ ಅಮೃತಪುತ್ರರೇ ಕೇಳಿ ! ಸ್ವರ್ಗದಲ್ಲಿರುವವರು ಕೂಡ ಕೇಳಿ ! ಎಲ್ಲ ಮೋಹದಾಚೆ, ಎಲ್ಲ ಅಜ್ಞಾನದಾಚೆ, ಎಲ್ಲ ತಮಸ್ಸು-ಭ್ರಾಂತಿಗಳಾಚೆ ಇರುವ ಸನಾತನ ಪುರುಷನನ್ನು ನಾನು ಕಂಡಿರುವೆ! ಅವನನ್ನು ಅರಿಯುವುದರಿಂದ ಮಾತ್ರವೇ ಮೃತ್ಯುವಿನಿಂದ ಪಾರಾಗಲು ಸಾಧ್ಯ. ಇದರ ಹೊರತು ಅಮರತ್ವಕ್ಕೆ ಬೇರೊಂದು ದಾರಿಯಿಲ್ಲ.’</p>
<p>“‘ಅಮೃತ ಪುತ್ರರು !’ ಎಂತಹ ಅದ್ಭುತವಾದ ಹೆಸರು ! ಎಂತಹ ಆಶಾದಾಯಕ ಹೆಸರು! ಸೋದರರೇ, ಆ ಮಧುರನಾಮದಿಂದ–ಅಮೃತಪುತ್ರರು ಎಂಬ ಮಧುರನಾಮದಿಂದ– ನಿಮ್ಮನ್ನು ಸಂಬೋಧಿಸಲು ಅನುಮತಿ ನೀಡಿ ! ಹೌದು, ಹಿಂದುವು ನಿಮ್ಮನ್ನು ಪಾಪಿಗಳೆಂದು ಕರೆಯಲು ನಿರಾಕರಿಸುತ್ತಾನೆ. ನೀವು ಭಗವಂತನ ಪುತ್ರರು, ಅಮೃತಾನಂದದಲ್ಲಿ ಭಾಗಿಗಳು ; ನೀವು ಪವಿತ್ರರು, ನೀವು ಪರಿಪೂರ್ಣರು. ಇಂತಹ ನೀವು . . .ಪಾಪಿಗಳೆ !? ಮಾನವನನ್ನು ಪಾಪಿ ಎಂದು ಕರೆಯುವುದೇ ಒಂದು ಮಹಾಪಾಪ ! ಮಾನವನ ಸ್ವಭಾವಕ್ಕೆ ಒಂದು ಮಹಾಕಳಂಕ ! ಮೇಲೆದ್ದು ಬನ್ನಿ, ಓ ವೀರಕೇಸರಿಗಳೇ ; ನೀವು ಕುರಿಗಳೆಂದೆಂಬ ಭ್ರಾಂತಿಯನ್ನು ಕೊಡಹಿ. ನೀವು ಪ್ರಕೃತಿಯಲ್ಲ. ನೀವು ದೇಹವಲ್ಲ. ಪ್ರಕೃತಿ ನಿಮ್ಮ ಅಡಿಯಾಳು, ನೀವು ಪ್ರಕೃತಿಯ ಅಡಿಯಾಳಲ್ಲ.”</p>
<p>ಸ್ವಾಮೀಜಿಯ ಈ ಮಾತುಗಳು ಉಂಟುಮಾಡಿದ ಪರಿಣಾಮ ವರ್ಣಿಸಲದಳವಾದದ್ದು. ‘ಮಾನವನು ಪಾಪಿ’ ಎಂಬ ಕ್ರೈಸ್ತ ಮತದ ಮೂಲಭೂತ ತತ್ತ್ವಕ್ಕೆ ಇದು ಸುತ್ತಿಗೆಯೇಟು. ಈ ಮಾತುಗಳನ್ನಾಲಿಸುತ್ತಿದ್ದ ಸಹಸ್ರಾರು ಜನ ದಂಗು ಬಡಿದಂತೆ ಕುಳಿತಿದ್ದರು. ಕ್ರೈಸ್ತಧರ್ಮ ಪ್ರಚಾರಕರಿಗೆ ಮಾತ್ರ ಇದೊಂದು ಮರ್ಮಾಘಾತ. ಏಕೆಂದರೆ ಮಾನವನ್ನು ಪಾಪಿಯೆನ್ನುವುದೇ ಮಹಾಪಾಪವೆಂದಮೇಲೆ, ಅವರು ಪಾಪ ವಿಮೋಚನೆಯ ಭರವಸೆಯನ್ನು ನೀಡುವುದಾದರೂ ಯಾರಿಗೆ ! ಅಲ್ಲದೆ ಸ್ವಾಮೀಜಿ ಆಡುತ್ತಿದ್ದ ಪ್ರತಿಯೊಂದು ಮಾತೂ ಕೇವಲ ತರ್ಕದ ಆಧಾರದ ಮೇಲೆ ನಿಂತಂತೆ, ಅಥವಾ ಯಾವುದೋ ಮತವನ್ನು ಸಮರ್ಥಿಸಿಕೊಳ್ಳುವುದಕ್ಕಾಗಿ ಆಡಿದಂತೆ ತೋರುತ್ತಿರಲಿಲ್ಲ. ಬದಲಾಗಿ ಅವು ಅವರ ಅನುಭವದ ಆಳದಿಂದ ಮೂಡಿಬರುತ್ತಿರುವು ದೆಂಬುದು ಸ್ಪಷ್ಟವಾಗಿ ತೋರುತ್ತಿತ್ತು.</p>
<p>ವೇದಾಂತದ ಅದ್ವೈತವಾದವನ್ನು ಸ್ಫುಟವಾಗಿ ವಿವರಿಸಿದ ಬಳಿಕ ಸ್ವಾಮೀಜಿ, ಯಾವಾಗಲೂ ಹಿಂದೂಧರ್ಮದ ಬಗ್ಗೆ ಪಾಶ್ಚಾತ್ಯರ ತಲೆ ತಿನ್ನುವ ಒಂದು ಪ್ರಶ್ನೆಯನ್ನು ಕೈಗೆತ್ತಿಕೊಂಡರು. ‘ಇದೆಲ್ಲ ಸರಿಯೇ; ಆದರೆ ಈ ಹಿಂದೂಧರ್ಮವು ಬಹುದೇವತಾ ಉಪಾಸನೆಯನ್ನು ಅನು ಮೋದಿಸುತ್ತದಲ್ಲ? ಒಬ್ಬನೇ ದೇವರೆಂದ ಮೇಲೆ ಅಷ್ಟೊಂದು ಬಗೆಯ, ಅಷ್ಟೊಂದು ಚಿತ್ರ ವಿಚಿತ್ರವಾದ ದೇವತೆಗಳೇಕೆ?’ ಇದಕ್ಕುತ್ತರವಾಗಿ ಸ್ವಾಮೀಜಿ, ಕೆಳಮಟ್ಟದ ಧಾರ್ಮಿಕ ಭಾವನೆಗಳ ಮತ್ತು ಉಪಾಸನೆಗಳ ಆವಶ್ಯಕತೆಯನ್ನು ಮನೋವಿಜ್ಞಾನದ ಆಧಾರದ ಮೇಲೆ ವಿವರಿಸಿದರು. ವಿಗ್ರಹವು ದೈವತ್ವದ ಚಿಹ್ನೆಯಾದಾಗ, ಆ ಪೂಜೆಯು ‘ವಿಗ್ರಹಾರಾಧನೆ’ ಎನ್ನಿಸಿಕೊಳ್ಳಲಾರದು. ಅಲ್ಲದೆ, ಹಿಂದೂಗಳ ಪಾಲಿಗೆ ಧರ್ಮದ ಸಾರವಡಗಿರುವುದು ಯಾವುದೋ ಒಂದು ತತ್ತ್ವವನ್ನು ಕೇವಲ ಅಂಗೀಕರಿಸುವುದರಲ್ಲಿ ಅಥವಾ ನಿರಾಕರಿಸುವುದರಲ್ಲಿ ಅಲ್ಲ. ಧರ್ಮವೆಂದರೆ ಅದೊಂದು ಅನುಭವ, ಸಾಕ್ಷಾತ್ಕಾರ. ಆದ್ದರಿಂದ ರೂಪಗಳು, ಚಿಹ್ನೆಗಳು, ಆಚರಣೆಗಳೆಲ್ಲವೂ ಆಧ್ಯಾತ್ಮಿಕ ಶೈಶವದಲ್ಲಿ ವ್ಯಕ್ತಿಯ ಬೆಳವಣಿಗೆಗೆ ಸಾಧನಗಳಷ್ಟೆ. ಮತ್ತು ಮತಗಳ ವಿವಿಧತೆಯ ಹಿಂದೆ ಏಕತೆಯೊಂದಿದೆ ಎಂಬ ಸತ್ಯವನ್ನು ಸಾಕ್ಷಾತ್ಕರಿಸಿಕೊಂಡಿರುವ ಸ್ವಾಮೀಜಿ, ಭಗವದ್ಗೀತೆಯ ಮಾತೊಂದನ್ನು ಉದಾಹರಿಸಿ ಅದನ್ನು ವಿವರಿಸಿದರು. ಬಳಿಕ ತಮ್ಮ ಉಪನ್ಯಾಸದ ಉಪಸಂಹಾರ ದಲ್ಲಿ ವಿಶ್ವಧರ್ಮದ (ಜಗತ್ತಿನ ಎಲ್ಲ ಜನರೂ ಸ್ವೀಕರಿಸಲು ಯೋಗ್ಯವಾದಂತಹ ಧರ್ಮದ) ಆದರ್ಶವನ್ನು ಮುಂದಿಟ್ಟರು ;</p>
<p>“ಈ ಜಗತ್ತಿನಲ್ಲಿ ವಿಶ್ವಧರ್ಮ ಎನ್ನಿಸಿಕೊಳ್ಳುವಂಥದೇನಾದರೂ ಇರಬೇಕಾದರೆ ಅದು ದೇಶ- ಕಾಲಗಳ ಮಿತಿಯನ್ನು ಮೀರಿರಬೇಕು. ಅದು ತಾನೂ ಅನಂತವಾಗಿರಬೇಕಲ್ಲದೆ, ಅನಂತನಾದ ಭಗವಂತನನ್ನು ಸಾರಬೇಕು. ಆ ಧರ್ಮಭಾಸ್ಕರನ ಬೆಳಕು ಕೃಷ್ಣನ ಅನುಯಾಯಿಗಳ ಮೇಲೆ, ಕ್ರಿಸ್ತನ ಅನುಯಾಯಿಗಳ ಮೇಲೆ, ಪಾಪಿಗಳ ಮೇಲೆ, ಪುಣ್ಯವಂತರ ಮೇಲೆ–ಎಲ್ಲರ ಮೇಲೂ ಒಂದೇ ಸಮನಾಗಿ ಬೀಳಬೇಕು. ಅದು ವೈದಿಕವಾಗಲಿ, ಮಹಮದೀಯವಾಗಲಿ, ಬೌದ್ಧವಾಗಲಿ ಅಥವಾ ಕ್ರೈಸ್ತವಾಗಲಿ ಆಗಿರದೆ, ಇವೆಲ್ಲದರ ಸಮಗ್ರೀಕರಣವಾಗಿರಬೇಕು. ಸುಧಾರಣೆ ಅಥವಾ ಅಭಿವೃದ್ಧಿಗೆ ಅಪಾರ ಅವಕಾಶವನ್ನು ಹೊಂದಿರಬೇಕು. ಅದು ಪಶುಸದೃಶ ಕಾಡುಜನರಿಂದ ಹಿಡಿದು, ಹೃದಯ-ಬುದ್ಧಿಗಳ ತುತ್ತತುದಿಗೇರಿ ಸಾಮಾನ್ಯ ಮಾನವತೆಯ ಮೇರೆಯನ್ನೇ ಮೀರಿ ರುವ ಮಹಾಮಾನವರವರೆಗೆ ಸರ್ವರಿಗೂ ಆಶ್ರಯವನ್ನೀಯುವಂಥದಾಗಿರಬೇಕು. ಅದು ತನ್ನ ನೈಜ ದಿವ್ಯಸ್ವರೂಪವನ್ನು ಕಂಡುಕೊಳ್ಳುವಂತೆ ಮಾಡುವಲ್ಲಿ ಆ ಧರ್ಮದ ವಿಶಾಲ ಪರಿಧಿಯು ಕೇಂದ್ರೀಕೃತವಾಗಿರಬೇಕು. ಅಂತಹ ಧರ್ಮವೊಂದನ್ನು ಕೊಡಿ ; ಆಗ ಜಗತ್ತಿನ ರಾಷ್ಟ್ರಗಳೆಲ್ಲವೂ ಅದನ್ನು ಅನುಸರಿಸುವುವು.”</p>
<p>ಹಿಂದೂಧರ್ಮದ ಕುರಿತಾದ ತಮ್ಮ ಉಪನ್ಯಾಸದಲ್ಲಿ ಸ್ವಾಮೀಜಿ, ವಿಶ್ವಧರ್ಮವೊಂದರ ಲಕ್ಷಣಗಳನ್ನು ವಿವರಿಸುವಲ್ಲಿ ಒಂದು ಮುಖ್ಯ ಉದ್ದೇಶವಿತ್ತು. ಕ್ರೈಸ್ತ ಧರ್ಮವು ವಿಶ್ವಧರ್ಮ ವಾಗಬಲ್ಲ ಶ್ರೇಷ್ಠತಮ ಧರ್ಮವೆಂದೂ ಇತರರು ಅದನ್ನು ಸ್ವೀಕರಿಸಿ ಧನ್ಯರಾಗಬೇಕೆಂದೂ ಮನದಟ್ಟು ಮಾಡಿಸುವುದಕ್ಕಾಗಿ ಕ್ರೈಸ್ತಧರ್ಮಪ್ರಚಾರಕರು ಚತುರೋಪಾಯಗಳನ್ನೂ ಪ್ರಯೋಗಿ ಸುತ್ತ, ಶಕ್ತಿಮೀರಿ ಪ್ರಚಾರ ಮಾಡುತ್ತಿದ್ದರು. ಮತ್ತು, ನಾವು ಹಿಂದೆಯೇ ನೋಡಿದಂತೆ, ಸರ್ವ ಧರ್ಮ ಸಮ್ಮೇಳನದ ಹಿಂದೆಯೂ ಇದೇ ಉದ್ದೇಶ ಬಹುಮಟ್ಟಿಗೆ ಕೆಲಸ ಮಾಡಿತ್ತು. ಆದ್ದರಿಂದ ಸ್ವಾಮೀಜಿ ತಮ್ಮ ಉಪನ್ಯಾಸದಲ್ಲಿ ನಿಜವಾದ ವಿಶ್ವಧರ್ಮದ ಲಕ್ಷಣಗಳನ್ನು ವಿವರಿಸುವುದರ ಮೂಲಕ, ಆ ಘೋಷಣೆಯ ಪೊಳ್ಳುತನವನ್ನು ಬಯಲಿಗೆಳೆದರು. ಬಳಿಕ ತಮ್ಮ ಮಾತನ್ನು ಮುಕ್ತಾಯಗೊಳಿಸುತ್ತ, ಸಮ್ಮೇಳನಕ್ಕೆ ಕಾರಣರಾದವರನ್ನು ಅಭಿನಂದಿಸಿದರು :</p>
<p>“ಅಶೋಕನ ಆಸ್ಥಾನ ಮುಖ್ಯವಾಗಿ ಬೌದ್ಧ ಸಮಿತಿಯಾಯಿತು. ಅಕ್ಬರನದು ಕಾರ್ಯತಃ ಇದಕ್ಕಿಂತ ಹೆಚ್ಚು ವಿಸ್ತಾರವಾಗಿದ್ದರೂ ಅದೊಂದು ಚಾವಡಿಯ ಚರ್ಚಾಕೂಟವಾಯಿತಷ್ಟೆ. ಆದರೆ ಭಗವಂತ ಸರ್ವಧರ್ಮಗಳಲ್ಲೂ ಇದ್ದಾನೆ ಎಂಬುದನ್ನು ಜಗತ್ತಿನ ಮೂಲೆಮೂಲೆಗೆ ಸಾರಿದ ಕೀರ್ತಿ ಅಮೆರಿಕೆಯದಾಯಿತು.</p>
<p>“ಯಾರು ಹಿಂದೂಗಳ ಬ್ರಹ್ಮವೊ, ಜರತುಷ್ಟ್ರೀಯರ ಅಹುರ ಮಸ್ದನೊ, ಬೌದ್ಧರ ಬುದ್ಧನೊ, ಯಹೂದ್ಯರ ಜೆಹೋವನೊ, ಕ್ರೈಸ್ತರ ‘ಸ್ವರ್ಗದಲ್ಲಿರುವ ತಂದೆ’ಯೊ ಅವನು ನಿಮಗೆ ಈ ಘನ ಉದ್ದೇಶವನ್ನು ಅನುಷ್ಠಾನಗೊಳಿಸಲು ಶಕ್ತಿಯನ್ನೀಯಲಿ . . . ಪೂರ್ವ ದಿಗಂತದಲ್ಲಿ ಧರ್ಮ ನಕ್ಷತ್ರವುದಿಸಿತು ; ಸ್ಥಿರಗತಿಯಿಂದ ಅದು ಪಶ್ಚಿಮದೆಡೆಗೆ ಪಯಣಿಸಿತು ; ಕೆಲವೊಮ್ಮೆ ಮಸಕಾ ಗುತ್ತ ಕೆಲವೊಮ್ಮೆ ಪ್ರಖರವಾಗುತ್ತ ಜಗತ್ತನ್ನು ಪ್ರದಕ್ಷಿಣೆ ಮಾಡಿ, ಈಗ ಅದು ಮತ್ತೊಮ್ಮೆ ಅದೇ ಪೂರ್ವದ ಪೆಸಿಫಿಕ್ (ಶಾಂತ) ಸಾಗರದ ದಿಗಂತದಲ್ಲಿ, ಹಿಂದಿಗಿಂತಲೂ ಸಾಸಿರಮಡಿ ಪ್ರಕಾಶಯುಕ್ತವಾಗಿ ಉದಿಸುತ್ತಿದೆ.”</p>
<p>“ಭಲೆ ಕೊಲಂಬಿಯ ! ಸ್ವಾತಂತ್ರ್ಯದ ತಾಯ್ನಾಡೇ ! ನಾಗರಿಕತೆಯ ಮುಂಚೂಣಿಯಲ್ಲಿ ಸಮನ್ವಯ ಧ್ವಜವನ್ನು ಹಿಡಿದು ಮುನ್ನಡೆಯುವ ಮಹಾಕಾರ್ಯ ನಿನ್ನ ಪಾಲಿನದಾಯಿತು ; ನೆರೆಯವರ ರಕ್ತದಲ್ಲಿ ಕೈಯದ್ದದ, ನೆರೆಯವರನ್ನು ದೋಚುವುದೇ ಶ್ರೀಮಂತನಾಗಲು ಅತಿ ಸುಲಭದ ಉಪಾಯ ಎಂಬ ಮಾರ್ಗವನ್ನು ಅನುಸರಿಸದ, ನಿನ್ನ ಪಾಲಿನದಾಯಿತು.”</p>
<p>ಹಿಂದೂಧರ್ಮವನ್ನು ಕುರಿತು ಸ್ವಾಮೀಜಿ ಮಾಡಿದ ಈ ಉಪನ್ಯಾಸವು ಸಮಸ್ತ ಧರ್ಮಗಳ ಇತಿಹಾಸದಲ್ಲೇ ಅತ್ಯಂತ ಪರಿಣಾಮಕಾರಿಯಾದ ಭವಿಷ್ಯವಾಣಿಯಾಗಿತ್ತು ಎಂದರೆ ಅತಿಶಯೋಕ್ತಿ ಯಾಗಲಾರದು. ಮಾನವತ್ವದ ಏಕತೆ ಹಾಗೂ ದೈವತ್ವಗಳನ್ನು ಅದು ಎತ್ತಿತೋರಿತು. ಈ ಉಪನ್ಯಾಸದಲ್ಲಿ ಟೀಕೆಯ ದನಿಯಾಗಲಿ ಎದುರುಹಾಕಿಕೊಳ್ಳುವ ಗುಣವಾಗಲಿ ಇರಲಿಲ್ಲ. ಅದು ಎಷ್ಟೋ ಮತಗಳ ನಂಬಿಕೆಗಳಿಗೆ ವಿರುದ್ಧವಾದ ದಾರಿಯನ್ನೂ ಹಿಡಿಯಿತಾದರೂ ಆ ಯಾವುದರ ಮೇಲೂ ಅದು ಆಕ್ರಮಣ ಮಾಡಲಿಲ್ಲ. ಸ್ವಾಮೀಜಿ ನೀಡಿದ ‘ವಿಶ್ವಧರ್ಮ’ವು ತನ್ನ ಹೊಸತನ ದಿಂದ ಎಲ್ಲರನ್ನೂ ಬೆರಗುಗೊಳಿಸುವಂತಿದ್ದು, ಮತಭ್ರಾಂತತೆಯ ಮೂಲಕ್ಕೇ ಕುಠಾರದೇಟನ್ನು ಹಾಕಿತ್ತು.</p>
<p>ಸ್ವಾಮೀಜಿ ಅಧಿಕಾರವಾಣಿಯಿಂದ ಮಾತನಾಡಿದರು ; ಏಕೆಂದರೆ ಅವರೊಬ್ಬ ಸಿದ್ಧಪುರುಷರು. ಇತರ ಮತೀಯರು ಕೇವಲ ತಮ್ಮ ಮತವೇ ಸರಿಯೆಂಬ ಕುರುಡುನಂಬಿಕೆಯನ್ನೇ ಪಟ್ಟಾಗಿ ಹಿಡಿದು ಕುಳಿತಿದ್ದರೆ ಸ್ವಾಮೀಜಿ ತಮ್ಮ ನೇರ ಸಾಕ್ಷಾತ್ಕಾರದ ಬಲದಿಂದ ಉಚ್ಚ ಆಧ್ಯಾತ್ಮಿಕ ಸತ್ಯವನ್ನು ಬೋಧಿಸಿದರು. ಹೀಗೆ ಅವರ ಮೂಲಕ ಸಮಸ್ತ ಆಧ್ಯಾತ್ಮಿಕತೆಯ ಭಾವಪ್ರಕಾಶವು ಸಭೆಯ ಮೇಲೆ ಚಿರಮುದ್ರಿತವಾಯಿತು. ಸರ್ವಧರ್ಮಗಳ ಪ್ರತಿನಿಧಿಗಳಿಂದ ಕೂಡಿದ ಆ ಸಮಸ್ತ ಸಭೆಯೇ ಅವರನ್ನು ನವನೂತನ ಧಾರ್ಮಿಕ ಚಿಂತನೆಯ ಪ್ರವರ್ತನಾಚಾರ್ಯರೆಂದು ಉತ್ಸಾಹ ದಿಂದ ಉದ್ಘೋಷಿಸಿತು.</p>
<p>ಆದರೆ ಈ ಮೂಲಕ ಅವರಿಂದ ನಿಜಕ್ಕೂ ಅತಿ ದೊಡ್ಡ ಸೇವೆ ಸಂದದ್ದು ಭಾರತಕ್ಕೆ. ಹೇಗೆಂದರೆ, ತಮ್ಮ ಧರ್ಮದಲ್ಲಿರುವ ಯಾವ ಏಕತೆಯು ಹಿಂದೂಗಳಿಗೇ ಇನ್ನೂ ಗೋಚರಿಸಿರಲಿಲ್ಲವೋ ಅಂತಹ ಭಾರತೀಯ ಆದರ್ಶಗಳ ಏಕತೆಯನ್ನು ತಿಳಿಸಿಕೊಡುವುದರ ಮೂಲಕ ಹಿಂದೂ ಜೀವನಾದರ್ಶಕ್ಕೆ ಒಂದು ಗೌರವವನ್ನು ತಂದುಕೊಟ್ಟರು. ಇನ್ನೂ ನಿಶ್ಚಿತವಾಗಿ ಹೇಳಬೇಕೆಂದರೆ ಸ್ವಾಮೀಜಿಯ ಉಪನ್ಯಾಸದಲ್ಲಿ ಹಿಂದೂಧರ್ಮಕ್ಕೆ ಅವರ ಪ್ರಧಾನ ಕೊಡುಗೆಯಾಗಿ ಮೈದಾಳಿ ದ್ದೆಂದರೆ ಇವು–ಮೊದಲನೆಯದಾಗಿ, ಪುರಾತನ ಹಿಂದೂದರ್ಶನಗಳ ತಾತ್ವಿಕ ಹಾಗೂ ಧಾರ್ಮಿಕ ಸಮನ್ವಯ ; ಎರಡನೆಯದಾಗಿ, ಅತ್ಯಂತ ಕೆಳಮಟ್ಟದಿಂದ ಹಿಡಿದು ಅತ್ಯುನ್ನತ ಮಟ್ಟದವರೆಗಿನ ಎಲ್ಲ ಬಗೆಯ ಧಾರ್ಮಿಕ ಆಚರಣೆಗಳನ್ನೂ ತನ್ನಲ್ಲಿ ಒಳಗೊಳ್ಳುವ ವಿಶ್ವಧರ್ಮದ ಕುರಿತಾದ ದರ್ಶನ ; ಮೂರನೆಯದಾಗಿ, ತಮ್ಮ ಪಾಂಡಿತ್ಯಪೂರ್ಣ ಆಧ್ಯಾತ್ಮಿಕ ವ್ಯಾಖ್ಯಾನದಿಂದ ಅವರು ಪಾಶ್ಚಾತ್ಯ ಜಗತ್ತಿನ ಉಜ್ವಲ ಚಿಂತಕರ ಹಾಗೂ ಮತಧರ್ಮ ಶಾಸ್ತ್ರಜ್ಞರ ಮಧ್ಯದಲ್ಲಿ ಹಿಂದೂ ಧರ್ಮಕ್ಕೆ ಗಳಿಸಿಕೊಟ್ಟ ಘನ ಗೌರವಯುತ ಸುಸ್ಥಿರಸ್ಥಾನ. ಈ ಉಪನ್ಯಾಸದ ಕುರಿತಾಗಿ ಸೋದರಿ ನಿವೇದಿತೆ ಹೇಳುತ್ತಾಳೆ : “ಸ್ವಾಮೀಜಿ ಸರ್ವಧರ್ಮಸಮ್ಮೇಳನದ ಮುಂದೆ ಮಾಡಿದ ಈ ಉಪನ್ಯಾಸದ ಕುರಿತಾಗಿ ಹೀಗೆ ಹೇಳಬಹುದು : ಅವರು ಮಾತನಾಡಲು ಪ್ರಾರಂಭಿಸಿದಾಗ ಅದು ‘ಹಿಂದೂಗಳ ಧಾರ್ಮಿಕ ಭಾವನೆಗಳು’ ಎಂಬ ವಿಷಯವನ್ನು ಕುರಿತಾಗಿತ್ತು. ಆದರೆ ಅವರು ತಮ್ಮ ಮಾತನ್ನು ಮುಗಿಸಿದಾಗ ಹಿಂದೂಧರ್ಮವೇ ಸೃಷ್ಟಿಯಾಗಿತ್ತು.”</p>
<p>ಹಿಂದೂಧರ್ಮದ ಕುರಿತು ಉಪನ್ಯಾಸ ಮಾಡಿದ ಮರುದಿನ (ಸೆಪ್ಟೆಂಬರ್ ೨ಂರಂದು) ಸ್ವಾಮೀಜಿ ಒಂದು ಚಿಕ್ಕ ಭಾಷಣ ಮಾಡಿ ‘ಧರ್ಮಕ್ಕಲ್ಲ ಭರತಖಂಡದಲ್ಲಿ ಬರಗಾಲ’ ಎಂಬು ದನ್ನು ಸ್ಪಷ್ಟಪಡಿಸಿದರು. ಈ ಸಂದರ್ಭದಲ್ಲಿ ಮಾತನಾಡುತ್ತ ಅವರೆಂದರು :</p>
<p>“ಕ್ರೈಸ್ತರು ಸದ್ವಿಮರ್ಶೆಗೆ ಸಿದ್ಧರಾಗಿರಬೇಕು. ನಿಮ್ಮಲ್ಲಿರುವ ಒಂದೆರಡು ಲೋಪದೋಷ ಗಳನ್ನು ತೋರಿಸಿಕೊಟ್ಟರೆ ನನ್ನನ್ನು ಮನ್ನಿಸುವಿರೆಂದು ನಂಬುತ್ತೇನೆ. ನೀವು ಕ್ರೈಸ್ತರು, ಭಾರತೀಯ ‘ಅನಾಗರಿಕ’ರ ಆತ್ಮದ ರಕ್ಷಣೆಯ ಸಲುವಾಗಿ ಪಾದ್ರಿಗಳನ್ನು ಕಳಿಸುತ್ತೀರಿ. ಆದರೆ ಹೊಟ್ಟೆಗಿಲ್ಲದೆ ಸಾಯುವವರ ದೇಹದ ಸಂರಕ್ಷಣೆಯನ್ನೇಕೆ ಮಾಡಲು ಪ್ರಯತ್ನಿಸುವುದಿಲ್ಲ ? (ಕರತಾಡನ.) ಭಾರತದಲ್ಲಿ ಭಯಂಕರ ಬರಗಾಲದಲ್ಲಿ ಲಕ್ಷಾಂತರ ಜನರು ಹಸಿವೆಯಿಂದ ಸತ್ತರು. ಕ್ರೈಸ್ತರಾದ ನೀವು ಅವರಿಗಾವ ಸಹಾಯವನ್ನೂ ಮಾಡಲಿಲ್ಲ. ಆದರೆ ಭಾರತದಲ್ಲಿ ಎಲ್ಲೆಲ್ಲಿಯೂ ಇಗರ್ಜಿ ಗಳನ್ನು ಮಾತ್ರ ಕಟ್ಟುತ್ತೀದ್ದೀರಿ. ಕ್ರೈಸ್ತ ಮಿಷನರಿಗಳು ಹಿಂದೂಗಳಿಗೆ ನವಜೀವನವನ್ನು ಕೊಡು ತ್ತೇವೆ ಎಂದು ಬರುತ್ತಾರೆ. ಆದರೆ ಯಾವ ಷರತ್ತಿನ ಮೇಲೆ ? ಹಿಂದೂಗಳು ತಮ್ಮ ಸ್ವಧರ್ಮ ವನ್ನು ತ್ಯಜಿಸಿ ಕ್ರೈಸ್ತರಾಗಬೇಕು ! ಇದು ಸರಿಯೆ ? ಭ್ರಾತೃತ್ವದ ಅರ್ಥವನ್ನು ತೋರಿಸಿಕೊಡ ಬೇಕೆಂದು ನಿಮಗೆ ಇಚ್ಛೆಯಿದ್ದರೆ, ಒಬ್ಬ ಹಿಂದುವು ತನ್ನ ಧರ್ಮಕ್ಕೆ ನಿಷ್ಠಾವಂತನಾಗಿದ್ದರೂ ಅವನನ್ನು ಹೆಚ್ಚು ಕರುಣೆಯಿಂದ ನೋಡಿ. ಸರಿಯಾಗಿ ಒಂದು ತುತ್ತು ಅನ್ನವನ್ನು ಸಂಪಾದಿಸಿ ಕೊಳ್ಳುವುದು ಹೇಗೆ ಎಂಬುದನ್ನು ಕಲಿಸಿಕೊಡಲು ಅವರಲ್ಲಿಗೆ ನಿಮ್ಮ ಮಿಷನರಿಗಳನ್ನು ಕಳಿಸಿ ಕೊಡಿ. ಅಸಂಬದ್ಧ ತಾತ್ವಿಕತೆಯನ್ನು ಬೋಧಿಸುವುದಕ್ಕಲ್ಲ. (ಭಾರೀ ಕರತಾಡನ.)”</p>
<p>ಇಷ್ಟು ಹೇಳಿ ಸ್ವಾಮೀಜಿ ತಮ್ಮ ಆರೋಗ್ಯ ಅಷ್ಟು ಸರಿಯಿಲ್ಲದ್ದರಿಂದ ತಾವಿನ್ನು ವಿಶ್ರಮಿಸಲು ಸಭಿಕರ ಅನುಮತಿ ಬೇಡಿದರು. ಆದರೆ ಮತ್ತೆ ಕರತಾಡನ ಹಾಗೂ “ಮುಂದುವರಿಸಿರಿ !” ಎಂಬ ಕೂಗುಗಳು ಕೇಳಿಬಂದದ್ದರಿಂದ ತಮ್ಮ ಮಾತನ್ನು ಮುಂದುವರಿಸಿದರು :</p>
<p>“ನಾನು ಭಿಕ್ಷುಕರೆಂದು ಕರೆಯಲ್ಪಟ್ಟಿರುವ ಸಂನ್ಯಾಸಿಗಳ ವರ್ಗಕ್ಕೆ ಸೇರಿದವನು. ಆದರೆ ಅದು ನನ್ನ ಜೀವನದ ಒಂದು ಹೆಮ್ಮೆಯ ವಿಚಾರ. ಆ ಅರ್ಥದಲ್ಲಿ ‘ಕ್ರಿಸ್ತನಂತಹ’ ಜೀವನವನ್ನು ನಡೆಸಲು ನಾನು ಹೆಮ್ಮೆ ಪಡುತ್ತೇನೆ. ಇಂದು ನನಗೇನು ದೊರಕುತ್ತದೆಯೋ ಅದನ್ನು ತಿನ್ನುತ್ತೇನೆ. ನಾಳಿನ ಬಗ್ಗೆ ಚಿಂತಿಸುವುದೇ ಇಲ್ಲ. ಇದೇ ವೇದಿಕೆಯ ಮೇಲೆ ಕುಳಿತ ಕೆಲವು ಮಹನೀಯರು ನನ್ನ ಮಾತಿನ ಸತ್ಯತೆಯನ್ನು ಪ್ರಮಾಣೀಕರಿಸಬಲ್ಲರು. ನಾನು ಭಗವಂತನ ಸಲುವಾಗಿ ಒಬ್ಬ ಭಿಕ್ಷುಕನಾಗಿರಲು ಹೆಮ್ಮೆ ಪಡುತ್ತೇನೆ. ಭಾರತದಲ್ಲಿ, ಯಾವುದನ್ನೇ ಆಗಲಿ ಧನಾರ್ಜನೆಗಾಗಿ ಬೋಧಿಸುವುದು ತುಚ್ಛವೆಂದು ಪರಿಗಣಿಸಲ್ಪಡುತ್ತದೆ. ಆದರೆ ಹಣಕ್ಕಾಗಿ ಧರ್ಮವನ್ನು ಬೋಧಿಸು ವುದಂತೂ ಎಂತಹ ಅವಮಾನವೆಂದರೆ, ಯಾರಾದರೂ ಹಾಗೆ ಮಾಡಿದರೆ ಅವನ ಮುಖದ ಮೇಲೆ ಉಗುಳಿ, ಜಾತಿಯಿಂದ ಬಹಿಷ್ಕಾರ ಹಾಕುತ್ತಾರೆ . . . ಆದರೆ ಭಾರತದ ಈ ಸಂನ್ಯಾಸಿ ಗಳನ್ನೆಲ್ಲ ಒಗ್ಗೂಡಿಸಲು ಸಾಧ್ಯವಾದರೆ ಅದ್ಭುತವಾದ ಶಕ್ತಿಯ ಮೂಲವೊಂದನ್ನು ನಿರ್ಮಿಸಿ ದಂತಾಗುತ್ತದೆ. ಸಮಾಜವನ್ನು ಪುನಶ್ಚೇತನಗೊಳಿಸಲು ಈ ಶಕ್ತಿಯನ್ನು ಬಳಸಬಹುದು. ನಾನು ಅದನ್ನು ಒಗ್ಗೂಡಿಸಲು ಪ್ರಯತ್ನಿಸಿದೆ. ಆದರೆ ಹಣದ ಕೊರತೆಯಿಂದಾಗಿ ಅದರಲ್ಲಿ ವಿಫಲನಾದೆ. ಬಹುಶಃ ನನಗೆ ಬೇಕಾದ ಸಹಾಯವು ಅಮೆರಿಕೆಯಲ್ಲಿ ದೊರಕಬಹುದು.”</p>
<p>ಹೀಗೆಂದ ಸ್ವಾಮೀಜಿ ನಸುನಗುತ್ತ ನುಡಿದರು : “ಆದರೆ ಕ್ರೈಸ್ತಧರ್ಮೀಯರಿಂದ ‘ಅನಾಗರಿಕ’ ನೊಬ್ಬ ಯಾವುದೇ ಸಹಾಯ ಪಡೆಯುವುದು ಎಷ್ಟು ಕಷ್ಟದ್ದೆಂಬುದು ನಿಮಗೆಲ್ಲ ತಿಳಿದೇ ಇದೆ! (ಭಾರೀ ಕರತಾಡನ.) ಆದರೂ ಸ್ವಾತಂತ್ರ್ಯದ ತವರೂರೆನಿಸಿದ ಈ ದೇಶದ ಬಗ್ಗೆ ನಾನು ಬಹಳಷ್ಟು ಕೇಳಿರುವುದರಿಂದ ನಿರಾಶನಾಗಿಲ್ಲ . . . ”</p>
<p>ಹೀಗೆ ಹೇಳಿ ಸ್ವಾಮೀಜಿ, ತಮ್ಮ ಮಾತನ್ನು ಮುಕ್ತಾಯಗೊಳಿಸಲು ನೋಡಿದರು. ಆದರೆ ಮತ್ತೆ ಸಭಿಕರು ಹಷೋದ್ಗಾರ ಮಾಡಿ, ಮಾತನ್ನು ಮುಂದುವರಿಸುವಂತೆ ಕೇಳಿಕೊಂಡರು. ಆಗ ಸ್ವಾಮೀಜಿ ವಿಧಿಯಿಲ್ಲದೆ ಜನರ ಒತ್ತಾಯಕ್ಕೆ ಮಣಿದು, ಭಾಷಣವನ್ನು ಮುಂದುವರಿಸಿ ಪುನರ್ಜನ್ಮ ಸಿದ್ಧಾಂತವನ್ನು ವಿವರಿಸಿದರು.</p>
<p>ಹಿಂದೆಯೇ ಹೇಳಿದಂತೆ, ಸರ್ವಧರ್ಮ ಸಮ್ಮೇಳನದ ಮುಖ್ಯ ಸಭೆಯಲ್ಲಿ ಮಾತ್ರವಲ್ಲದೆ, ಅದರ ವೈಜ್ಞಾನಿಕ ವಿಭಾಗದಲ್ಲೂ ಸ್ವಾಮೀಜಿ ಹಲವಾರು ಉಪನ್ಯಾಸಗಳನ್ನು ಕೊಟ್ಟರು. ವೈಜ್ಞಾನಿಕ ವಿಭಾಗದ ಅಧ್ಯಕ್ಷರಾಗಿದ್ದ ಮರ್ವಿನ್ ಮಾರಿ ಸ್ನೆಲ್​ರವರು ಸ್ವಾಮೀಜಿಯ ಆತ್ಮೀಯ ಗೆಳೆಯರೂ ಹಿಂದೂಧರ್ಮದ ನಿಷ್ಠಾವಂತ ಪ್ರತಿಪಾದಕರೂ ಆದರು. ಈ ವಿಭಾಗದ ಸಭೆಯನ್ನುದ್ದೇಶಿಸಿ ಸ್ವಾಮೀಜಿ ಸೆ. ೨೨ರಂದು ಮೊದಲ ಬಾರಿ ಮಾತನಾಡಿದರು. ವಿಷಯ : “ಸಾಂಪ್ರದಾಯಿಕ ಹಿಂದೂಧರ್ಮ ಹಾಗೂ ವೇದಾಂತತತ್ತ್ವ.” ಎಂದಿನಂತೆ ಅವರ ಭಾಷಣಕ್ಕೆ ಜನ ಕಿಕ್ಕಿರಿದಿದ್ದರು. ಭಾಷಣ ಮುಗಿದ ಮೇಲೆ ಸಭಿಕರು ನೂರಾರು ಪ್ರಶ್ನೆಗಳನ್ನು ಹಾಕಿದರು. ಅವುಗಳನ್ನೆಲ್ಲ ಸ್ವಾಮೀಜಿ ಅದ್ಭುತ ಕೌಶಲದಿಂದ ಹಾಗೂ ಅತ್ಯಂತ ಸರಳವಾದ ರೀತಿಯಲ್ಲಿ ಉತ್ತರಿಸಿದರು. ಅದೇ ದಿನ ಮಧ್ಯಾಹ್ನ ಮತ್ತೆ ಅವರು “ಭಾರತದ ಆಧುನಿಕ ಧರ್ಮಗಳು” ಎಂಬ ವಿಷಯವಾಗಿ ಮಾತನಾಡಿ ದರು. ಸೆ. ೨೫ರ ಮಧ್ಯಾಹ್ನದ ಅಧಿವೇಶನದಲ್ಲಿ “ಹಿಂದೂಧರ್ಮದ ತಿರುಳು” ಎಂಬ ವಿಷಯದ ಬಗ್ಗೆ ಉಪನ್ಯಾಸ ನೀಡಿದರು. ಇವುಗಳಲ್ಲದೆ ಅವರು ಅನೇಕ ಆಶುಭಾಷಣಗಳನ್ನೂ ಮಾಡಿದರು.</p>
<p>ಸೆ. ೨೬ರ ಸಂಜೆ, “ಬೌದ್ಧ ಧರ್ಮಕ್ಕೆ ಬೆಂಬಲವಾಗಿ” ಎಂಬ ವಿಷಯದ ಬಗ್ಗೆ ಚರ್ಚೆ ನಡೆ ಯಿತು. ಈ ವಿಷಯದ ಬಗ್ಗೆ ಮಾತನಾಡಿದ ಸಿಂಹಳದ ಬೌದ್ಧರ ಪ್ರತಿನಿಧಿಯಾದ ಧರ್ಮಪಾಲರು ತಮ್ಮ ಮಾತನ್ನು ಮುಕ್ತಾಯಗೊಳಿಸುವಾಗ, ಬೌದ್ಧಧರ್ಮದ ಬಗ್ಗೆ ತಮ್ಮ ವಿಮರ್ಶೆಗಳನ್ನು ತಿಳಿಸುವಂತೆ ವಿವೇಕಾನಂದರನ್ನು ಪ್ರಾರ್ಥಿಸಿಕೊಂಡರು. ಏಕೆಂದರೆ ಅವರೆಷ್ಟೇ ಆದರೂ ಬೌದ್ಧ ರಲ್ಲದವರಾದ್ದರಿಂದ, ಅವರು ಬೌದ್ಧಧರ್ಮದ ಬಗ್ಗೆ ಪಕ್ಷಪಾತ ತೋರಲಾರರೆಂದು ಧರ್ಮ ಪಾಲರು ಹೇಳಿದರು. ಅದಕ್ಕೊಪ್ಪಿ ಸ್ವಾಮೀಜಿ, ಸಭಿಕರ ಹಷೋದ್ಗಾರದ ನಡುವೆ “ಬೌದ್ಧಧರ್ಮ –ಹಿಂದೂಧರ್ಮಕ್ಕೆ ಪೂರಕ” ಎಂಬ ತಮ್ಮ ಭಾಷಣವನ್ನು ಪ್ರಾರಂಭಿಸಿದರು :</p>
<p>“. . . ನಿಮಗೆ ತಿಳಿದಿರುವಂತೆ ನಾನು ಬೌದ್ಧನಲ್ಲ. ಆದರೂ ನಾನೊಬ್ಬ ಬೌದ್ಧ. ಚೀನಾ, ಜಪಾನ್ ಮತ್ತು ಸಿಂಹಳದ ಜನರು ಬುದ್ಧನನ್ನು ಒಬ್ಬ ಮಹಾಪುರುಷ ನೆಂದು ಪರಿಗಣಿಸಿ ಅವನ ಘನಸಂದೇಶವನ್ನು ಅನುಸರಿಸಿದರೆ, ಭರತಖಂಡ ಅವನನ್ನು ಅವತಾರಪುರುಷ ನೆಂದು ಆರಾಧಿಸು ತ್ತದೆ. ನಾನು ಬೌದ್ಧಧರ್ಮವನ್ನೀಗ ವಿಮರ್ಶಿಸುತ್ತೇನೆ ಎಂದು ನೀವು ಈಗ ತಾನೆ ಕೇಳಿದಿರಿ. ಆದರೆ ನೀವು ಅದರಿಂದ ಇಷ್ಟನ್ನು ಮಾತ್ರ ತಿಳಿದುಕೊಳ್ಳಬೇಕು : ನಾನು ಯಾರನ್ನು ಅವತಾರವೆಂದು ಪೂಜಿಸುತ್ತೇನೆಯೋ ಅಂತಹ ಬುದ್ಧನನ್ನು ಟೀಕಿಸುವ ಗೋಜಿಗೆ ಹೋಗುವುದಿಲ್ಲ. ಆದರೆ ಅವನ ಶಿಷ್ಯರು ಅವನನ್ನು ಚೆನ್ನಾಗಿ ಅರಿತುಕೊಳ್ಳಲಿಲ್ಲವೆಂಬುದು ನಮ್ಮ ಅಭಿಪ್ರಾಯ. ಹಿಂದೂ ಧರ್ಮಕ್ಕೂ ಬೌದ್ಧ ಧರ್ಮಕ್ಕೂ ಇರುವ ಸಂಬಂಧ ಎಂತಹದೆಂದರೆ ಕ್ರೈಸ್ತಧರ್ಮಕ್ಕೂ ಯಹೂದ್ಯಧರ್ಮಕ್ಕೂ ಇರುವ ಸಂಬಂಧದಂತೆ. ಏಸುಕ್ರಿಸ್ತನು ಯಹೂದ್ಯನಾಗಿದ್ದನು, ಬುದ್ಧನು ಹಿಂದುವಾಗಿದ್ದನು. ಯಹೂದ್ಯರು ಕ್ರಿಸ್ತನನ್ನು ತಿರಸ್ಕರಿಸಿದ್ದು ಮಾತ್ರವಲ್ಲದೆ, ಅವನನ್ನು ಶಿಲುಬೆಗೆ ಏರಿಸಿದರು. ಆದರೆ ಹಿಂದುಗಳು ಶಾಕ್ಯಮುನಿಯನ್ನು ದೇವರೆಂದು ಸ್ವೀಕರಿಸಿ ಆರಾಧಿಸಿದರು. ಯಾವುದನ್ನು ಬುದ್ಧನ ಉಪದೇಶವೆಂದು ಭಾವಿಸುತ್ತೇವೆಯೋ ಅದಕ್ಕೂ ಆಧುನಿಕ ಬೌದ್ಧ ಧರ್ಮಕ್ಕೂ ನಾವು ತೋರುವ ವ್ಯತ್ಯಾಸ ಇದು : ಶಾಕ್ಯಮುನಿ ಹೊಸದೇನನ್ನೂ ಬೋಧಿಸಲು ಬರಲಿಲ್ಲ. ಏಸುಕ್ರಿಸ್ತನಂತೆ ಅವನೂ ಪೂರ್ಣಗೊಳಿಸಲು ಬಂದನೆ ಹೊರತು ಧ್ವಂಸ ಮಾಡು ವುದಕ್ಕಲ್ಲ. ಏಸುಕ್ರಿಸ್ತನ ವಿಷಯದಲ್ಲಿ ಆಗ ಅವನನ್ನು ಅರ್ಥಮಾಡಿಕೊಳ್ಳದಿದ್ದವರೆಂದರೆ ಆಗ ಇದ್ದ ಯಹೂದ್ಯರು. ಆದರೆ ಬುದ್ಧನ ವಿಷಯದಲ್ಲಿ ಅವನನ್ನು ಅರಿತುಕೊಳ್ಳದಿದ್ದವರೆಂದರೆ ಅವನ ಅನುಯಾಯಿಗಳೇ. ಹೇಗೆ ತಮ್ಮ ಹಳೆಯ ಒಡಂಬಡಿಕೆಯು <span class="en">(Old Testament)</span> ಕ್ರಿಸ್ತ ನಿಂದ ಪರಿಪೂರ್ಣವಾಯಿತೆಂದು ಯಹೂದ್ಯರು ತಿಳಿಯದೆ ಹೋದರೋ, ಹಾಗೆಯೇ ಹಿಂದೂ ಧರ್ಮದ ಸತ್ಯವು ಬುದ್ಧನಿಂದ ಪರಿಪೂರ್ಣತೆಯನ್ನು ಪಡೆಯಿತು ಎಂಬುದನ್ನು ಬೌದ್ಧರು ತಿಳಿದು ಕೊಳ್ಳಲಿಲ್ಲ . . . .</p>
<p>“ಶಾಕ್ಯಮುನಿಯು ಜಾತಿಮತಗಳ ಕಟ್ಟಳೆಗಳನ್ನೆಲ್ಲ ಮೀರಿದ ಒಬ್ಬ ಸಂನ್ಯಾಸಿಯಾಗಿದ್ದ. ಗುಪ್ತವಾಗಿದ್ದ ವೇದಶಾಸ್ತ್ರಗಳಿಂದ ತತ್ತ್ವವನ್ನು ಹೊರತೆಗೆದು ಜಗತ್ತಿನಲ್ಲಿ ಘಂಟಾಘೋಷವಾಗಿ ಸಾರುವಷ್ಟು ಅವನ ಹೃದಯ ವಿಶಾಲವಾಗಿತ್ತು. ಇದೇ ಅವನ ಮಹಿಮೆ. ಒಬ್ಬ ಲೋಕಗುರುವಿನ ಮಹಾಮಹಿಮೆಯಿರುವುದು, ಅವನು ಪ್ರತಿಯೊಬ್ಬರ ಮೇಲೂ–ಅದರಲ್ಲೂ ಅಜ್ಞಾನಿಗಳ ಹಾಗೂ ದೀನರ ಮೇಲೆ–ತೋರುವ ಸಹಾನುಭೂತಿಯಲ್ಲಿ. ಬುದ್ದನ ಕಾಲದಲ್ಲಿ ಸಂಸ್ಕೃತವು ಜನಸಾಮಾನ್ಯರ ಭಾಷೆಯಾಗಿರಲಿಲ್ಲ ; ಅದು ಕೇವಲ ಪಂಡಿತರ ಭಾಷೆಯಾಗಿತ್ತು. ಬುದ್ಧನ ಕೆಲವು ಬ್ರಾಹ್ಮಣಶಿಷ್ಯರು ಅವನ ಉಪದೇಶಗಳನ್ನು ಸಂಸ್ಕೃತಕ್ಕೆ ಅನುವಾದಿಸಲು ಇಚ್ಛಿಸಿದರು. ಆದರೆ ಬುದ್ಧ ಅದಕ್ಕೊಪ್ಪದೆ ಹೇಳಿದ, “ನಾನು ಬಡವರು ಹಾಗೂ ಜನಸಾಮಾನ್ಯರಿಗಾಗಿ ಅವರ ಭಾಷೆ ಯಲ್ಲೇ ಮಾತನಾಡುತ್ತೇನೆ” ಎಂದು. ಆದ್ದರಿಂದಲೇ ಇಂದಿಗೂ ಅವನ ಉಪದೇಶದ ಬಹು ಪಾಲು ಇರುವುದು ಅಂದಿನ ಪಾಳೀ ಭಾಷೆಯಲ್ಲೇ.</p>
<p>“ಸಿದ್ಧಾಂತಗಳು ಏನೇ ಹೇಳಲಿ, ಎಲ್ಲಿಯವರೆಗೂ ಪ್ರಪಂಚದಲ್ಲಿ ಸಾವು ಎಂಬುದು ಇರು ತ್ತದೆಯೋ, ಮಾನವನ ಹೃದಯದಲ್ಲಿ ದುರ್ಬಲತೆ ಎಂಬುದು ಇರುತ್ತದೆಯೋ, ಎಲ್ಲಿಯವರೆಗೂ ಬಳಲಿದಾಗ ಮಾನವನ ಹೃದಯಾಂತರಾಳದಿಂದ ಒಂದು ಪ್ರಾರ್ಥನೆ ಹೊಮ್ಮುವುದೋ ಅಲ್ಲಿಯ ವರೆಗೂ ದೇವರಲ್ಲಿ ನಂಬಿಕೆಯೆಂಬುದು ಇದ್ದೇ ಇರುತ್ತದೆ. ಬುದ್ಧನ ಅನುಯಾಯಿಗಳು ದೇವರ ಅಸ್ತಿತ್ವವನ್ನೇ ಅಲ್ಲಗಳೆಯುವುದರ ಮೂಲಕ ಅತಿದೊಡ್ಡ ತೊಂದರೆಯನ್ನು ತಂದುಕೊಂಡರು. ತತ್ತ್ವರಂಗದಲ್ಲಿ ಇವರು ವೇದಗಳೆಂಬ ದೊಡ್ಡ ಬಂಡೆಗೆ ಡಿಕ್ಕಿ ಹೊಡೆದರು ; ಅದನ್ನು ಭೇದಿಸ ಲಾರದೆ ಸೋತರು. ಮತ್ತೊಂದು ಕಡೆ, ಎಂದರೆ ಅನುಷ್ಠಾನ ರಂಗದಲ್ಲಿ, ಪ್ರತಿಯೊಬ್ಬ ಸ್ತ್ರೀಪುರುಷನೂ ಪ್ರೀತಿಯಿಂದ ಅಪ್ಪಿಕೊಂಡಿದ್ದ ದೇವರನ್ನು ಕಸಿದುಕೊಂಡರು. ಅದರ ಪರಿಣಾಮ ವಾಗಿ ಬೌದ್ಧಧರ್ಮವು ಭಾರತದಿಂದ ಮಾಯವಾಗಬೇಕಾಯಿತು. ಕಡೆಗೆ, ಬೌದ್ಧಧರ್ಮದ ತವರೂರಾದ ಭರತಖಂಡದಲ್ಲಿ ತಾನು ಬೌದ್ಧನೆಂದು ಹೇಳಿಕೊಳ್ಳುವ ಒಬ್ಬನೂ ಇಲ್ಲದಂತಾ ಯಿತು.</p>
<p>“ಆದರೆ ಬೌದ್ಧಧರ್ಮವನ್ನು ತಿರಸ್ಕರಿಸಿದ್ದರಿಂದ ವೇದಧರ್ಮಕ್ಕೂ ಸ್ವಲ್ಪ ನಷ್ಟವಾಯಿತು. ಬೌದ್ಧಧರ್ಮವು ಜನಸಾಮಾನ್ಯರನ್ನು ಮೇಲೆತ್ತಬೇಕೆಂಬ ಉತ್ಕಟೇಚ್ಛೆಯಿಂದ ಸರ್ವರೆಡೆಗೂ ಸಹಾನುಭೂತಿ ಹಾಗೂ ಕರುಣೆಯನ್ನು ಬೀರಿತ್ತು. ಆಗಿನ ಭರತ ಖಂಡದ ವಿಷಯವಾಗಿ ಗ್ರೀಕ್ ಇತಿಹಾಸಜ್ಞನೊಬ್ಬ ಬರೆದಿದ್ದ–‘ಸುಳ್ಳಾಡುವ ಹಿಂದುವೇ ಗೊತ್ತಿಲ್ಲ. ವ್ಯಭಿಚಾರಿಣಿಯೆಂದು ಕರೆಸಿಕೊಳ್ಳುವ ಹೆಂಗಸೇ ಇಲ್ಲ’ ಎಂದು. ಆದರೆ ಹಿಂದೂ ಸಮಾಜವನ್ನು ಇಂತಹ ಉತ್ತಮ ಸ್ಥಿತಿಗೆ ತಂದ ಸುಧಾರಣೆಗಳೆಲ್ಲ ಕಾಲಕ್ರಮದಲ್ಲಿ ಕಣ್ಮರೆಯಾದುವು . . . </p>
<p>“ಹಿಂದೂಧರ್ಮವು ಬೌದ್ಧಧರ್ಮವಿಲ್ಲದೆ ಬಾಳಲಾರದು. ಬೌದ್ಧಧರ್ಮವೂ ಹಿಂದೂಧರ್ಮ ವಿಲ್ಲದೆ ಬಾಳಲಾರದು. ಆದ್ದರಿಂದ ಇಬ್ಬರ ನಡುವಣ ಭೇದವು ಏನನ್ನು ಎತ್ತಿತೋರಿಸಿದೆ ಎಂಬುದನ್ನು ಗಮನಿಸಿ : ಬ್ರಾಹ್ಮಣರ ಪಾಂಡಿತ್ಯ ಹಾಗೂ ತತ್ತ್ವವಿಲ್ಲದೆ ಬೌದ್ಧರು ನಿಲ್ಲಲಾರರು; ಅಥವಾ ಬುದ್ದದೇವನ ಹೃದಯವಿಲ್ಲದೆ ಬ್ರಾಹ್ಮಣರು ನಿಲ್ಲಲಾರರು. ಬೌದ್ಧರಿಗೂ ಬ್ರಾಹ್ಮಣ ರಿಗೂ ಉಂಟಾದ ಭಿನ್ನಾಭಿಪ್ರಾಯವೆ ಭರತಖಂಡದ ಅವನತಿಗೆ ಕಾರಣ. ಆದ್ದರಿಂದಲೇ ಇಂದು ಭಾರತದಲ್ಲಿ ೩ಂ ಕೋಟಿ ಭಿಕ್ಷುಕರಿರುವುದು ; ಮತ್ತು ಕಳೆದ ಸಾವಿರ ವರ್ಷದಿಂದಲೂ ಅದು ತನ್ನನ್ನು ಗೆದ್ದವರ ಗುಲಾಮರಾಗಿರುವುದು. ಆದ್ದರಿಂದ ಈಗಲಾದರೂ ಬ್ರಾಹ್ಮಣರ ಅದ್ಭುತ ಧೀಶಕ್ತಿಯೊಂದಿಗೆ, ಆ ಮಹಾಗುರುವಾದ ಬುದ್ಧಭಗವಂತನ ಪ್ರೇಮ, ಮತ್ತೊಬ್ಬರಿಗಾಗಿ ಮರುಗುವ ಆ ವಿಶ್ವಾನುಕಂಪ ಶಕ್ತಿ–ಇವುಗಳನ್ನು ಒಂದುಗೂಡಿಸೋಣ.”</p>
<p>ಹೀಗೆ ಸಮ್ಮೇಳನದ ಅಧಿಕೃತ ಸಭೆಗಳಲ್ಲೂ ವೈಜ್ಞಾನಿಕ ವಿಭಾಗದ ಸಭೆಗಳಲ್ಲೂ ಅಲ್ಲದೆ ಸ್ವಾಮೀಜಿ ಶಿಕಾಗೋದ ಇತರ ಹಲವಾರು ಸ್ಥಳಗಳಲ್ಲಿ ಉಪನ್ಯಾಸಗಳನ್ನು ನೀಡಿದರು. ಸೆಪ್ಟೆಂಬರ್ ೨೪ರಂದು ಅವರು ಅಲ್ಲಿನ ‘ಮೂರನೇ ಯುನಿಟೇರಿಯನ್ ಚರ್ಚ್​’ ಎಂಬಲ್ಲಿ ‘ಭಗವತ್ಪ್ರೇಮ’ ಎಂಬ ವಿಷಯವಾಗಿ ಮಾತನಾಡಿದರು. ಮತ್ತು ಸಮ್ಮೇಳನದ ಮತ್ತೊಂದು ಅಂಗವಾದ ‘ವಿಶ್ವ ಧಾರ್ಮಿಕ ಏಕತಾ ಸಭೆ<span class="en">’ (Universal Religious Unity Congress)</span>ಯಲ್ಲೂ ಅವರೊಮ್ಮೆ ಮಾತನಾಡಿದರು. ಈ ಉಪನ್ಯಾಸಗಳೊಂದಿಗೆ, ಅನೇಕ ಸತ್ಕಾರಕೂಟಗಳಲ್ಲೂ ಸಮಾರಂಭ ಗಳಲ್ಲೂ ಅನೌಪಚಾರಿಕ ಭಾಷಣಗಳನ್ನು ಮಾಡಿದರು. ತನ್ಮೂಲಕ ಅವರಿಗೆ ಅಮೆರಿಕದ ಹಾಗೂ ಇತರ ರಾಷ್ಟ್ರಗಳ ಅಸಂಖ್ಯ ಗಣ್ಯವ್ಯಕ್ತಿಗಳ ಹಾಗೂ ಪ್ರತಿಷ್ಠಿತರ ಪರಿಚಯವಾಯಿತು.</p>
<p>ಸಮ್ಮೇಳನದ ಪ್ರಾರಂಭದ ಸಂಜೆ, ವಿದೇಶಿಯ ಪ್ರತಿನಿಧಿಗಳಿಗಾಗಿ ರೆವರೆಂಡ್ ಜೆ. ಹೆಚ್. ಬರೋಸ್​ರವರು ಸತ್ಕಾರಕೂಟವನ್ನು ಏರ್ಪಡಿಸಿದ್ದರು. ವಿಶಾಲವಾದ ಬಂಗಲೆಯೊಂದರಲ್ಲಿ ಅದ್ದೂರಿಯ ಸಮಾರಂಭ ಏರ್ಪಾಡಾಗಿದ್ದು, ಅಲ್ಲಿನ ಕೋಣೆಗಳು ವಿವಿಧ ದೇಶಗಳ ನೂರಾರು ಧ್ವಜಗಳಿಂದ ಅಲಂಕೃತಗೊಂಡಿದ್ದುವು. ಮರುದಿನ ಸಮ್ಮೇಳನದ ಅಧ್ಯಕ್ಷರಾದ ಚಾರ್ಲ್ಸ್ ಬಾನಿಯವರು ತಮ್ಮ ಸ್ಥಾನಕ್ಕೆ ಅನುಸಾರವಾಗಿ ಆರ್ಟ್ ಇನ್ಸ್​ಟಿಟ್ಯೂಟ್​ನಲ್ಲಿ ಒಂದು ಭಾರೀ ಸರ್ವಾಜನಿಕ ಸಮಾರಂಭವನ್ನೇ ವ್ಯವಸ್ಥೆ ಮಾಡಿದ್ದರು. ಸೆಪ್ಟೆಂಬರ್ ೧೪ರಂದು, ಕೊಲಂಬಿಯನ್ ಮೇಳದ ಮಹಿಳಾ ನಿರ್ವಾಹಕರ ಒಕ್ಕೂಟದ ಅಧ್ಯಕ್ಷಿಣಿಯಾದ ಶ್ರೀಮತಿ ಪಾಟರ್ ಪಾಮರ್ ಎಂಬುವರು ಸಮ್ಮೇಳನದ ಪ್ರತಿನಿಧಿಗಳಿಗಾಗಿ ಸ್ವಾಗತ ಸಮಾರಂಭವೊಂದನ್ನು ನಡೆಸಿದರು. ಅಂದು ಆತಿಥೇಯರ ಕೋರಿಕೆಯಂತೆ ಪ್ರತಿನಿಧಿಗಳೆಲ್ಲ ತಮ್ಮತಮ್ಮ ರಾಷ್ಟ್ರದ ಮಹಿಳೆಯರ ಸ್ಥಾನಮಾನಗಳ ಬಗ್ಗೆ ಮಾತನಾಡಿದರು. ಸ್ತ್ರೀಸ್ವಾತಂತ್ರ್ಯ ಚಳವಳಿಯು ಅಮೆರಿಕದಲ್ಲಿ ಪೂರ್ಣ ರಭಸದಿಂದ ಸಾಗುತ್ತಿದ್ದ ದಿನಗಳು ಅವು. ಭಾರತವೊಂದು ಅನಾಗರಿಕ ರಾಷ್ಟ್ರವೆಂದು ಭಾವಿಸಿದ್ದ ಅಮೆರಿಕನ್ನರು, ಸಹಗಮನ ಮುಂತಾದ ದುಷ್ಟ ಪದ್ಧತಿಗಳ ಬಗ್ಗೆ ಅತಿಶಯೋಕ್ತಿಪೂರ್ಣವಾದ ವಿಕೃತ ವರದಿಗಳನ್ನು ಕೇಳಿ ಮತ್ತಷ್ಟು ಭಯಂಕರವಾದ ಚಿತ್ರವೊಂದನ್ನು ಕಲ್ಪಿಸಿಕೊಂಡಿದ್ದರು. ಸ್ತ್ರೀಸ್ವಾತಂತ್ರ್ಯ ಚಳವಳಿಯ ಬೆಂಬಲಿಗರಿಗಂತೂ ಭಾರತೀಯ ಸ್ತ್ರೀಯರ ಬಗ್ಗೆ ತೀವ್ರ ಕಳಕಳಿ ಇತ್ತು. ಮುಖ್ಯವಾಗಿ ಈ ಹಿಂದೆ ಹೇಳಿದ ರಮಾಬಾಯಿ ಮತ್ತು ಅವಳ ಹಿಂಬಾಲಕರು ಇಂತಹ ಪರಿಸ್ಥಿತಿಯನ್ನು ನಿರ್ಮಾಣ ಮಾಡಿ, ಅದನ್ನು ಸ್ವಾರ್ಥೋದ್ದೇಶಗಳಿಗೆ ಬಳಸಿಕೊಳ್ಳುತ್ತಿದ್ದರು. ಜನರ ಮನಸ್ಸಿನಿಂದ ಇಂತಹ ವಿಕೃತ ಕಲ್ಪನೆಗಳನ್ನೆಲ್ಲ ದೂರ ಮಾಡುವ ಕೆಲಸ ಈಗ ವಿವೇಕಾ ನಂದರದಾಗಿತ್ತು. ಆದ್ದರಿಂದಲೇ ಅವರು ಅಮೆರಿಕದಲ್ಲಿ ಎಲ್ಲೆಲ್ಲಿ ಹೋದರೂ, ಭಾರತೀಯ ಸ್ತ್ರೀಯರ ಬಗ್ಗೆ ಮಾತನಾಡುವಂತೆ ಬೇಡಿಕೆ ಬರುತ್ತಿತ್ತು. ಶ್ರೀಮತಿ ಪಾಮರ್ ಏರ್ಪಡಿಸಿದ್ದ ಸಮಾರಂಭದಲ್ಲಿ ಅವರು, ಶ್ರೋತೃಗಳ ಮುಂದೆ ಭಾರತೀಯ ಮಹಿಳೆಯರ ವಾಸ್ತವಿಕ ಚಿತ್ರ ವನ್ನಿಟ್ಟು, ಹಿಂದೂ ಸಂಸ್ಕೃತಿಯಲ್ಲಿ ಮಹಿಳೆಗೆ ಮೀಸಲಾಗಿರುವ ಉನ್ನತ ಸ್ಥಾನವನ್ನು ವಿವರಿಸಿ ದರು. ಶಿಕಾಗೋ ನಗರದ ಇನ್ನೂ ಅನೇಕ ಗಣ್ಯ ನಾಗರಿಕರು ಹಾಗೂ ಕ್ರೈಸ್ತ ಧರ್ಮಾಧಿಕಾರಿಗಳು ಏರ್ಪಡಿಸಿದ್ದ ಸಮಾರಂಭಗಳಲ್ಲಿ ಸಹಪ್ರತಿನಿಧಿಗಳೊಂದಿಗೆ ಸ್ವಾಮೀಜಿ ಭಾಗವಹಿಸಿದರು. ಈ ಎಲ್ಲ ಸತ್ಕಾರಕೂಟಗಳಲ್ಲೂ ಆಕರ್ಷಣೆಯ ಕೇಂದ್ರವಾಗಿದ್ದವರು ಅವರೇ ಎಂಬುದು ಪತ್ರಿಕಾ ವರದಿಗಳಿಂದ ತಿಳಿದು ಬರುತ್ತದೆ.</p>
<p>ಸಮ್ಮೇಳನದ ಅಧಿಕೃತ ಸಭೆಗಳಲ್ಲಿ ಸ್ವಾಮೀಜಿ ಅನೇಕ ಬಾರಿ ಅನೌಪಚಾರಿಕ ಭಾಷಣಗಳನ್ನು ಮಾಡಿದರು. ಜನರ ಬೇಡಿಕೆಯ ಮೇರೆಗೆ, ಯಾವಾಗಲೂ ಅವರಿಗೆ ನಿಗದಿತವಾದ ಅರ್ಧಗಂಟೆ ಗಿಂತ ಹೆಚ್ಚಿನ ಕಾಲಾವಕಾಶವನ್ನು ನೀಡಲಾಗುತ್ತಿತ್ತು. ಅಲ್ಲದೆ ಹಿಂದೆಯೇ ಹೇಳಿದಂತೆ ಸಭೆಯ ಕಣ್ಮಣಿಯಾಗಿದ್ದ ಅವರ ಭಾಷಣವನ್ನು ಯಾವಾಗಲೂ ಅಧಿವೇಶನದ ಕಡೆಯಲ್ಲೇ ಇಡಲಾಗು ತ್ತಿತ್ತು ! ‘ಬಾಸ್ಟನ್ ಈವನಿಂಗ್ ಟ್ರಾನ್ ಸ್ಕ್ರಿಪ್ಟ್​’ ಎಂಬ ಪತ್ರಿಕೆ ಈ ಬಗ್ಗೆ ವರದಿ ಮಾಡಿತು :</p>
<p>“ವಿವೇಕಾನಂದರು ತಮ್ಮ ಮಾತು-ಭಾವನೆಗಳ ವೈಭವದಿಂದಲೂ ಅದ್ಭುತ ಆಕಾರದಿಂದಲೂ ಸಮ್ಮೇಳನದ ಕಣ್ಮಣಿಯಾಗಿದ್ದಾರೆ. ಅವರು ವೇದಿಕೆಯ ಮೇಲೆ ಸುಮ್ಮನೆ ಅತ್ತಿಂದಿತ್ತ ಹೋದರೆ ಸಾಕು, ಕರತಾಡನ ಕೇಳಿಬರುತ್ತದೆ. ಆದರೆ ಅವರು ಸಾವಿರಾರು ಜನರ ಈ ಬಗೆಯ ಮೆಚ್ಚುಗೆ ಯನ್ನು, ಅಹಂಕಾರದ ಲೇಶವೂ ಇಲ್ಲದೆ ಶಿಶು ಸಹಜ ಸಂತೃಪ್ತಿಯಿಂದ ಸ್ವೀಕರಿಸುತ್ತಾರೆ. ಬಡತನ ಹಾಗೂ ಅನಾಮಧೇಯ ಸ್ಥಿತಿಯಿಂದ ಒಮ್ಮೆಗೇ ಸಮೃದ್ಧಿ ಹಾಗೂ ಪ್ರಖ್ಯಾತಿಗೆ ಏರುವಂತಾದದ್ದು ಈ ವಿನಮ್ರ ಬ್ರಾಹ್ಮಣಸಂನ್ಯಾಸಿಗೆ ಬಹಳ ವಿಚಿತ್ರವಾದ ಅನುಭವವೇ ಆಗಿರಬೇಕು.”</p>
<p>ಜೈನಧರ್ಮದ ಪ್ರತಿನಿಧಿಯಾಗಿದ್ದ ವೀರಚಂದ್ ಗಾಂಧಿಯವರು ಸ್ವಾಮೀಜಿಯ ಜನಪ್ರಿಯತೆ ಯನ್ನು ನೆನಪಿಸಿಕೊಂಡು ಹೇಳುತ್ತಾರೆ :</p>
<p>“ಸರ್ವಧರ್ಮಸಮ್ಮೇಳನದಲ್ಲಿ, ಭಾರತದ ಒಬ್ಬ ಪ್ರಖ್ಯಾತ ವಾಗ್ಮಿ (ಸ್ವಾಮೀಜಿ) ತನ್ನ ಭಾಷಣ ವನ್ನು ಮುಗಿಸಿದ ಕೂಡಲೆ, ಕೊಲಂಬಸ್ ಹಾಲ್​ನಲ್ಲಿ ಸೇರಿದ್ದ ಸಭಿಕರ ಪೈಕಿ, ಕೆಲವೊಮ್ಮೆ ಮೂರನೆಯ ಎರಡರಷ್ಟು ಜನ ಎದ್ದು ಮನೆಗೆ ಹೊರಟುಬಿಡುತ್ತಿದ್ದರು. ಅಲ್ಲದೆ ಇನ್ನು ಕೆಲವು ಭಾರತೀಯ ಪ್ರತಿನಿಧಿಗಳನ್ನು ಸಮ್ಮೇಳನದ ಅಧಿಕಾರಿಗಳು, ಜನರನ್ನು ಹಿಡಿದಿಡಲು ಉಪಯೋಗಿಸಿಕೊಳ್ಳುತ್ತಿದ್ದರು. ಆದ್ದರಿಂದ ಸಾವಿರಾರು ಜನರು ವಿಧಿಯಿಲ್ಲದೆ ಕುಳಿತು, ಕ್ರೈಸ್ತರ ದೀರ್ಘ-ಶುಷ್ಕ ಭಾಷಣಗಳನ್ನು ಕೇಳಬೇಕಾಗುತ್ತಿತ್ತು. ತಮಗೆ ಈ ಭಾಷಣಗಳು ಇಷ್ಟವಿಲ್ಲವೆಂದು ಜನರು ಸ್ಪಷ್ಟವಾಗಿ ತೋರ್ಪಡಿಸುತ್ತಿದ್ದರು. ಆದರೂ ಮುಂದಿನ ಭಾಷಣಕಾರರು ತಮ್ಮ ನೆಚ್ಚಿನ ನಾಯಕರಾದ ವಿವೇಕಾನಂದರೇ ಇರಬಹುದೆಂದು ಆಶಿಸಿ, ಗೊಣಗುಟ್ಟಿಕೊಳ್ಳುತ್ತ ಕುಳಿತಿರು ತ್ತಿದ್ದರು.”</p>
<p>ಹೀಗೆಯೇ ಅಮೆರಿಕದ ಅನೇಕ ಪ್ರಮುಖ ಪತ್ರಿಕೆಗಳಾದ <span class="en">Rutherford American, Press of America, Interir Chicago, Chicago Tribune, Chicago Inter Ocean</span> ಮೊದ ಲಾದುವು ಸ್ವಾಮೀಜಿಯ ಬಗ್ಗೆ ಶ್ಲಾಘನೆಯ ಮಾತುಗಳನ್ನು ಧಾರಾಳವಾಗಿ ಬರೆಯುತ್ತಿದ್ದುವು. ಸುಪ್ರಸಿದ್ಧ ಪತ್ರಿಕೆಗಳಲ್ಲಿ ಅವರ ಭಾಷಣಗಳ ವಿವರಪೂರ್ಣ ವರದಿಗಳು ಪ್ರಕಟವಾಗುತ್ತಿದ್ದುವು. ನ್ಯೂಯಾರ್ಕಿನ <span class="en">Critic</span> ಎಂಬ ಪತ್ರಿಕೆ ಅವರನ್ನು “ದೈವದತ್ತ ವಾಗ್ಮಿ” ಎಂದು ಕೊಂಡಾಡಿತು. <span class="en">Review of Reviews</span> ಪತ್ರಿಕೆಯು ಅವರ ಭಾಷಣಗಳನ್ನು ‘ಶ್ರೇಷ್ಠ ಮತ್ತು ಉದಾತ್ತ’ ಎಂದ ವರ್ಣಿಸಿತು.</p>
<p>ಹದಿನೇಳು ದಿನಗಳ ಸುದೀರ್ಘ ಅಧಿವೇಶನಗಳ ನಂತರ, ಸೆ. ೨೭ರಂದು ಸರ್ವಧರ್ಮ ಸಮ್ಮೇಳನವು ಮುಕ್ತಾಯಗೊಂಡಿತು. ಅಂದಿನ ಸಮಾರಂಭವು ಅತ್ಯಂತ ಉತ್ಸಾಹಪೂರ್ಣ ವಾತಾವರಣದಿಂದ ಕೂಡಿದ್ದು, ಎರಡು ಮುಖ್ಯ ಸಭಾಂಗಣಗಳಲ್ಲಿ ಏಳು ಸಹಸ್ರಕ್ಕೂ ಹೆಚ್ಚಿನ ಜನ ತುಂಬಿದ್ದರು. ಅಂದಿನ ಸಭೆಯಲ್ಲಿ ಪ್ರತಿನಿಧಿಗಳು ಸಮ್ಮೇಳನದ ಬಗ್ಗೆ ತಮ್ಮ ಅನಿಸಿಕೆಗಳನ್ನು, ಆಶೋತ್ತರಗಳನ್ನು ವ್ಯಕ್ತಪಡಿಸಿದರು. ಅಂದು ಸ್ವಾಮೀಜಿ ಮತ್ತೊಮ್ಮೆ ಅತ್ಯಂತ ಶ್ರೇಷ್ಠವೂ ಪರಿಣಾಮಕಾರಿಯೂ ಆದ ಭಾಷಣವೊಂದನ್ನು ಮಾಡಿದರು :</p>
<p>“ಕ್ರೈಸ್ತನಾದವನು ಹಿಂದುವೋ ಬೌದ್ಧನೋ ಆಗಿ ಮತಾಂತರಗೊಳ್ಳಬೇಕಾಗಿಲ್ಲ ; ಅಂತೆಯೇ ಹಿಂದುವೋ ಬೌದ್ಧನೋ ಕ್ರೈಸ್ತನಾಗಬೇಕಿಲ್ಲ. ಆದರೆ ಪ್ರತಿಯೊಬ್ಬನೂ ಉಳಿದವರ ಉನ್ನತ ಭಾವನೆಗಳನ್ನು ಮೈಗೂಡಿಸಿಕೊಂಡು, ತನ್ನ ವೈಯಕ್ತಿಕತೆಯನ್ನು ಕಳೆದುಕೊಳ್ಳದೆ, ತನ್ನದೇ ಆದ ಬೆಳವಣಿಗೆಯ ನಿಯಮಾನುಸಾರವಾಗಿ ಬೆಳೆಯಬೇಕು. . . .</p>
<p>“ಈ ಸಮ್ಮೇಳನವು ಜಗತ್ತಿಗೇನಾದರೂ ತೋರಿಸಿಕೊಟ್ಟಿದ್ದರೆ ಅದು ಇದನ್ನು : ಪಾವಿತ್ರ್ಯ, ಪರಿಶುದ್ಧತೆ ಮತ್ತು ಅನುಕಂಪೆ–ಇವುಗಳೆಲ್ಲ ಪ್ರಪಂಚದ ಯಾವುದೇ ಒಂದು ಮತಕ್ಕೆ ಮಾತ್ರವೇ ಮೀಸಲಾಗಿಲ್ಲ ; ಮತ್ತು ಜಗತ್ತಿನ ಪ್ರತಿಯೊಂದು ಮತವೂ ಅತ್ಯುನ್ನತ ಶೀಲಸಂಪನ್ನರಾದ ಸ್ತ್ರೀಪುರುಷರನ್ನು ನಿರ್ಮಾಣ ಮಾಡಿದೆ. ಇಂತಹ ಸ್ಪಷ್ಟ ನಿದರ್ಶನಗಳಿದ್ದರೂ ಕೂಡ ಯಾರಾ ದರೂ, ತಮ್ಮ ಧರ್ಮ ಮಾತ್ರವೇ ಉಳಿಯುತ್ತದೆ, ಉಳಿದುದೆಲ್ಲ ಅಳಿಯುತ್ತವೆ ಎಂದು ತಿಳಿಯು ವುದಾದರೆ, ನನಗೆ ಅವರ ಬಗ್ಗೆ ಕನಿಕರವಾಗುತ್ತದೆ. ಮತ್ತು ಯಾರೆಷ್ಟೇ ವಿರೋಧಿಸಿದರೂ ಬಹು ಶೀಘ್ರದಲ್ಲೇ ಪ್ರತಿಯೊಂದು ಧರ್ಮದ ಧ್ವಜದ ಮೇಲೂ ‘ಯುದ್ಧವಲ್ಲ, ಸಹಕಾರ’ ‘ನಾಶವಲ್ಲ, ಸ್ವೀಕಾರ’ ‘ವೈಮನಸ್ಯವಲ್ಲ, ಶಾಂತಿ-ಸಮನ್ವಯ’ ಎಂದು ಬರೆಯಲಾಗುತ್ತದೆ.”</p>
<p>ಹೀಗೆ, ಕೆಲವೇ ತಿಂಗಳ ಹಿಂದೆ ಅಜ್ಞಾತ-ಅನಾಮಧೇಯನಾಗಿದ್ದ ಒಬ್ಬ ಪರಿವ್ರಾಜಕ ಸಂನ್ಯಾಸಿ, ನವಯುಗದ ಪ್ರವರ್ತನಾಚಾರ್ಯನಾಗಿ ಪ್ರಕಟಗೊಂಡಿದ್ದ ! ಎಲ್ಲೆಲ್ಲೂ ಸ್ವಾಮಿ ವಿವೇಕಾನಂದರ ಹೆಸರು ಪ್ರತಿಧ್ವನಿಗೊಳ್ಳುವಂತಾಗಿತ್ತು. ಶಿಕಾಗೋ ನಗರದ ಬೀದಿಗಳಲ್ಲಿ ಆಳಡಿ ಎತ್ತರದ ಅವರ ಭಾವಚಿತ್ರವನ್ನು ನಿಲ್ಲಿಸಿ, ಅದರ ಕೆಳಗೆ <span class="en">“The Monk Vivekananda” (</span>ಸಂನ್ಯಾಸಿ ವಿವೇಕಾನಂದ) ಎಂದು ಬರೆಯಲಾಗಿದ್ದಿತು. ದಾರಿಯಲ್ಲಿ ಓಡಾಡುವವರೆಲ್ಲ ಅವರ ಮುಂದೆ ನಿಂತು ಗೌರವ ದಿಂದ ತಲೆಬಾಗಿ ಮುನ್ನಡೆಯುತ್ತಿದ್ದರು. (ಇಂತಹ ಭಾವಚಿತ್ರಗಳು ಅವರ ಕೆಲವು ಅಮೆರಿಕದ ಶಿಷ್ಯರ ಮನೆಗಳಲ್ಲೂ ಇದ್ದುವೆಂಬುದು ತಿಳಿದುಬಂದಿದೆ.) ಅಮೆರಿಕದ ಚರಿತ್ರೆಯಲ್ಲೇ ಯಾವೊಬ್ಬ ವಿದೇಶಿಯನಿಗೂ ಇಂತಹ ಗೌರವ ಸಂದ ವರದಿಯಿಲ್ಲ. ಪತ್ರಕರ್ತರಂತೂ ಯಾವಾಗಲೂ ಅವರ ಸುತ್ತ ದುಂಬಾಲು ಬೀಳುತ್ತಿದ್ದರು. ಅಲ್ಲಿನ ಅತ್ಯಂತ ಪ್ರಸಿದ್ಧವೂ ಸಂಪ್ರದಾಯನಿಷ್ಠವೂ ಆದ ಒಂದು ಪತ್ರಿಕೆ ಅವರನ್ನು ‘ಒಬ್ಬ ಪ್ರವಾದಿ ಹಾಗೂ ಪುಷಿ’ ಎಂದು ಸಾರಿತು. <span class="en">New York Herald</span> ಬರೆಯಿತು : “ನಿಸ್ಸಂಶಯವಾಗಿಯೂ ಅವರು ಸಮ್ಮೇಳನದ ಅತಿಶ್ರೇಷ್ಠ ವ್ಯಕ್ತಿ. ಅವರ ಮಾತುಗಳನ್ನು ಕೇಳಿದ ಮೇಲೆ ‘ಇಂತಹ ತಿಳುವಳಿಕಸ್ಥ ದೇಶಕ್ಕೆ ಧರ್ಮ ಪ್ರಚಾರಕರನ್ನು ಕಳಿಸುವುದು ಎಂತಹ ಮೂರ್ಖತನ !’ಎನ್ನಿಸುತ್ತದೆ.”</p>
<p>ವೈಯಕ್ತಿಕವಾಗಿ ಅವರ ಬಗ್ಗೆ ಎಷ್ಟೋ ಜನ ತಮ್ಮ ಅಪಾರ ಮೆಚ್ಚಿಗೆಯನ್ನು ವ್ಯಕ್ತಪಡಿಸಿದರು. ವೈಜ್ಞಾನಿಕ ವಿಭಾಗದ ಅಧ್ಯಕ್ಷ ಆನರಬಲ್ ಮರ್ವಿನ್ ಮಾರಿ ಸ್ನೆಲ್ ಬರೆದರು : “ಸರ್ವಧರ್ಮ ಸಮ್ಮೇಳನದ ಸಭೆಯ ಮೇಲೂ ಅಮೆರಿಕದ ಜನವರ್ಗದ ಮೇಲೂ ಹಿಂದೂಧರ್ಮವು ಉಂಟು ಮಾಡಿದಷ್ಟು ತೀವ್ರ ಪರಿಣಾಮವನ್ನು ಬೇರಾವ ಧರ್ಮವೂ ಮಾಡಲಿಲ್ಲ. ಅದರಲ್ಲೂ ಹಿಂದೂ ಧರ್ಮದ ಅತಿಮುಖ್ಯ ಪ್ರತಿನಿಧಿಯಾದ ಸ್ವಾಮಿ ವಿವೇಕಾನಂದರು ನಿಸ್ಸಂಶಯವಾಗಿ ಸಮ್ಮೇಳನ ದಲ್ಲೇ ಅತ್ಯಂತ ಜನಪ್ರಿಯ ಹಾಗೂ ಪರಿಣಾಮಕಾರಿ ವ್ಯಕ್ತಿಯಾಗಿದ್ದರು. ಅವರು ಪ್ರತಿಸಲ ಮಾತ ನಾಡಿದಾಗಲೂ ಸಭಿಕರು ಅವರನ್ನು ಇತರೆಲ್ಲ ಭಾಷಣಕಾರರಿಗಿಂತ ಹೆಚ್ಚಿನ ಉತ್ಸಾಹದಿಂದ ಸ್ವಾಗತಿಸಿದರು. ಅವರು ಎಲ್ಲಿ ಹೋದರಲ್ಲಿ ಅವರನ್ನು ಜನರು ಮುತ್ತಿಕೊಳ್ಳುತ್ತಿದ್ದರು ; ಅವರು ಉಚ್ಚರಿಸುವ ಪ್ರತಿಯೊಂದು ಶಬ್ದವನ್ನೂ ಕಾತರದಿಂದ ನಿರೀಕ್ಷಿಸುತ್ತಿದ್ದರು. ಅತ್ಯಂತ ಸಂಪ್ರದಾ ಯಸ್ಥ ಕಟ್ಟಾ ಕ್ರೈಸ್ತರೂ ಸ್ವಾಮಿ ವಿವೇಕಾನಂದರನ್ನು ಕುರಿತು ಹೇಳುತ್ತಾರೆ, ‘ಮನುಷ್ಯರ ಮಧ್ಯೆ ಅವರೊಬ್ಬ ರಾಜನೇ ಸರಿ’ ಎಂದು.”</p>
<p>ಸಮ್ಮೇಳನದ ಅನೇಕ ಪ್ರೇಕ್ಷಕರಿಗೆ ಸ್ವಾಮೀಜಿಯವರು ಕ್ರೈಸ್ತಧರ್ಮದಲ್ಲಿ ಹಳೆಯ ಕೊಳೆ ಯಾಗಿ ಪರಿಣಮಿಸಿದ್ದ ಸಂಪ್ರದಾಯಸ್ಥ ಆಲೋಚನೆಯನ್ನು ಚುಚ್ಚಿ, ಕ್ರೈಸ್ತರು ಎಚ್ಚತ್ತುಕೊಳ್ಳು ವಂತೆ ಮಾಡಿದ ಮಹಾನುಭಾವನಂತೆ ಕಂಡರು. ಸರ್ ಹಿರಮ್ ಮ್ಯಾಕ್ಸಿಮ್ ಇಂಥವರಲ್ಲೊಬ್ಬ. ಇವನು ಆ ಕಾಲದ ಒಬ್ಬ ಪ್ರಚಂಡ ಎಂಜಿನಿಯರ್, ಅನ್ವೇಷಕ. ಇಪ್ಪತ್ತು ವರ್ಷಗಳ ಬಳಿಕ ಈತ ತಾನು ಬರೆದ <span class="en">Li Hung Chang’s Scrap-Book</span> ಎಂಬ ಪುಸ್ತಕದ ಮುನ್ನುಡಿಯಲ್ಲಿ ಸಮ್ಮೇಳನದ ಹಾಗೂ ಅದರ ಪರಿಣಾಮದ ಬಗ್ಗೆ ಹೀಗೆ ಬರೆಯುತ್ತಾನೆ :</p>
<p>“ಕೆಲವರ್ಷಗಳ ಹಿಂದೆ ಶಿಕಾಗೋದಲ್ಲಿ ಒಂದು ಸರ್ವಧರ್ಮ ಸಮ್ಮೇಳನ ನಡೆಯಿತು. ಇಂಥದೊಂದು ನಡೆಯಲು ಸಾಧ್ಯವೇ ಇಲ್ಲವೆಂದು ಕೆಲವರು ಹೇಳಿದ್ದರು. ಪ್ರತಿಯೊಂದು ಮತವೂ ಸಂಪೂರ್ಣ ಸತ್ಯವಾಗಿದ್ದು ಇತರ ಎಲ್ಲವೂ ಸಂಪೂರ್ಣ ತಪ್ಪಾಗಿರುವಾಗ ಯಾವುದೇ ಬಗೆಯ ಒಪ್ಪಂದಕ್ಕೆ ಬರಲು ಹೇಗೆ ತಾನೆ ಸಾಧ್ಯ ? ಆದರೂ ಸಮ್ಮೇಳನ ನಡೆಯಿತು. ಮತ್ತು ಅಮೆರಿಕದ ಜನತೆಗೆ ಪ್ರತಿ ವರ್ಷವೂ ಹತ್ತು ಲಕ್ಷ ಡಾಲರ್​ಗೂ ಹೆಚ್ಚು ಹಣವನ್ನು ಮಿಗಿಸಿ ಕೊಟ್ಟಿತು. ಇನ್ನು ವಿದೇಶಗಳಲ್ಲಿ ಅದು ಉಳಿಸಿದ ಎಷ್ಟೋ ಜೀವಗಳ ಬಗ್ಗೆಯಂತೂ ಹೇಳಬೇಕಾ ಗಿಯೇ ಇಲ್ಲ ! ಇವೆಲ್ಲವೂ ಸಾಧ್ಯವಾದದ್ದು ಒಬ್ಬ ಧೀರ, ಪ್ರಾಮಾಣಿಕ ಮನುಷ್ಯನಿಂದ. ಅವನೇ ಕಲ್ಕತ್ತದಿಂದ ಬಂದಿದ್ದ ಸಂನ್ಯಾಸಿ, ವಿವೇಕಾನಂದ. ಈತನದು ಅತ್ಯಂತ ಪ್ರಭಾವಶಾಲಿ ವ್ಯಕ್ತಿತ್ವ. ಅಪರಿಮಿತ ಜ್ಞಾನ. ವೆಬ್​ಸ್ಟರ್​ನ ಪದವೀಧರನಂತೆ ಇಂಗ್ಲಿಷ್ ಮಾತನಾಡಬಲ್ಲವನು. ಸಮ್ಮೇಳನ ದಲ್ಲಿ ಇತರೆಲ್ಲ ಪ್ರತಿನಿಧಿಗಳಿಗಿಂತಲೂ ಅತಿಹೆಚ್ಚು ಸಂಖ್ಯೆಯಲ್ಲಿದ್ದ ಅಮೆರಿಕನ್ ಪ್ರಾಟೆಸ್ಟೆಂಟರು ತಮ್ಮ ಕೆಲಸ ಬಹಳ ಸುಲಭವಾಗಿರುತ್ತದೆಂದು ಮೊದಲು ಭಾವಿಸಿದ್ದರು. ‘ನಿನ್ನನ್ನು ಹೇಗೆ ನಿರ್ನಾಮ ಮಾಡುತ್ತೇನೆ ನೋಡುತ್ತಿರು !’ ಎಂಬ ಧೋರಣೆಯಿಂದ ಕಾರ್ಯವನ್ನು ಪ್ರಾರಂಭಿಸಿ ದರು. ಆದರೆ ಅವರ ಬಳಿಯಿದ್ದ ಸರಕೆಂದರೆ ಅದೇ ಚರ್ವಿತಚರ್ವಣವಾದ ಗೊಡ್ಡು ಕಥೆಗಳು....</p>
<p>“ಆದರೆ ಯಾವಾಗ ವಿವೇಕಾನಂದರು ಮಾತನಾಡಿದರೋ, ಆಗ ಅವರಿಗೆ ಗೊತ್ತಾಯಿತು– ತಾವೊಬ್ಬ ನೆಪೋಲಿಯನ್​ನನ್ನು ಎದುರಿಸಬೇಕಾಗಿದೆ, ಎಂದು. ವಿವೇಕಾನಂದರ ಪ್ರಥಮ ಭಾಷಣವೇ ಹೊಸ ದಿಗಂತವೊಂದನ್ನು ತೋರಿಸಿಕೊಟ್ಟಿತು. ಅವರಾಡಿದ ಪ್ರತಿಯೊಂದು ಪದ ವನ್ನೂ ವರದಿಗಾರರು ಎಚ್ಚರಿಕೆಯಿಂದ ಆಲಿಸಿ, ದೇಶದ ಮೂಲೆಮೂಲೆಯ ಸಾವಿರಾರು ಪತ್ರಿಕೆಗಳಿಗೆ ತಂತಿ ಮೂಲಕ ಕಳಿಸಿದರು. ವಿವೇಕಾನಂದರು ಅಂದಿನ ಸಿಂಹವಾದರು. ಶ್ರೀಘ್ರ ದಲ್ಲೇ ಅಸಂಖ್ಯಾತ ಜನ ಅವರ ಹಿಂಬಾಲಕರಾದರು. ಅವರ ಭಾಷಣವನ್ನು ಕೇಳಲು ಬಂದ ಜನರಿಗೆ ಯಾವ ಸಭಾಂಗಣವೂ ಸಾಲುತ್ತಿರಲಿಲ್ಲ. ಅಮೆರಿಕದ ಕ್ರೈಸ್ತರು, ಏಷಿಯಾದ ಬಡ ‘ಅನಾಗರಿಕ’ನ ಆತ್ಮವನ್ನು ರಕ್ಷಿಸಲು ಲಕ್ಷಾಂತರ ಡಾಲರುಗಳನ್ನೂ ಅರೆಶಿಕ್ಷಿತ ಮೂರ್ಖರನ್ನೂ (ಧರ್ಮಪ್ರಚಾರಕರು) ಕಳಿಸಿಕೊಡುತ್ತಿದ್ದರು. ಇಂತಹ ‘ರಕ್ಷಣೆ’ಯಿಂದ ತಪ್ಪಿಸಿಕೊಂಡು ಉಳಿದಿ ದ್ದವರಲ್ಲೊಬ್ಬನು (ಸ್ವಾಮಿ ವಿವೇಕಾನಂದರು) ಇಲ್ಲಿದ್ದ. ಅಮೆರಿಕದ ಎಲ್ಲ ಪಾದ್ರಿಗಳೂ ಪ್ರಚಾರಕರೂ ಒಟ್ಟಾರೆ ತಿಳಿದಿದ್ದುದಕ್ಕಿಂತ ಹೆಚ್ಚಿನ ಧರ್ಮವನ್ನೂ ತತ್ತ್ವಜ್ಞಾನವನ್ನೂ ಈತ ಬಲ್ಲವನಾಗಿದ್ದ. ಜನರಿಗೆ ನಿಜಕ್ಕೂ ಒಪ್ಪಿಗೆಯಾಗುವಂತಹ ರೀತಿಯಲ್ಲಿ ಪ್ರಥಮ ಬಾರಿಗೆ ಈತ ಧರ್ಮವನ್ನು ಬೋಧಿಸಿದ. ಜನರು ಎಂದೂ ಊಹಿಸಿರದಿದ್ದಷ್ಟು ಸತ್ತ್ವ ಅದರಲ್ಲಿತ್ತು. ಆ ಬಗ್ಗೆ ವಾದಕ್ಕೆ ಎಡೆಯೇ ಇರಲಿಲ್ಲ. ಬೆಕ್ಕು ಇಲಿಯೊಂದಿಗೆ ಆಟವಾಡುವಂತೆ ಈತ ಕ್ರೈಸ್ತ ಮಿಷನರಿ ಗಳೊಂದಿಗೆ ಆಡಿದ. ಅವರು ದಿಗ್ಭ್ರಾಂತರಾದರು. ಅವರಿಗೇನು ಮಾಡಲು ಸಾಧ್ಯವಿತ್ತು ? ಅವರೇನು ಮಾಡಿದರು ? ಅಂಥವರು ಯಾವಾಗಲೂ ಮಾಡುವುದನ್ನೇ ಮಾಡಿದರು–ಈತನನ್ನು ದೆವ್ವದ ಪ್ರತಿನಿಧಿಯೆಂದು ದೂಷಿಸಿದರು. ಆದರೆ ಆಗಬೇಕಾದದ್ದು ಆಗಿಹೋಗಿತ್ತು. ಬೀಜವನ್ನು ಬಿತ್ತಿಯಾಗಿತ್ತು. ಅಮೆರಿಕನ್ನರು ಚಿಂತಿಸಲಾರಂಭಿಸಿದ್ದರು. ಅವರು ತಮ್ಮಷ್ಟಕ್ಕೆ ಹೇಳಿಕೊಂಡರು: ‘ಇವನಂತಹ ಜನರಿಗೆ ಬೋಧಿಸುವುದಕ್ಕಾಗಿ, ಇವನಿಗೆ ಹೋಲಿಸಿದರೆ ಧರ್ಮವನ್ನು ಏನೇನೂ ಅರಿಯದ ನಮ್ಮ ಮಿಷನರಿಗಳನ್ನು ಕಳಿಸಿ, ಹಣವನ್ನು ಪೋಲು ಮಾಡೋಣವೆ ? ಎಂದಿಗೂ ಇಲ್ಲ !’ ತತ್ಪರಿಣಾಮವಾಗಿ, ವಿಷನರಿಗಳ ಆದಾಯ ವರ್ಷಕ್ಕೆ ಹತ್ತು ಲಕ್ಷಕ್ಕೂ ಹೆಚ್ಚು ಡಾಲರ್ ಗಳಷ್ಟು ಕಡಿಮೆಯಾಯಿತು . . . .”</p>
<p>ಆದರೆ ಸ್ವಾಮೀಜಿ ಬಯಸಿದ್ದುದು ಇದನ್ನಲ್ಲ. ಅವರು ಅಮೆರಿಕೆಗೆ ಬಂದದ್ದು ಕ್ರೈಸ್ತ ಮಿಷನರಿಗಳೊಂದಿಗೆ ಜಗಳವಾಡಲೆಂದಲ್ಲ. ಭಾರತದ ವಿರುದ್ಧವಾಗಿ ನಡೆಸುತ್ತಿದ್ದ ಅಪಪ್ರಚಾರ ವನ್ನು ನಿಲ್ಲಿಸುವಂತೆ ಅವರು ಮಿಷನರಿಗಳಿಗೆ ಹೇಳಿದರೇ ಹೊರತು ಭಾರತವನ್ನೇ ಬಿಟ್ಟು ಹೋಗುವಂತೆ ಹೇಳಲಿಲ್ಲ. ಬದಲಾಗಿ, ಜನರನ್ನು ಮತಾಂತರಿಸುವ ಪ್ರಯತ್ನವನ್ನು ಬಿಟ್ಟು, ಅವರಿಗೆ ಸ್ವಾವಲಂಬಿಗಳಾಗಿ ಜೀವಿಸಲು ನೆರವಾಗಿ ಎಂದು ಅಮೆರಿಕದ ಜನರನ್ನೂ ವಿಷನರಿ ಗಳನ್ನೂ ಕೇಳಿಕೊಂಡರು. ಆದರೂ ಅವರು ವಿವಾದದ ಸುಳಿಯಲ್ಲಿ ಸಿಕ್ಕಿಕೊಳ್ಳುವುದು ಅನಿವಾರ್ಯ ವಾಗಿತ್ತು. ಅದರೊಂದಿಗೆ, ಅಪಾರ ಹೆಸರು-ಕೀರ್ತಿಯ ಕಿರೀಟದ ಭಾರವನ್ನೂ ತಡೆದುಕೊಳ್ಳಬೇಕಾ ಯಿತು. ಒಮ್ಮೆ ಕಾರ್ಯರಂಗಕ್ಕಿಳಿದ ಮೇಲೆ ಅವರೆಡೂ ಹಿಂಬಾಲಿಸಿಕೊಂಡು ಬರುವಂಥದೇ !</p>
<p>ಇತ್ತ ಸ್ವಾಮೀಜಿ ಸರ್ವಧರ್ಮ ಸಮ್ಮೇಳನದಲ್ಲಿ ಅದ್ಭುತ ಯಶಸ್ಸನ್ನು ಗಳಿಸಿ, ಜನಪ್ರಿಯತೆಯ ಶಿಖರವನ್ನೇರಿದಾಗ, ಅತ್ತ ಭಾರತದಲ್ಲಿ ಈ ಸಂತೋಷ ಸುದ್ದಿಯಿನ್ನೂ ಪ್ರಸಾರವಾಗಿರಲಿಲ್ಲ. ಸೆಪ್ಟೆಂಬರ್ ತಿಂಗಳಲ್ಲೇ ಸಮ್ಮೇಳನದ ಬಗ್ಗೆಯೂ ಸ್ವಾಮೀಜಿಯ ಬಗ್ಗೆಯೂ ಭಾರತೀಯ ವೃತ್ತಪತ್ರಿಕೆಗಳಲ್ಲಿ ಸಣ್ಣಪುಟ್ಟ ವರದಿಗಳು ಬರುತ್ತಿದ್ದುವಾದರೂ ಇವು ಓದುಗರ ಗಮನವನ್ನು ಸೆಳೆದಿರಲಿಲ್ಲ. ಆದರೆ ನವೆಂಬರಿನಲ್ಲಿ ಮುಂಬಯಿ, ಕಲ್ಕತ್ತಾ ಹಾಗೂ ಮದ್ರಾಸಿನ ಪ್ರಮುಖ ದಿನಪತ್ರಿಕೆಗಳಲ್ಲಿ <span class="en">“Hindus at the Fair” (</span>ಸಮ್ಮೇಳನದಲ್ಲಿ ಹಿಂದುಗಳು) ಎಂಬ ದೀರ್ಘ ಲೇಖನವೊಂದು ಪ್ರಕಟವಾದಾಗ ಬಹಳಷ್ಟು ಜನರು ಇದರಿಂದ ಕುತೂಹಲಿತರಾದರು. <span class="en">Boston Evening Transcript</span> ಪತ್ರಿಕೆಯಲ್ಲಿ ಸೆಪ್ಟೆಂಬರ್ ೨೩ರಂದು ಮೊದಲಬಾರಿಗೆ ಪ್ರಕಟವಾಗಿದ್ದ ಈ ಲೇಖನವು ನವೆಂಬರ್ ೧೧ರಂದು ಕಲ್ಕತ್ತದ <span class="en">Indian Mirror</span> ಪತ್ರಿಕೆಯಲ್ಲಿ ಪುನರ್ಮುದ್ರಿತ ವಾಯಿತು. ಈ ಲೇಖನದಲ್ಲಿ ವರದಿಗಾರನೊಬ್ಬ ಸ್ವಾಮೀಜಿಯೊಂದಿಗೆ ನಡೆಸಿದ್ದ ಒಂದು ಅನೌಪಚಾರಿಕ ಸಂದರ್ಶನದ ವಿವರಗಳಿದ್ದುವು. ಅಲ್ಲದೆ, ಸ್ವಾಮೀಜಿಯ ಆದರ್ಶಗಳ ಘನತೆ ಯನ್ನು ಹಾಗೂ ಸಹಸ್ರಾರು ಜನ ತುಂಬಿದ್ದ ಸಭೆಯಲ್ಲಿ ವಿದ್ಯುತ್ ಸಂಚಾರವಾಗುವಂತೆ ಮಾಡಿದ ಅವರ ಅದ್ಭುತ ವಾಕ್​ಸಾಮರ್ಥ್ಯವನ್ನು ಹೃದಯಂಗಮವಾಗಿ ಬಣ್ಣಿಸಲಾಗಿದ್ದಿತು. ದೂರದ ಅಮೆರಿಕದಲ್ಲಿ ಏನೋ ಅದ್ಭುತವೊಂದು ನಡೆಯುತ್ತಿದೆಯೆಂಬ ಸುಳಿವು ಭಾರತೀಯರಿಗೆ ಸಿಕ್ಕಿದ್ದು ಆಗಲೇ. ಆ ಲೇಖನದ ಕೆಲವು ಅಂಶಗಳು ಹೀಗಿದ್ದುವು :</p>
<p>“ಸಮ್ಮೇಳನದ ಭವನದಲ್ಲಿ ಪ್ರತಿನಿಧಿಗಳು ವಿಶ್ರಮಿಸುವ ಕೋಣೆಯೊಂದಿದೆ. ಹಲವಾರು ದೇಶಗಳ ವೈವಿಧ್ಯಮಯ ವ್ಯಕ್ತಿಗಳನ್ನು ಇಲ್ಲಿ ಕಾಣಬಹುದು. ಈ ಕೋಣೆಯೊಳಕ್ಕೆ ಪ್ರವೇಶ ದೊರಕಿಸಿಕೊಂಡು ಹೋದರೆ, ಅಲ್ಲಿಎಲ್ಲರಿಗಿಂತ ಮಿಗಿಲಾಗಿ ಎದ್ದುಕಾಣುವ ವ್ಯಕ್ತಿಯೆಂದರೆ ಬ್ರಾಹ್ಮಣ ಸಂನ್ಯಾಸಿ*ಯಾದ ಸ್ವಾಮಿ ವಿವೇಕಾನಂದರು . . . .</p>
<p>“ಅವರದು ಕಟ್ಟುಮಸ್ತಾದ ಹಿಂದೂಸ್ತಾನಿ ಶರೀರರಚನೆ ; ನುಣ್ಣಗೆ ಕ್ಷೌರಮಾಡಿಕೊಂಡ ದುಂಡನೆಯ ಮುಖ, ಅಚ್ಚುಕಟ್ಟಾದ ಅಂಗಾಂಗಗಳು, ಧವಳ ದಂತಪಂಕ್ತಿ ; ಸಂಭಾಷಿಸುವಾಗ ಮನೋಹರವಾದ ಮುಗುಳ್ನಗೆಯೊಂದಿಗೆ ಅರೆಬಿರಿಯುವ, ಸುಂದರವಾದ ಕಟೆಯಲ್ಪಟ್ಟ ತುಟಿ ಗಳು ; ಅವರ ಸ್ಥಿರವಾದ ಶಿರದ ಮೇಲೆ ಮುಕುಟವಿಟ್ಟಂತಿರುವ, ನಿಂಬೆ ಬಣ್ಣದ ಅಥವಾ ಕೆಂಪು ಬಣ್ಣದ ಪೇಟ; ಕಿತ್ತಳೆ ಹಾಗೂ ಕಡುಗೆಂಪಿನ ಮಿಶ್ರವರ್ಣದ, ಮಂಡಿಯುದ್ದದ ನೀಳ ನಿಲುವಂಗಿ; ಅದಕ್ಕೊಪ್ಪುವ ಸೊಂಟಪಟ್ಟಿ. ಅವರಾಡುವ ಇಂಗ್ಲಿಷ್ ಅತ್ಯುತ್ತಮವಾದದ್ದು. ಪ್ರಾಮಾಣಿಕವಾಗಿ ಕೇಳಿದ ಯಾವುದೇ ಪ್ರಶ್ನೆಗೆ ತಕ್ಷಣವೇ ಉತ್ತರ ಸಿದ್ಧ.</p>
<p>“ಸಮ್ಮೇಳನದಲ್ಲಿ ಅವರು ಮಾಡಿದ ಭಾಷಣವು ಗಗನದಷ್ಟು ವಿಶಾಲವಾಗಿದ್ದು, ವಿಶ್ವಧರ್ಮದ ಆದರ್ಶಕ್ಕೆ ತಕ್ಕಂತೆ ಜಗತ್ತಿನ ಸರ್ವಧರ್ಮಗಳ ಅತ್ಯುನ್ನತ ಅಂಶಗಳನ್ನು ಒಳಗೊಂಡಿತ್ತು. ಶಿಕ್ಷೆಯ ಭಯದಿಂದಾಗಲಿ ಪ್ರತಿಫಲದ ಆಕಾಂಕ್ಷೆಯಿಂದಾಗಲಿ ಒಡಮೂಡಿರದ ಕೇವಲ ಭಗವತ್ ಪ್ರೀತ್ಯರ್ಥವಾದ ನಿಷ್ಕಾಮಕರ್ಮವನ್ನೂ ಸಕಲ ಮಾನವರೆಡೆಗೆ ಸಹೃದಯತೆಯನ್ನೂ ಅದು ಪ್ರತಿ ಪಾದಿಸಿತು.</p>
<p>“ವಿವೇಕಾನಂದರು ತಮ್ಮ ಮಾತು-ಭಾವನೆಗಳ ವೈಭವದಿಂದಲೂ ಅದ್ಭುತ ಆಕಾರದಿಂದಲೂ ಸಮ್ಮೇಳನದ ಕಣ್ಮಣಿಯಾಗಿದ್ದಾರೆ. ಅವರು ವೇದಿಕೆಯ ಮೇಲೆ ಸುಮ್ಮನೆ ಅತ್ತಿಂದಿತ್ತ ಹೋದರೆ ಸಾಕು, ಕರತಾಡನ ಕೇಳಿಬರುತ್ತದೆ. ಆದರೆ ಅವರು ಸಾವಿರಾರು ಜನರ ಈ ಬಗೆಯ ಮೆಚ್ಚಿಗೆಯನ್ನು, ಅಹಂಕಾರದ ಲೇಶವೂ ಇಲ್ಲದೆ ಶಿಶು ಸಹಜ ಸಂತೃಪ್ತಿಯಿಂದ ಸ್ವೀಕರಿಸುತ್ತಾರೆ. ಬಡತನ ಹಾಗೂ ಅನಾಮಧೇಯ ಸ್ಥಿತಿಯಿಂದ ಒಮ್ಮೆಗೇ ಸಮೃದ್ಧಿ ಹಾಗೂ ಪ್ರಖ್ಯಾತಿಗೆ ಏರುವಂತಾದದ್ದು ಈ ವಿನಮ್ರ ಬ್ರಾಹ್ಮಣ ಸಂನ್ಯಾಸಿಗೆ ಬಹಳ ವಿಚಿತ್ರವಾದ ಅನುಭವವೇ ಆಗಿರಬೇಕು.”</p>
<p>ಇದಾದನಂತರ, ಶಿಕಾಗೋದಲ್ಲಿ ಸ್ವಾಮೀಜಿಯ ಅದ್ಭುತ ಯಶಸ್ಸಿನ ವರದಿಗಳು ಅಮೆರಿಕದ ಪತ್ರಿಕೆಗಳ ಮುಖಾಂತರ ಭಾರತಕ್ಕೆ ಹರಿದುಬಂದಂತೆ ಭಾರತದ ಪತ್ರಿಕೆಗಳು ಅವನ್ನು ಉತ್ಸಾಹ ದಿಂದ ಪುನರ್ಮುದ್ರಿಸಲಾರಂಭಿಸಿದುವು. ಅದರಲ್ಲೂ ಮುಖ್ಯವಾಗಿ ಕಲ್ಕತ್ತದ ‘ಇಂಡಿಯನ್ ಮಿರರ್​’ ವಿವರಪೂರ್ಣವಾದ ವರದಿಗಳೊಂದಿಗೆ, ಆ ಬಗ್ಗೆ ಸಂಪಾದಕೀಯಗಳನ್ನು ಬರೆದು ಪ್ರಶಂಸೆಯನ್ನು ವ್ಯಕ್ತಪಡಿಸುತ್ತಿತ್ತು. ಆದರೆ ಕೆಲವು ಪತ್ರಿಕೆಗಳು ಸ್ವಾಮೀಜಿ ಗಳಿಸಿದ್ದ ಜನಪ್ರಿಯತೆ ಯನ್ನೂ ಅವರ ಯಶಸ್ಸನ್ನೂ ಸಹಿಸಲಾರದೆ ಟೀಕಿಸಿ ಬರೆದದ್ದೂ ಉಂಟು. ಅಸೂಯೆ ಹಾಗೂ ಮತೀಯ ಪೂರ್ವಾಗ್ರಹವೇ ಈ ದ್ವೇಷಕ್ಕೆ ಕಾರಣ. ಆದರೆ ಈ ಪತ್ರಿಕೆಗಳು ಅವರ ಪರವಾಗಿಯೇ ಬರೆದಿರಲಿ ವಿರುದ್ಧವಾಗಿಯೇ ಬರೆದಿರಲಿ–‘ಯುವಸಂನ್ಯಾಸಿಯೊಬ್ಬ ಸಮುದ್ರವನ್ನು ದಾಟಿ ಅಮೆರಿಕೆಗೆ ಹೋದನಂತೆ, ಅಲ್ಲಿನ ಜನರೊಂದಿಗೆ ಬೆರೆತನಂತೆ, ಪ್ರಸಿದ್ಧವಾದ ಧರ್ಮ ಸಮ್ಮೇಳನ ದಲ್ಲಿ ಜಯಭೇರಿ ಬಾರಿಸಿದನಂತೆ’ ಎಂಬ ಕೌತುಕದ ವರ್ತಮಾನ ಭಾರತದಾದ್ಯಂತ ಹರಡಿತು. ಪ್ರತಿದಿನವೂ ಎಂಬಂತೆ, ಸಮ್ಮೇಳನದಲ್ಲಿ ಅವರು ಮಾಡಿದ ಭಾಷಣದ ವರದಿಗಳು ಭಾರತದ ಪತ್ರಿಕೆಗಳಲ್ಲಿ ಪ್ರಕಟವಾಗತೊಡಗಿದುವು. ಡಿಸೆಂಬರ್ ೬ರಂದು ‘ಇಂಡಿಯನ್ ಮಿರರ್​’ ಬರೆದ ಸಂಪಾದಕೀಯದ ಪ್ರಸ್ತುತ ಭಾಗ ಹೀಗಿದೆ :</p>
<p>“. . . ಆದರೆ ಎಲ್ಲ ಸಭಿಕರ ಕಣ್ಣುಗಳೂ ನೆಟ್ಟಿದ್ದ ಒಬ್ಬ ವ್ಯಕ್ತಿ–ಒಬ್ಬ ಭಾರತೀಯ ಪ್ರತಿನಿಧಿ–ಎಂದರೆ ಸ್ವಾಮಿ ವಿವೇಕಾನಂದರು. ಅವರದು ಸಂನ್ಯಾಸಿಯ ಉಡುಗೆ, ಸುಂದರಾಕಾರ, ಭವ್ಯ ನಿಲುವು, ವಜ್ರದಂತೆ ಮಿನುಗುವ ಕಣ್ಣುಗಳು. ಇದು ಅವರ ಆಕರ್ಷಕ ಮೇಲ್ನೋಟದ ದೃಶ್ಯ. ಆದರೆ ಅವರು ಮಾತನಾಡಿದಾಗ, ಅವರ ಅಂತರಾಳದ ವ್ಯಕ್ತಿ ಸಿಡಿದುನಿಂತಾಗ, ಆ ಶಕ್ತಿ ಇಮ್ಮಡಿಸಿತು. ವೇದಾಂತಧರ್ಮದ ಕುರಿತು ಅವರು ನೀಡಿದ ಉಜ್ವಲ ವ್ಯಾಖ್ಯಾನವನ್ನು ಆ ಬೃಹತ್ ಸಭೆ ಮಂತ್ರಮುಗ್ಧವಾಗಿ ಆಲಿಸಿತು. ಸ್ವಾಮಿ ವಿವೇಕಾನಂದರ ಮೇಲಿನ ಅಮೆರಿಕನ್ನರ ಉತ್ಸಾಹವನ್ನು ನಾವು ಸುಲಭವಾಗಿಯೇ ಅರ್ಥಮಾಡಿಕೊಳ್ಳಬಹುದು. . . ”</p>
<p>ಸಂನ್ಯಾಸಿಯೊಬ್ಬ ಸನಾತನ ಧರ್ಮದ ಕೀರ್ತಿಪತಾಕೆಯನ್ನು ದೂರದ ಅಮೆರಿಕದಲ್ಲಿ ಮೆರೆಸಿದ ಸುದ್ದಿ ಕೇಳಿ ಸಹಸ್ರಾರು ಭಾರತೀಯರು ಪುಳಕಿತರಾದರು. ಈ ಸಂನ್ಯಾಸಿ ಯಾರಿರಬಹುದು ? ಎಂದು ಅಚ್ಚರಿಗೊಂಡರು. ಯಾರಿಗೇಕೆ–ಸ್ವತಃ ಅವರ ಗುರುಭಾಯಿಗಳಿಗೂ ಅವರು ಯಾರು ಎಂಬುದು ಗೊತ್ತಾಗಲಿಲ್ಲ ! ‘ಸ್ವಾಮಿ ವಿವೇಕಾನಂದ’ ಎಂಬ ಹೆಸರು ಈ ಯುವಸಂನ್ಯಾಸಿಗಳಿಗೆ ಹೊಸದು. ಈ ಹಿಂದೆ ಅವರು ಈ ಹೆಸರನ್ನು ಕೇಳಿರಲಿಲ್ಲವೆಂದಲ್ಲ ; ಆದರೆ ಸ್ವಾಮೀಜಿ ತಮ್ಮ ಹೆಸರನ್ನು ಎಷ್ಟೋ ಸಲ ಬದಲಾಯಿಸಿಕೊಂಡಿದ್ದರು. ಆದ್ದರಿಂದ ಆ ಸಂನ್ಯಾಸಿ ತಮ್ಮ ನರೇನ್ ಭಾಯಿಯೇ ಇರಬಹುದೇ . . . ಎಂಬ ಅನುಮಾನವುಂಟಾಯಿತಾದರೂ ಯಾವುದೂ ನಿರ್ದಿಷ್ಟ ವಾಗಲಿಲ್ಲ. ಅವನು ಯಾರಾದರೇನಂತೆ ಅಂತೂ ವೇದಧರ್ಮಕ್ಕೆ ಗೌರವ ಸಂದಿತಲ್ಲ ! ಎಂದು ಸಂತೋಷ ತಾಳಿದರು. ಆದರೆ ನವೆಂಬರ್ ೧೫ರ ಹೊತ್ತಿಗೆ ಎಲ್ಲರಿಗೂ ನಿಜಸಂಗತಿ ತಿಳಿದು ಬರುವಂತಾಯಿತು. ‘ಇಂಡಿಯನ್ ಮಿರರ್​’ ಪತ್ರಿಕೆ ವಿವೇಕಾನಂದರ ಹಿನ್ನೆಲೆಯನ್ನು ಪತ್ತೆ ಮಾಡಿ, ‘ಅವರು ಕಲ್ಕತ್ತಾ ವಿಶ್ವವಿದ್ಯಾಲಯದ ಪದವೀಧರರು ; ಹೆಸರು ನರೇಂದ್ರನಾಥದತ್ತ ಎಂದು ; ಅವರು ದಕ್ಷಿಣೇಶ್ವರದ ಪೂಜ್ಯ ಪರಮಹಂಸ ರಾಮಕೃಷ್ಣರ ಶಿಷ್ಯರು’ ಎಂದು ಪ್ರಕಟಿಸಿತು. ‘ಸ್ವಾಮಿ ವಿವೇಕಾನಂದ’ರು ತಮ್ಮ ನೆಚ್ಚಿನ ಗುರುಭಾಯಿ ನರೇಂದ್ರನೇ ಎಂದು ಗೊತ್ತಾದಾಗ ಆಲಂಬಜಾರ್ ಮಠದ ಸಂನ್ಯಾಸಿಗಳು ಅತ್ಯಾನಂದದಿಂದ ಕುಣಿದಾಡಿದರು. ತಮ್ಮ ಗುರುದೇವರು ನುಡಿದಿದ್ದ ಭವಿಷ್ಯವಾಣಿ ಇಷ್ಟು ಬೇಗ ಸತ್ಯವಾದುದನ್ನು ಕಂಡು ವಿಸ್ಮಯಾನಂದ ಭರಿತರಾದರು.</p>
<p>ಆದರೆ ಸ್ವಾಮೀಜಿ ತಮ್ಮ ಯಶಸ್ಸಿನ ಸುದ್ದಿಯನ್ನು ತಾವಾಗಿಯೇ ತಮ್ಮ ಗುರುಭಾಯಿಗಳಿಗೆ ತಿಳಿಸಲಿಲ್ಲ. ಅವರ ಮನಸ್ಸಿನಲ್ಲೇನಿತ್ತೆಂದು ಊಹಿಸುವುದು ಕಷ್ಟ. ಬಹುಶಃ ತಮ್ಮ ಕಾರ್ಯ ಯೋಜನೆಯು ಇನ್ನಷ್ಟು ಸ್ಪಷ್ಟವಾಗಲಿ, ಇನ್ನಷ್ಟು ದೃಢವಾಗಿ ನೆಲೆಯೂರಿ ನಿಲ್ಲಲಿ ಎಂದು ಅವರು ಆಲೋಚಿಸಿರಬಹುದು. ಅಥವಾ ತಮ್ಮ ಯೋಜನೆಯನ್ನು ತಮ್ಮ ಗುರುಭಾಯಿಗಳಿಗೆ ತಿಳಿಸಿ, ಆ ಯೋಜನೆಯ ಪ್ರಕಾರವೇ ನಡೆಯುವಂತೆ ಅವರಿಗೆ ಹೇಳುವ ಮೊದಲು, ಮತ್ತೊಮ್ಮೆ ಶ್ರೀರಾಮ ಕೃಷ್ಣರ ಆದೇಶಕ್ಕಾಗಿ ಕಾಯುತ್ತಿದ್ದರೋ ? ಕಾರಣವೇನೇ ಇರಲಿ, ಅವರು ಭಾರತದಲ್ಲಿನ ತಮ್ಮ ಯೋಜನೆಗಳನ್ನು ಕಾರ್ಯಗತಗೊಳಿಸಲು ತಮ್ಮ ಸೋದರ ಸಂನ್ಯಾಸಿಗಳಿಗೆ ಸೂಚನೆ ನೀಡಿದ್ದು ಬಹಳ ಮುಂದೆಯೇ.</p>
<p>ಅಮೆರಿಕದಲ್ಲಿ ಸ್ವಾಮೀಜಿ ಪಡೆದ ಗೌರವ-ಮನ್ನಣೆಗಳ ಬಗ್ಗೆ ತಿಳಿದು ಅವರ ಸ್ನೇಹಿತರು ಹಾಗೂ ಶಿಷ್ಯರು ತಮಗೇ ಆ ಗೌರವ ಸಂದಂತೆ ಆನಂದೋತ್ಸಾಹಭರಿತರಾದರು. ದೇಶದಾದ್ಯಂತ ಅನೇಕ ನಗರಗಳಲ್ಲಿ, ಮುಖ್ಯವಾಗಿ ಮದರಾಸು, ಬೆಂಗಳೂರುಗಳಲ್ಲಿ ಅವರ ಶಿಷ್ಯರು ವಿಜಯೋತ್ಸವಗಳನ್ನೂ ಆಚರಿಸಿದರು. ಅಲ್ಲದೆ ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್, ಮುನ್ಷಿ ಜಗಮೋಹನಲಾಲ್, ಜುನಾಗಢದ ದಿವಾನ ಹರಿದಾಸ್ ದೇಸಾಯಿ ಮೊದಲಾದ ಪ್ರತಿಷ್ಠಿತರು ಸ್ವಾಮೀಜಿಗೆ ಅಭಿನಂದನಾ ಪತ್ರಗಳನ್ನು ಬರೆದರು. ಹರಿದಾಸ್ ದೇಸಾಯಿಗೆ ಸ್ವಾಮೀಜಿ ಒಂದು ಪತ್ರ ಬರೆದು, ಅದರೊಂದಿಗೆ ‘ನ್ಯೂಯಾರ್ಕ್ ಹೆರಾಲ್ಡ್​’ ಹಾಗೂ ‘ನ್ಯೂಯಾರ್ಕ್ ಕ್ರಿಟಿಕ್​’ ಪತ್ರಿಕೆಗಳು ತಮ್ಮ ಬಗ್ಗೆ ಬರೆದಿದ್ದ ಶ್ಲಾಘನೆಯ ಲೇಖನಗಳ ಒಂದೆರಡು ತುಣುಕುಗಳನ್ನು ಕಳಿಸಿಕೊಟ್ಟಿದ್ದರು. ಪತ್ರದಲ್ಲಿ ಅವರು ಬರೆದಿದ್ದರು, “ನಾನು ಇನ್ನೂ ಹೆಚ್ಚಾಗಿ ಈ ಬಗ್ಗೆ (ತಮ್ಮ ಯಶಸ್ಸಿನ ಬಗ್ಗೆ) ತಿಳಿಸಲು ಇಷ್ಟಪಡುವುದಿಲ್ಲ. ಏಕೆಂದರೆ ನೀವು ನನ್ನನ್ನು ಅಹಂಕಾರಿಯೆಂದು ತೀರ್ಮಾನಿಸುತ್ತೀರಿ. ಆದರೆ ನಾನು ಇದನ್ನಾದರೂ ಏಕೆ ತಿಳಿಸಿದೆನೆಂದರೆ, ನೀವು ಬಾವಿಯ ಕಪ್ಪೆ ಗಳಾಗಿದ್ದೀರಿ ; ಸುತ್ತಲಿನ ಪ್ರಪಂಚದಲ್ಲಿ ಏನಾಗುತ್ತಿದೆಯೆಂಬ ಅರಿವೇ ನಿಮಗಿಲ್ಲ. ದಿವಾನ್​ಜಿ ಸಾಹೇಬ್, ನಾನು ಈ ಮಾತುಗಳನ್ನು ನಿಮ್ಮನ್ನು ಉದ್ದೇಶಿಸಿ ಬರೆಯುತ್ತಿಲ್ಲ. ಆದರೆ ನಮ್ಮ ಇಡೀ ರಾಷ್ಟ್ರವನ್ನು ಮನಸ್ಸಿನಲ್ಲಿಟ್ಟುಕೊಂಡು ಹೇಳುತ್ತಿದ್ದೇನೆ, ಅಷ್ಟೆ.” ಸ್ವಾಮೀಜಿ ಕಳಿಸಿಕೊಟ್ಟಿದ್ದ ಪತ್ರಿಕೆಗಳ ತುಣುಕುಗಳನ್ನು ಹರಿದಾಸ್ ದೇಸಾಯಿ, ಆಲಂಬಜಾರಿಗೆ ಕಳಿಸಿಕೊಟ್ಟರು. ಇದನ್ನೆಲ್ಲ ಓದಿ ಆ ಗುರುಭಾಯಿಗಳು ಮತ್ತಷ್ಟು ಹಿಗ್ಗಿದರು. ಬಳಿಕ ಸ್ವಾಮಿ ತ್ರಿಗುಣಾತೀತಾನಂದರು ‘ಇಂಡಿಯನ್ ಮಿರರ್​’ಗೆ ಸ್ವಾಮೀಜಿಯ ಬಗ್ಗೆ ಒಂದು ಪರಿಚಯ ಲೇಖನವನ್ನೂ ಅಮೆರಿಕದ ಪತ್ರಿಕೆಗಳ ತುಣುಕುಗಳನ್ನೂ ಕಳಿಸಿಕೊಟ್ಟರು. ಇವೆರಡನ್ನೂ ಆ ಪತ್ರಿಕೆ ಪ್ರಕಟಿಸಿತು.</p>
<p>ವಿವೇಕಾನಂದರು ಸರ್ವಧರ್ಮ ಸಮ್ಮೇಳನದಲ್ಲಿ ಬೀರಿದ ಪ್ರಭಾವವು ಕೇವಲ ಕರ್ಣಾಕರ್ಣಿತ ವಾಗಿ ಉಳಿಯದೆ, ಒಂದು ಐತಿಹಾಸಿಕ ದಾಖಲೆಯಾಗಿ ಮುದ್ರಿತವಾಯಿತು. ಸಮ್ಮೇಳನದ ಸಾಮಾನ್ಯ ಸಮಿತಿಯ ಚೇರ್​ಮನ್ನರಾದ ಡಾ. ಜಾನ್ ಹೆನ್ರಿ ಬರೋಸ್​ರವರು ಸಮ್ಮೇಳನದ ಬಗ್ಗೆ ವಿವರಪೂರ್ಣವಾದ ಅಧಿಕೃತ ವರದಿಯನ್ನು ಬರೆದರು. ಇದರಲ್ಲಿ ಅವರು ಸ್ವಾಮೀಜಿಯ ಭಾಷಣಗಳ ಕೆಲವು ಭಾಗಗಳನ್ನು ಉದಾಹರಿಸಿ, ಅವರ ವ್ಯಕ್ತಿತ್ವವನ್ನೂ ಭಾಷಣಗಳನ್ನೂ ಹೃತ್ಪೂರ್ ವಕವಾಗಿ ಶ್ಲಾಘಿಸಿದ್ದರು. ಡಾ. ಬರೋಸ್​ರಂತಹ ಗಣ್ಯ ವ್ಯಕ್ತಿ ಅಷ್ಟೊಂದು ಹೇಳಬೇಕೆಂದರೆ ಅದೊಂದು ಸಾಮಾನ್ಯ ಸಾಧನೆಯಲ್ಲ. ಮತ್ತು ಅದೊಂದು ಉತ್ಪ್ರೇಕ್ಷೆಯಾಗಿರಲೂ ಸಾಧ್ಯವಿಲ್ಲ. ಇದನ್ನು ಮನಗಂಡು, ಸ್ವಾಮೀಜಿಯ ಸಾಧನೆಯ ಬಗ್ಗೆ ಅಸಡ್ಡೆಯ ಮನೋಭಾವ ತಾಳಿದ್ದವರೂ ಈಗ ಎಚ್ಚರಗೊಂಡರು. ‘ಇಂಡಿಯನ್ ಮಿರರ್​’ನ ಸಂಪದಾಕೀಯ ಈ ಅಂಶಗಳನ್ನು ವಿಸ್ತಾರ ವಾಗಿ ಬಣ್ಣಿಸಿ, ಕಡೆಯಲ್ಲಿ ಬಹಳ ಸೊಗಸಾಗಿ ವಿಮರ್ಶಿಸಿತು :</p>
<p>“. . . ಅಮೆರಿಕೆಗೆ ಸ್ವಾಮಿ ವಿವೇಕಾನಂದರು ಕೈಗೊಂಡ ಪ್ರಚಾರಯಾತ್ರೆಯ ವ್ಯಾವಹಾರಿಕ ಪರಿಣಾಮಗಳೇನೇ ಇರಲಿ, ಅದು ನಿಜವಾದ ಹಿಂದೂಧರ್ಮದ ಘನತೆಯನ್ನು ಜಗತ್ತಿನ ಮುಂದೆ ಅತಿ ಎತ್ತರಕ್ಕೆತ್ತಿದೆ ಎಂಬುದರಲ್ಲಿ ಸಂಶಯವಿಲ್ಲ. ನಿಜಕ್ಕೂ ಈ ಒಂದು ಸಾಧನೆಗಾಗಿ ಸಮಸ್ತ ಹಿಂದೂ ಜನಾಂಗವೇ ಅವರಿಗೆ ಚಿರಪುಣಿಯಾಗಿರಬೇಕು.”</p>
<p>ಈ ಬಗೆಯ ಪತ್ರಿಕಾ ವರದಿಗಳು ಹಾಗೂ ಸಂಪಾದಕೀಯಗಳು ಒಟ್ಟಾರೆಯಾಗಿ ಹಿಂದೂ ಜನತೆಯಲ್ಲಿ ನವೋತ್ಸಾಹವನ್ನೂ ಕೃತಜ್ಞತಾಭಾವನ್ನೂ ಉಂಟುಮಾಡಿದುವು. ಆದರೆ ಇದರಿಂದಾಗಿ ಅಸೂಯಾಪರರ ದ್ವೇಷಾಗ್ನಿಗೆ ತುಪ್ಪ ಸುರಿದಂತಾಯಿತು. ಇವರಲ್ಲಿ ಮುಖ್ಯರಾದವರೆಂದರೆ ಕ್ರೈಸ್ತ ಪ್ರಚಾರ ಸಂಸ್ಥೆಗಳು, ಥಿಯಾಸೊಫಿಸ್ಟರು ಹಾಗೂ ಬ್ರಾಹ್ಮಸಮಾಜದ ಕೆಲವರು. ಆದರೆ ವಿವೇಕಾ ನಂದರನ್ನು ಬೆಂಬಲಿಸಿದವರೂ ಸಾಕಷ್ಟು ಜನರಿದ್ದರು. ಈಗಾಗಲೇ ಅವರ ಬಗ್ಗೆ ಗಾಢ ವಿಶ್ವಾಸ ತಾಳಿದ್ದ ವೈಜ್ಞಾನಿಕ ವಿಭಾಗದ ಅಧ್ಯಕ್ಷರಾದ ಮರ್ವಿನ್ ಮಾರಿ ಸ್ನೆಲ್​ರವರು ಈ ಅಪಪ್ರಚಾರವನ್ನು ಕಂಡು, ತಾವಾಗಿಯೇ ಅವರ ಸಮರ್ಥನೆಗೆ ನಿಂತರು. ಶ್ರೀ ಸ್ನೆಲ್​ರವರು ಅಲಹಾಬಾದಿನ ‘ಪಯೊನಿಯರ್​’ ಎಂಬ ಆಂಗ್ಲೊ ಇಂಡಿಯನ್ ಪತ್ರಿಕೆಗೆ ದೀರ್ಘಪತ್ರವೊಂದನ್ನು ಬರೆದು ಸ್ವಾಮೀಜಿಯ ಬಗ್ಗೆ ತಮ್ಮ ಹೃತ್ಪೂರ್ವಕ ಮೆಚ್ಚುಗೆಯನ್ನು ವ್ಯಕ್ತಪಡಿಸಿದರು. ಇದರ ಒಂದು ಭಾಗವನ್ನು ನಾವು ಈಗಾಗಲೇ ನೋಡಿದ್ದೇವೆ. ಅದರ ಇನ್ನು ಕೆಲವಂಶಗಳು ಹೀಗಿವೆ :</p>
<p>“ಅಮೆರಿಕದ ಪತ್ರಿಕೆಗಳಿಂದ ಹಾಗೂ ಜನರಿಂದ ಸರ್ವಧರ್ಮ ಸಮ್ಮೇಳನದಲ್ಲಿ ಸ್ವಾಮಿ ವಿವೇಕಾನಂದರು ಪಡೆದ ಒಕ್ಕೊರಲಿನ ಮೆಚ್ಚುಗೆಯಲ್ಲಿ ಒಂದೆರಡು ಒಡಕು ದನಿಗಳೂ ಕೇಳಿ ಬಂದಿವೆ. ಆದ್ದರಿಂದ ನಾನು ನಿಮ್ಮ ಜನರಿಗೆ ನಿಜಸ್ಥಿತಿಯನ್ನು ಅರಿವು ಮಾಡಿಕೊಡುವುದಕ್ಕಾಗಿ ನಮ್ಮ ಸುಸಂಸ್ಕೃತ ಹಾಗೂ ವಿಶಾಲ ಮನಸ್ಸಿನ ಜನರ ಒಮ್ಮತದ ಕೃತಜ್ಞತೆ, ಮೆಚ್ಚುಗೆಗಳನ್ನು ತಿಳಿಸಲು ಇಚ್ಛಿಸುತ್ತೇನೆ. ಅಲ್ಲದೆ ಸಮ್ಮೇಳನದ ವೈಜ್ಞಾನಿಕ ವಿಭಾಗದ ಅಧ್ಯಕ್ಷನಾಗಿ ಹಾಗೂ ಇಲ್ಲಿನ ಆಗುಹೋಗುಗಳಿಗೆ ಒಬ್ಬ ಸಾಕ್ಷಿಯಾಗಿ, ಸ್ವಾಮಿ ವಿವೇಕಾನಂದರಿಗೆ ಇಲ್ಲಿ ಯಾವ ಉನ್ನತ ಸ್ಥಾನ ವನ್ನು ನೀಡಲಾಗಿದೆ, ಮತ್ತು ಅವರು ಮಾಡುತ್ತಿರುವ ಸತ್ಕಾರ್ಯ ಎಂಬಹುದು ಎಂಬುದರ ಬಗ್ಗೆ ನನ್ನ ವೈಯಕ್ತಿಕ ಪ್ರಮಾಣವನ್ನು ನೀಡಲು ನಾನು ಉತ್ಸಾಹಿತನಾಗಿದ್ದೇನೆ . . . ಮಿಷನರಿಗಳು ಸಾರಿದ್ದ ಅರೆಬರೆ ಸತ್ಯಗಳ ಹಾಗೂ ಪೊಳ್ಳು ಕತೆಗಳ ಪರಿಣಾಮವಾಗಿ ಹಿಂದೂಗಳೆಂದರೆ ಮೂಢರು-ಅನಾಗರಿಕರೆಂದು ನಂಬಿದ್ದ ಸಾರ್ವಜನಿಕರ ಮೇಲೆ, ವಿವೇಕಾನಂದರು ತಮ್ಮ ವ್ಯಕ್ತಿತ್ವ ದಿಂದಲೂ ಅಸಾಧಾರಣ ಭಾಷಾ ಸಾಮರ್ಥ್ಯದಿಂದಲೂ ಉಂಟುಮಾಡಿದ ಪರಿಣಾಮವೂ ಗಳಿಸಿದ ಮೆಚ್ಚುಗೆಯೂ ಅಸದೃಶವಾದದ್ದು. ಇಲ್ಲಿನ ಜನಗಳಲ್ಲಿ ಉಂಟಾಗಿರುವ ಉತ್ಸಾಹಕ್ಕೆ, ಮುಖ್ಯ ವಾಗಿ, ವಿವೇಕಾನಂದರ ಮೂಲಕ ಭಾರತವು ಅಮೆರಿಕದ ಜನತೆಯಲ್ಲಿ ಉಂಟುಮಾಡಿದ ಆಧ್ಯಾತ್ಮಿಕ ಸತ್ಯಗಳ ಬಗೆಗಿನ ನಿಜವಾದ ಜಿಜ್ಞಾಸೆಯೇ ಕಾರಣವೆಂಬುದರಲ್ಲಿ ಸಂದೇಹವಿಲ್ಲ....</p>
<p>“ಈವರೆಗೆ ಅಮೆರಿಕದಲ್ಲಿ ಹಿಂದುತ್ವೀಕರಣದ ನಿಟ್ಟಿನಲ್ಲಿ ಕೆಲಸ ಮಾಡುತ್ತಿದ್ದ ಎಲ್ಲ ಶಕ್ತಿಗಳೂ ಸ್ವಾಮಿ ವಿವೇಕಾನಂದರ ಶ್ರಮದಿಂದಾಗಿ ಹೊಸ ಸ್ಫೂರ್ತಿಯನ್ನು ಪಡೆದಿವೆ. ಹಿಂದೂಧರ್ಮದ ಕುರಿತಾಗಿ ಈ ದೇಶದಲ್ಲಿ ಪ್ರಚಲಿತವಿರುವುದು ಕೇವಲ ಆಂಗ್ಲೀಕರಣಗೊಂಡ ಸತ್ವರಹಿತ ಅಭಿ ಪ್ರಾಯಗಳು ಮಾತ್ರವೇ. ನಿಜವಾದ ಹಿಂದೂ ಧರ್ಮದ ಇಂತಹ ಅಧಿಕೃತ ಪ್ರತಿನಿಧಿಯೊಬ್ಬ ಅಮೆರಿಕದ ಚಿಂತನಶೀಲ ಜನರಿಗೆ ಹಿಂದೆಂದೂ ಲಭ್ಯವಾಗಿರಲಿಲ್ಲ ! ಅವರನ್ನು ಕಳಿಸಿಕೊಟ್ಟಿದ್ದ ಕ್ಕಾಗಿ ಅಮೆರಿಕವು ಭಾರತಕ್ಕೆ ಅತ್ಯಂತ ಕೃತಜ್ಞವಾಗಿದೆ.”</p>
<p>ಮರ್ವಿನ್ ಸ್ನೆಲ್​ರಂತಹ ಪ್ರತಿಷ್ಠಿತ ವ್ಯಕ್ತಿ ಬರೆದ ಈ ಪತ್ರವನ್ನು ಹಲವಾರು ಪತ್ರಿಕೆಗಳು ಪ್ರಕಟಿಸಿ, ವ್ಯಾಪಕ ಪ್ರಚಾರ ನೀಡಿದುವು. ಇದರಿಂದಾಗಿ ವಿವೇಕಾನಂದರ ಯಶಸ್ಸಿನ ಬಗ್ಗೆ ಭಾರತೀ ಯರಿಗೆ ಮತ್ತಷ್ಟು ಖಚಿತ ಅಭಿಪ್ರಾಯವುಂಟಾಗಲು ಸಾಧ್ಯವಾಯಿತು.</p>
<p>ಸ್ವಾಮೀಜಿಯ ಪ್ರಖ್ಯಾತಿಯು ಭಾರತದಲ್ಲಿ ಬೃಹತ್ತರವಾದ ಅಲೆಯೋಪಾದಿಯಲ್ಲಿ ಹರಡಿ ಕೊಳ್ಳಲು ಕಾರಣವಾದ ಇನ್ನೊಂದು ಅಂಶವೆಂದರೆ, ಅವರು ಸಮ್ಮೇಳನದಲ್ಲಿ ಮಾಡಿದ “ಹಿಂದೂ ಧರ್ಮ” ಎಂಬ ಭಾಷಣ. ಈ ಭಾಷಣದ ಪೂರ್ಣಪಾಠವನ್ನು ಅಚ್ಚುಹಾಕಿಸಿ ಮದ್ರಾಸಿನಲ್ಲಿ ಹಾಗೂ ಕಲ್ಕತ್ತದಲ್ಲಿ ಹಂಚಲಾಯಿತು. ಈ ಭಾಷಣವು ಜನರಿಗೆ ಅತಿ ಹೆಚ್ಚಿನ ವಿಸ್ಮಯವನ್ನುಂಟು ಮಾಡಿತು. ಏಕೆಂದರೆ ಅದನ್ನೋದಿದವರಿಗೆ, ಸ್ವಾಮೀಜಿ ಅಮೆರಿಕೆಯ ಜನರ ಮೇಲೆ ಯಾವ ರೀತಿಯ ಪ್ರಭಾವವನ್ನು ಬೀರಿದರು ಮತ್ತು ಅವರ ಅದ್ಭುತ ಯಶಸ್ಸಿಗೆ ಕಾರಣವೇನು ಎಂಬುದು ಸ್ಪಷ್ಟವಾಯಿತು. ಭಾರತೀಯ ಪತ್ರಿಕೆಗಳು ಈ ಲೇಖನದ ಕೆಲವು ಭಾಗಗಳನ್ನು ಪ್ರಕಟಿಸಿ, ಅದನ್ನು ಪ್ರಶಂಸಿಸಿ ವಿಮರ್ಶೆಗಳನ್ನೂ ಬರೆದುವು.</p>
<p>ಹಿಂದೂಧರ್ಮದ ಕುರಿತಾದ ಸ್ವಾಮೀಜಿಯ ಭಾಷಣವು ಭಾರತದಾದ್ಯಂತ ಪ್ರಸಾರವಾಗಿ, ಅದೊಂದು ಅಲ್ಲೋಲಕಲ್ಲೋಲವನ್ನೇ ಉಂಟುಮಾಡಿತು. ಅವರ ಕಾರ್ಯೋದ್ದೇಶದ ಅದ್ಭುತ ಐತಿಹಾಸಿಕ ಮಹತ್ವವು ಸ್ಪಷ್ಟವಾಗಿ ವ್ಯಕ್ತವಾಗಿತ್ತು. ಇದರಿಂದಾಗಿ ಸಂತೋಷಪಟ್ಟವರು ಹಲವ ರಾದರೆ ಅಸೂಯೆ ತಾಳಿದವರು ಕೆಲವರು. ಸ್ವಾಮೀಜಿ ಗಳಿಸಿದ ಯಶಸ್ಸು-ಕೀರ್ತಿಗಳ ಮುಂದೆ ನಿಸ್ತೇಜರಾದ ಥಿಯಾಸೊಫಿಸ್ಟರೂ ಬ್ರಾಹ್ಮಸಮಾಜೀಯರೂ ಕ್ರೈಸ್ತರೊಂದಿಗೆ ಕೈಜೋಡಿಸಿ ಅವ ರನ್ನು ಕಟುವಾಗಿ ನಿಂದಿಸಿದರು. ಅವರ ಭಾಷಣವು ಹಿಂದೂಧರ್ಮವನ್ನು ಯಾವ ರೀತಿಯಲ್ಲೂ ಪ್ರತಿನಿಧಿಸುವುದಿಲ್ಲವೆಂದು ಪ್ರಚಾರ ಮಾಡಿದರು. ಇದಕ್ಕೆ ಉತ್ತರವಾಗಿ ತನ್ನ ಪ್ರತಿನಿಧಿಯೊಬ್ಬರು ಬರೆದ ಪತ್ರವನ್ನು ‘ಇಂಡಿಯನ್ ಮಿರರ್​’ ಪತ್ರಿಕೆ ಪ್ರಕಟಿಸಿತು :</p>
<p>“ಸ್ವಾಮಿ ವಿವೇಕಾನಂದರ ಅಭೂತಪೂರ್ವ ಯಶಸ್ಸು, ಕ್ರೈಸ್ತರಲ್ಲಿ ಹಾಗೂ ಬ್ರಾಹ್ಮಸಮಾಜೀ ಯರಲ್ಲಿ ಪ್ರಬಲವಾದ ಅಸೂಯೆಯನ್ನು ಹುಟ್ಟಿಸಿಬಿಟ್ಟಿದೆ. ಆ ಹೊಟ್ಟೆಯುರಿಯನ್ನು ತಾಳಲಾರದೆ ಇವರೆಲ್ಲ ವಿವೇಕಾನಂದರ ಕೀರ್ತಿಗೆ ಮಸಿ ಬಳಿಯಲು ಶಕ್ತಿಮೀರಿ ಪ್ರಯತ್ನಿಸುತ್ತಿರುವುದನ್ನು ಕಂಡು ನನಗೆ ಅತ್ಯಂತ ದುಃಖವುಂಟಾಗಿದೆ. ಇವರು ಸ್ವಾಮೀಜಿಯ ಬೆನ್ನಹಿಂದೆ ಅವರ ವಿರುದ್ಧವಾಗಿ ಪ್ರಚಾರಮಾಡುತ್ತ ಅವರೊಂದಿಗೆ ಯುದ್ಧವನ್ನೇ ಪ್ರಾರಂಭಿಸಿಬಿಟ್ಟಿದ್ದಾರೆ. ಅದರೆ ಇವರಿಗೆ ಆ ಯುದ್ಧದಲ್ಲಿ ಸೋಲು ಕಟ್ಟಿಟ್ಟದ್ದು. ಸ್ವಾಮಿ ವಿವೇಕಾನಂದರು ಈಗ ಒಂದು ಮಹಾ ಶಕ್ತಿ. ಅವರ ಸುಸಂಸ್ಕೃತ ವರ್ತನೆ, ಸುಲಲಿತ ವಾಗ್ಝರಿ, ಆಶ್ಚರ್ಯಕರ ವ್ಯಕ್ತಿತ್ವ–ಇವು ಜಗತ್ತಿನ ಜನರಲ್ಲಿ ಹಿಂದೂಧರ್ಮದ ಕುರಿತಾಗಿ ತೀರ ವಿಭಿನ್ನವಾದ ಒಂದು ಹೊಸ ಅಭಿಪ್ರಾಯವನ್ನು ಮೂಡಿಸಿದೆ. ಹಿಂದೂಧರ್ಮದ ಬಗೆಗಿನ ಅವರ ಲೇಖನವು ನಿಜಕ್ಕೂ ಒಂದು ಅನರ್ಘ್ಯ ರತ್ನ. ಅದನ್ನು ಪ್ರತಿಯೊಬ್ಬನೂ ಓದಿ, ಮನನ ಮಾಡಬೇಕು ; ಮತ್ತು ಅದರ ಮಹತ್ವವನ್ನು ಸರಿಯಾಗಿ ಗ್ರಹಿಸಬೇಕು. ಅವರಾಡಿದ ಒಂದೊಂದು ಮಾತೂ ಸಂಗ್ರಹಯೋಗ್ಯವಾದ ವಿಷಯ. ಕೇವಲ ಅರ್ಧ ಗಂಟೆಯ ಅಲ್ಪಾವಧಿಯಲ್ಲಿ ಸ್ವಾಮೀಜಿ, ಇಡೀ ಹಿಂದೂಧರ್ಮದ ಸ್ಪಷ್ಟ ಚಿತ್ರಣವನ್ನು ನೀಡಲು ಹೇಗೆ ಸಮರ್ಥರಾದರೆಂಬುದೇ ಒಂದು ಆಶ್ಚರ್ಯಕರ ಅಂಶ . . . .”</p>
<p>ಅಂತೂ ಸರ್ವಧರ್ಮ ಸಮ್ಮೇಳನದ ಮೂಲಕ ವಿವೇಕಾನಂದರ ಹೆಸರು ವಿಶ್ವದಾದ್ಯಂತ ಪ್ರಖ್ಯಾತವಾಗಿತ್ತು. ಅದರೊಂದಿಗೆ, ಅವರಿಗೆ ಪ್ರಿಯವಾದ ಸ್ವತಂತ್ರ ಪರಿವ್ರಾಜಕ ಜೀವನವೂ ಕೊನೆಗೊಂಡಿತ್ತು. ಇದೀಗ ಅವರ ಜೀವನದಲ್ಲಿ ಹೊಸದೊಂದು ಅಧ್ಯಾಯ ಪ್ರಾರಂಭವಾಗಿತ್ತು. ಅವರ ನಿಜವಾದ ಕಾರ್ಯ ಇನ್ನು ಮುಂದೆ ಶುರುವಾಗಬೇಕಷ್ಟೆ. ಏಕೆಂದರೆ ಸರ್ವಧರ್ಮ ಸಮ್ಮೇಳನವು ಆ ದಿಸೆಯಲ್ಲಿ ಅವರ ಪ್ರಥಮ ಮೆಟ್ಟಿಲಷ್ಟೆ. ಹಿಂದೆಯೇ ನೋಡಿರುವಂತೆ, ಅವರು ಅಮೆರಿಕೆಗೆ ಬಂದದ್ದರ ಹಿಂದಿದ್ದ ಮುಖ್ಯ ಉದ್ದೇಶಗಳು ಇವು : ಮೊದಲನೆಯದಾಗಿ, ಭಾರತದ ಕೋಟ್ಯಂತರ ದೀನದರಿದ್ರರ ಸರ್ವತೋಮುಖ ಪ್ರಗತಿಗಾಗಿ ಸಂನ್ಯಾಸಿಗಳ ಸಂಘವೊಂದನ್ನು ನಿರ್ಮಿಸಲು ಆರ್ಥಿಕ ನೆರವನ್ನು ಪಡೆಯುವುದು ; ಎರಡನೆಯದಾಗಿ, ಹಿಂದೂಧರ್ಮದ ಅನರ್ಘ್ಯ ನಿಧಿಯಾದ ಆಧ್ಯಾತ್ಮಿಕತೆಯನ್ನು ಹೊರತೆಗೆದು, ಅದು ಪಾಶ್ಚಾತ್ಯರೂ ಸೇರಿದಂತೆ ಪ್ರತಿಯೊಬ್ಬ ರಿಗೂ ದೊರಕುವಂತೆ ಮಾಡುವುದು. ಈ ಎರಡು ಮಹಾಯೋಜನೆಗಳನ್ನು ಅನುಷ್ಠಾನಕ್ಕೆ ತರುವತ್ತ ಸ್ವಾಮೀಜಿ ಈಗ ಕಾರ್ಯೋನ್ಮುಖರಾದರು.</p>

<h1>೧೪</h1>
<h1>ವಿಖ್ಯಾತರೊಂದಿಗೆ ವಿವೇಕಾನಂದರು</h1>
<p class="noindent">ವಿಶ್ವಧರ್ಮಸಮ್ಮೇಳನ ಕೊನೆಗೊಂಡಿತ್ತು. ಇದೀಗ ಸ್ವಾಮೀಜಿ ಬೆಳೆಯನ್ನು ಬಿತ್ತಲು ಭೂಮಿ ಹದವಾಗಿತ್ತು. ತಮ್ಮ ಜೀವನೋದ್ದೇಶವೆಂದು ಕಂಡುಕೊಂಡಿರುವ ಮಹಾಕಾರ್ಯವನ್ನು ಪ್ರಾರಂಭಿಸಲು ಸ್ವಾಮೀಜಿ ಮಾನಸಿಕವಾಗಿ ಸಿದ್ಧರಾಗತೊಡಗಿದರು. ೧೮೯೩ರ ಅಕ್ಟೋಬರ್ ೨ ರಂದು ಅವರು ತಮ್ಮ ಪ್ರಿಯ ಸ್ನೇಹಿತರಾದ ಪ್ರೊ ॥ ರೈಟರಿಗೆ ಬರೆದ ಪತ್ರದಲ್ಲಿ ಅವರ ಮನಸ್ಥಿತಿ ವ್ಯಕ್ತವಾಗುತ್ತದೆ :</p>
<p>“. . . ನಾನೀಗ ಇಲ್ಲಿ ನನ್ನ ಜೀವನಕ್ಕೆ ಹೊಂದಿಕೊಳ್ಳುವುದರಲ್ಲಿದ್ದೇನೆ. ನನ್ನ ಜೀವನದುದ್ದಕ್ಕೂ ನನಗೆ ಒದಗಿಬಂದ ಪ್ರತಿಯೊಂದು ಪರಿಸ್ಥಿತಿಯನ್ನೂ ಭಗವಂತನ ಇಚ್ಛೆಯೆಂದೇ ತಿಳಿದು ಅದಕ್ಕೆ ಶಾಂತವಾಗಿ ಹೊಂದಿಕೊಳ್ಳುತ್ತಿದ್ದೇನೆ. ಮೊದಮೊದಲಿಗೆ ಅಮೆರಿಕದಲ್ಲಿ ನನ್ನ ಸ್ಥಿತಿ ನೀರಿನಿಂದ ಹೊರಹಾಕಿದ ಮೀನಿನಂತಾಗಿತ್ತು. ಸದಾ ಭಗವಂತನಿಂದಲೇ ಮಾರ್ಗದರ್ಶನವನ್ನು ಪಡೆಯುವ ನನ್ನ ರೂಢಮೂಲವಾದ ಅಭ್ಯಾಸವನ್ನು ಬಿಟ್ಟುಬಿಟ್ಟು ಎಲ್ಲಿ ನನ್ನ ಯೋಗಕ್ಷೇಮವನ್ನು ನಾನೇ ನೋಡಿಕೊಳ್ಳಬೇಕಾಗುತ್ತದೆಯೋ ಎಂದು ನಾನು ಹೆದರಿದ್ದೆ ! ಅದೆಂತಹ ಘೋರ ಕೃತಘ್ನತೆ ! ಈಗ ನಾನು ಸ್ಪಷ್ಟವಾಗಿ ಕಾಣುತ್ತಿದ್ದೇನೆ–ಯಾರು ಹಿಮಾಲಯದ ತುಷಾರಾವೃತ ಶಿಖರಗಳ ಮೇಲೂ ಭಾರತದ ಸುಡುವ ಬಯಲುಸೀಮೆಯಲ್ಲೂ ನನ್ನ ಕೈಹಿಡಿದು ನಡೆಸುತ್ತಿದ್ದನೋ ಅವನೇ ಇಂದು ಮಾರ್ಗದರ್ಶನ ಮಾಡಲು ಮತ್ತು ನೆರವಾಗಲು ಇಲ್ಲಿದ್ದಾನೆ. ಆ ಮಹಾಮಹಿಮನಿಗೆ ಜಯವಾಗಲಿ ! ಅಂತೂ ನಾನೀಗ ನನ್ನ ಹಳೆಯ ಮಾರ್ಗಕ್ಕೇ ಹಿಂದಿರುಗಿದ್ದೇನೆ. ಒಬ್ಬರಲ್ಲ ಒಬ್ಬರು ನನಗೆ ಆಹಾರ-ಆಸರೆ ಒದಗಿಸುತ್ತಾರೆ. ಮತ್ತೆ ಇನ್ಯಾರಾದರೂ ಬಂದು ಭಗವಂತನ ವಿಷಯವಾಗಿ ಮಾತನಾಡುವಂತೆ ಕೇಳಿಕೊಳ್ಳುತ್ತಾರೆ. ನನಗೆ ಗೊತ್ತು–ಭಗವಂತನೇ ಅವರನ್ನು ಕಳಿಸಿರುವುದು ಎಂದು. ಅವನಾಜ್ಞೆಯನ್ನು ಪರಿಪಾಲಿಸುವುದಷ್ಟೇ ನನ್ನ ಕೆಲಸ. ಅವನೇ ನನ್ನ ಆವಶ್ಯಕತೆಗಳನ್ನೆಲ್ಲ ಒದಗಿಸಿಕೊಡುತ್ತಿದ್ದಾನೆ. ಇನ್ನು ಅವನಿಚ್ಛೆಯಂತೆಯೇ ಆಗಲಿ !</p>
<p>“ ‘ಯಾರು ಅನನ್ಯರಾಗಿ ನನ್ನನ್ನು ಧ್ಯಾನಿಸುತ್ತ ಉಪಾಸನೆ ಮಾಡುತ್ತಾರೆಯೋ ಅಂತಹ ಭಕ್ತರ ಯೋಗಕ್ಷೇಮವನ್ನು ನಾನು ನೋಡಿಕೊಳ್ಳುತ್ತೇನೆ’–ಇದು ಭಗವಂತನ-ಆಶ್ವಾಸನೆ.</p>
<p>“ಏಷಿಯಾದಲ್ಲೂ ಅಷ್ಟೆ, ಯೂರೋಪಿನಲ್ಲೂ ಅಷ್ಟೆ, ಅಮೆರಿಕದಲ್ಲಾದರೂ ಅಷ್ಟೆ, ಭಾರತದ ಮರುಭೂಮಿಗಳಲ್ಲಾದರೂ ಅಷ್ಟೆ. ಅಂತೆಯೇ ಅಮೆರಿಕದ ಜನಜಂಗುಳಿಯ ಸದ್ದುಗದ್ದಲದ ನಡುವೆಯೂ ಅಷ್ಟೆ. ಏಕೆಂದರೆ ಅವನು ಇಲ್ಲಿಯೂ ಇಲ್ಲವೆ ? ಒಂದು ವೇಳೆ ಅವನಿಲ್ಲ ಎನ್ನುವು ದಾದರೆ, ನಾನು ಖಂಡಿತವಾಗಿ ತಿಳಿದುಕೊಳ್ಳುತ್ತೇನೆ–ಈ ಮೂರು ನಿಮಿಷಗಳ ಮಣ್ಣಿನ ದೇಹ ವನ್ನು ತ್ಯಜಿಸಬೇಕು ಎಂದು. ಮತ್ತು ಸಂತೋಷವಾಗಿ ಹಾಗೆಯೇ ಮಾಡುತ್ತೇನೆ.”</p>
<p>ಸಂನ್ಯಾಸಿಯ ಜೀವನಾದರ್ಶಗಳಾದ ತ್ಯಾಗ-ವೈರಾಗ್ಯ-ಶರಣಾಗತಿಗಳು ಸ್ವಾಮೀಜಿಯ ಸ್ವಭಾವವೇ ಆಗಿಬಿಟ್ಟಿದ್ದುವು. ಅವರು ಅವುಗಳಿಂದ ಸ್ವಲ್ಪವಾದರೂ ವಿಚಲಿತರಾಗಲು ಸಾಧ್ಯವೇ ಇಲ್ಲದಂತಹ ಸ್ಥಿತಿಯಲ್ಲಿದ್ದರು. ಆದರೆ ಅವರು ಅಮೆರಿಕೆಗೆ ಬಂದ ಉದ್ದೇಶವೇ ದ್ರವ್ಯಾರ್ಜನೆ ಮಾಡುವುದು. ಭೂಮಿಯ ಮೇಲಿನ ಅಮರಾವತಿಯಾದ ಅಮೆರಿಕದ ಜನರಿಗೆ ಅತ್ಯುನ್ನತ ಧಾರ್ಮಿಕ ಬೋಧನೆಗಳನ್ನು ನೀಡಿ, ಶ್ರೇಷ್ಠತಮವಾದ ಆಧ್ಯಾತ್ಮಿಕ ಆದರ್ಶಗಳನ್ನು ಮನವರಿಕೆ ಮಾಡಿಸಿಕೊಟ್ಟು, ಪ್ರತಿಯಾಗಿ ಅವರಿಂದ ಧನವನ್ನು ಸಂಗ್ರಹಿಸಿ ತಂದು, ಭಾರತವನ್ನು ಆರ್ಥಿಕ ವಾಗಿ ಮೇಲೆತ್ತಬೇಕೆಂಬುದು ಅವರ ಕಾರ್ಯಯೋಜನೆಯಾಗಿತ್ತು. ಆ ನಿಟ್ಟಿನಲ್ಲಿ ಅವರು ಕಾರ್ಯಾರಂಭ ಮಾಡಿದರಾದರೂ ಅದು ಅಷ್ಟು ಯಶಸ್ವಿಯಾಗಲಿಲ್ಲ. ಆದ್ದರಿಂದ ಸ್ವಾಮೀಜಿ ತತ್ಕಾಲಕ್ಕೆ ಆ ಬಗೆಯ ಯೋಜನೆಯನ್ನು ಕೈಬಿಟ್ಟರು. ಆ ಸಂಬಂಧವಾಗಿ ಅವರು ಅಕ್ಟೋಬರ್ ೨೬ರಂದು ಮತ್ತೆ ಪ್ರೊ ॥ ರೈಟರಿಗೆ ಬರೆದರು :</p>
<p>“ಪ್ರಿಯ ಅಧ್ಯಾಪಕ್​ಜಿ,</p>
<p>ನಾನಿಲ್ಲಿ ಚೆನ್ನಾಗಿದ್ದೇನೆ. ಎಲ್ಲೋ ಕೆಲವರು ತೀರ ಸಂಪ್ರದಾಯಸ್ಥರನ್ನು ಬಿಟ್ಟರೆ ಉಳಿದವ ರೆಲ್ಲರೂ ನನ್ನನ್ನು ಬಹಳ ಪ್ರೀತಿ ವಿಶ್ವಾಸದಿಂದ ನೋಡಿಕೊಳ್ಳುತ್ತಿದ್ದಾರೆ. ದೂರ ದೂರದ ದೇಶ ಗಳಿಂದ ಬಂದು ಇಲ್ಲಿ ಕಲೆತ ಜನರೆಲ್ಲ ಇಲ್ಲಿ ಕಾರ್ಯಗತಗೊಳಿಸಲು ಅನೇಕ ಯೋಜನೆಗಳನ್ನು ಹಾಕಿಕೊಂಡಿದ್ದಾರೆ. ಏಕೆಂದರೆ ಪ್ರತಿಯೊಂದು ಕೆಲಸವೂ ಯಶಸ್ವಿಯಾಗಲು ಅವಕಾಶವಿರುವ ಏಕೈಕ ಸ್ಥಳವೆಂದರೆ ಅಮೆರಿಕ. ಆದರೆ ನಾನು ಸ್ವಲ್ಪ ಯೋಚಿಸಿನೋಡಿ, ಈಗ ನನ್ನ ಯೋಜನೆಯ ಮಾತನಾಡುವುದನ್ನೇ ಬಿಟ್ಟುಬಿಟ್ಟಿದ್ದೇನೆ. ಏಕೆಂದರೆ, ‘ಈ ಪರದೇಶಿ ಬಂದು ಚೆನ್ನಾಗಿ ಬಾಚಿ ಕೊಂಡು ಹೋದ’ ಎಂದು ಇಲ್ಲಿಯವರು ಆಡಿಕೊಳ್ಳುತ್ತಾರೆ. ಆದ್ದರಿಂದ ನಾನು ನನ್ನ ಯೋಜನೆ ಯನ್ನು ಹಿನ್ನೆಲೆಯಲ್ಲೇ ಇಟ್ಟುಕೊಂಡು, ಯಾವುದೇ ಇತರ ಉಪನ್ಯಾಸಕನಂತೆ ಉಪನ್ಯಾಸಗಳನ್ನು ನೀಡುತ್ತ, ಶ್ರಮವಹಿಸಿ ದುಡಿಯಲು ಇಚ್ಛಿಸಿದ್ದೇನೆ.</p>
<p>“ನನ್ನನ್ನು ಇಲ್ಲಿಗೆ ಕರೆತಂದವನು ಇನ್ನೂ ನನ್ನ ಕೈಬಿಟ್ಟಿಲ್ಲ ; ಮತ್ತು ನಾನಿಲ್ಲಿರುವವರೆಗೂ ಕೈಬಿಡುವುದೂ ಇಲ್ಲ. ಧನಸಂಪಾದನೆಯ ವಿಷಯವೊಂದನ್ನು ಬಿಟ್ಟು ಉಳಿದ ಎಲ್ಲ ರೀತಿಯಲ್ಲೂ ನನ್ನ ಕೆಲಸ ಚೆನ್ನಾಗಿ ಮುಂದುವರಿಯುತ್ತಿದೆ. ಇದನ್ನು ಕೇಳಿ ನೀವು ಖಂಡಿತವಾಗಿಯೂ ಸಂತೋಷ ಪಡುತ್ತೀರಿ. ಎಷ್ಟೇ ಆಗಲಿ, ಇಂತಹ ವ್ಯವಹಾರಕ್ಕೆ ನಾನಿನ್ನೂ ತೀರ ಎಳಸು. ಆದರೆ ಶೀಘ್ರದಲ್ಲೇ ಅದನ್ನೂ ಕಲಿತುಬಿಡುತ್ತೇನೆ. ಶಿಕಾಗೋದಲ್ಲಿ ನಾನು ತುಂಬ ಜನಪ್ರಿಯನಾಗಿದ್ದೇನೆ. ಆದ್ದರಿಂದ ನಾನಿಲ್ಲಿ ಕೆಲಕಾಲ ಇದ್ದು, ಆಮೇಲೆ ‘ಹಣ’ ಸಂಪಾದಿಸಬೇಕೆಂದಿದ್ದೇನೆ . . . .”</p>
<p>ಇಲ್ಲಿ ಸ್ವಾಮೀಜಿ ಭಾರತೀಯರಿಗಾಗಿ ಮಾಡುತ್ತಿರುವ ತ್ಯಾಗ ಎಂತಹ ಅದ್ಭುತವಾದದ್ದು ಎಂಬುದನ್ನು ಗಮಿನಿಸಬೇಕು. ತಮ್ಮ ಸಂನ್ಯಾಸಧರ್ಮಕ್ಕೇ ವಿರುದ್ಧವಾದ ಹಣಸಂಗ್ರಹಣೆಯ ಕಾರ್ಯದಲ್ಲಿ ಅವರು ತಮ್ಮನ್ನು ತಾವು ತೊಡಗಿಸಿಕೊಳ್ಳುತ್ತಿದ್ದಾರೆ. ತಮ್ಮ ಭಾರತದ ಕೋಟಿ ಗಟ್ಟಲೆ ದರಿದ್ರನಾರಾಯಣರನ್ನು ಮೇಲೆತ್ತಬೇಕೆಂಬ ಒಂದೇ ಉದ್ದೇಶದಿಂದ, ತಮಗೆ ಸ್ವಭಾವ ಸಹಜವಾದ ಶುದ್ಧ ಸಾತ್ವಿಕ ಸಂನ್ಯಾಸಜೀವನದ ಆದರ್ಶದಿಂದ ಸ್ವಲ್ಪ ವಿಮುಖರಾಗುತ್ತಿದ್ದಾರೆ. ಆದರೆ ಜನರ ಬಾಯಿಗೆ ತುತ್ತಾಗುವುದರಿಂದ ತಪ್ಪಿಸಿಕೊಳ್ಳಲು, ಸಾರ್ವಜನಿಕವಾಗಿ ವಂತಿಗೆ ವಸೂಲಿ ಮಾಡುವುದನ್ನು ಬಿಟ್ಟು, ತಮ್ಮ ಸ್ವಂತ ಶ್ರಮದಿಂದ ಹಣವನ್ನು ಸಂಪಾದಿಸಲು ನಿಶ್ಚಯಿ ಸುತ್ತಿದ್ದಾರೆ.</p>
<p>ಈ ದಿಸೆಯಲ್ಲಿ ಆಲೋಚಿಸಿ ಸ್ವಾಮೀಜಿ, ‘ಸ್ಲೇಟನ್ ಲೈಸಿಯಮ್ ಲೆಕ್ಚರ್ ಬ್ಯೂರೋ’ ಎಂಬ ಸಂಸ್ಥೆಯೊಂದಿಗೆ ಒಂದು ಒಪ್ಪಂದ ಮಾಡಿಕೊಂಡರು. ಇಂತಹ ಉಪನ್ಯಾಸಸಂಸ್ಥೆಗಳ ಕೆಲಸವೇ ನೆಂದರೆ, ವಿವಿಧ ಸ್ಥಳಗಳಲ್ಲಿ ಪ್ರಸಿದ್ಧ ವ್ಯಕ್ತಿಗಳ ಉಪನ್ಯಾಸಗಳನ್ನು ಏರ್ಪಡಿಸುವುದು ; ಅದಕ್ಕೆ ಪ್ರವೇಶಧನವನ್ನು ವಸೂಲಿ ಮಾಡಿ, ಅದರಲ್ಲಿ ನಿಗದಿತ ಪ್ರಮಾಣವನ್ನು ತಾನು ಉಳಿಸಿಕೊಳ್ಳು ವುದು. ಅಮೆರಿಕದಾದ್ಯಂತ ಸ್ವಾಮೀಜಿ ಉಪನ್ಯಾಸಗಳನ್ನು ನೀಡಬೇಕೆಂದು ತೀರ್ಮಾನವಾಯಿತು. ಇದೇ ಅತ್ಯುತ್ತಮ ಮಾರ್ಗವೆಂದು ಸ್ವಾಮೀಜಿ ಭಾವಿಸಿದರು. ಹಿಂದೂಧರ್ಮದ ಹಾಗೂ ತಮ್ಮ ಗುರುದೇವರ ಅದ್ಭುತ ವಿಚಾರಗಳನ್ನೆಲ್ಲ ಪ್ರಸಾರ ಮಾಡುತ್ತ, ಜೊತೆಗೇ ತಮ್ಮ ಭಾರತದ ಕೆಲಸ ಕ್ಕಾಗಿ ಧನ ಸಂಗ್ರಹಣೆ ಮಾಡುತ್ತ, ಇತರ ಚಿಂತೆಗಳಾವುವೂ ಇಲ್ಲದೆ ತಾವು ಎಲ್ಲೆಡೆಯೂ ಸಂಚರಿಸಬಹುದೆಂದು ಅವರು ಆಲೋಚಿಸಿದರು.</p>
<p>ತಮ್ಮ ಈ ಭಾಷಣದ ಕಾರ್ಯಕ್ರಮವನ್ನು ಶಿಕಾಗೋ ನಗರದಿಂದಲೇ ಪ್ರಾರಂಭಿಸಿದರು. ಸಮ್ಮೇಳನದಿಂದಾಗಿ ಇಲ್ಲಿ ಅವರ ಹೆಸರು ಮೊದಲೇ ಸಾಕಷ್ಟು ಪ್ರಸಿದ್ಧವಾಗಿತ್ತು. ಈಗ ಈ ಹೊಸ ಉಪನ್ಯಾಸಗಳಿಂದಾಗಿ ಅವರ ಕೀರ್ತಿ ಮತ್ತಷ್ಟು ಹೆಚ್ಚಾಯಿತು. ಅಲ್ಲಿನ ಒಂದು ಪತ್ರಿಕೆ ಬರೆದಂತೆ, ಸ್ವಾಮೀಜಿಯ ಇರುವಿಕೆಯಿಂದಾಗಿ ಇಡೀ ಶಿಕಾಗೋದಲ್ಲಿ ನಿತ್ಯೋತ್ಸವ ನಡೆಯುತ್ತಿದ್ದಂತಿತ್ತು.</p>
<p>ಸ್ವಾಮೀಜಿ ಶಿಕಾಗೋದಲ್ಲಿದ್ದ ಅವಧಿಯಲ್ಲಿ, ಶ್ರೀಮತಿ ಮತ್ತು ಶ್ರೀ ಜಾನ್ ಬಿ. ಲಿಯಾನ್ ಎಂಬ ಶ್ರೀಮಂತ ದಂಪತಿಗಳ ಮನೆಯಲ್ಲಿ ಇಳಿದುಕೊಂಡಿದ್ದರು. ಇವರ ಮನೆಗೆ ಸ್ವಾಮೀಜಿ ಯಾವಾಗ ಹೋದರು ಎಂಬುದು ಸ್ಪಷ್ಟವಾಗಿಲ್ಲ. ಬಹುಶಃ ಸಮ್ಮೇಳನದ ಆರಂಭದ ಹಿಂದಿನ ದಿನ ಹೋಗಿದ್ದಿರಬೇಕು. ಶ್ರೀ ಲಿಯಾನ್​ರವರು ಶಿಕಾಗೋದ ಅತ್ಯಂತ ಗಣ್ಯ ನಾಗರಿಕರಲ್ಲೊಬ್ಬ ರಾಗಿದ್ದರು. ಇವರು ಸಮ್ಮೇಳನದ ಪ್ರತಿನಿಧಿಯೊಬ್ಬರನ್ನು ತಮ್ಮ ಆತಿಥಿಗಳಾಗಿ ಇರಿಸಿಕೊಳ್ಳಲು ಬಯಸಿ, ವಿಶಾಲ ಮನೋಭಾವದ ಒಬ್ಬರನ್ನು ತಮ್ಮಲ್ಲಿಗೆ ಕಳಿಸಿಕೊಡುವಂತೆ ಸಮ್ಮೇಳನದ ಅಧಿಕಾರಿಗಳನ್ನು ಕೇಳಿಕೊಂಡಿದ್ದರು. ಈ ದಂಪತಿಗಳಿಬ್ಬರೂ ಅತ್ಯಂತ ಉದಾರ ಬುದ್ಧಿಯವರು. ಮತಾಂಧತೆಯನ್ನು ಅವರು ಸಹಿಸುತ್ತಿರಲಿಲ್ಲ. ಆಗ ಶಿಕಾಗೋದಲ್ಲಿ ನಡೆಯುತ್ತಿದ್ದ ವೈಭವಯುತ ವಾದ ಮೇಳವನ್ನು ನೋಡಲು ಬೇರೆಬೇರೆ ಊರುಗಳಿಂದ ಬಂದ ಸಂಬಂಧಿಕರಿಂದ ಅವರ ಮನೆ ತುಂಬಿಹೋಗಿತ್ತು. ಎಲ್ಲರೂ ತಮ್ಮ ಮನೆಗೆ ಬರಬಹುದಾದ ಪ್ರತಿನಿಧಿಯನ್ನು ಕಾಣಲು ಉತ್ಸುಕರಾಗಿದ್ದರು.</p>
<p>ತಮ್ಮ ಮನೆಗೆ ಯಾರಾದರೂ ಬಿಳಿಯ ಕ್ರೈಸ್ತ ಪಾದ್ರಿಗಳು ಬರುತ್ತಾರೆಂದು ಇವರು ನಿರೀಕ್ಷಿಸಿ ದ್ದರು. ಆದರೆ ರಾತ್ರಿ ಎಷ್ಟು ಹೊತ್ತಾದರೂ ನಿರೀಕ್ಷಿತ ಅತಿಥಿ ಬರದಿದ್ದರಿಂದ ಶ್ರೀಮತಿ ಎಮಿಲಿ ಲಿಯಾನ್​ರನ್ನುಳಿದು ಉಳಿದವರೆಲ್ಲ ಮಲಗಿಕೊಂಡರು. ಮಧ್ಯರಾತ್ರಿಯ ನಂತರ ಕರೆಗಂಟೆ ಬಾರಿಸಿತು. ಶ್ರೀಮತಿ ಎಮಿಲಿ ಕಾತರದಿಂದ ಬಾಗಿಲು ತೆರೆದು ನೋಡುತ್ತಾರೆ–ಕಿತ್ತಳೆ ಬಣ್ಣದ ನಿಲುವಂಗಿ, ಕೆಂಪು ಪೇಟಗಳನ್ನು ಧರಿಸಿದ ಮಂದಹಾಸವದನವಾದ ಸುಂದರ ಪೌರ್ವಾತ್ಯ ಯುವಕ ನೊಬ್ಬ ನಿಂತಿದ್ದಾನೆ !ಯಾವ ಜನ್ಮದ ಸುಕೃತವೋ ! ಆ ದಂಪತಿಗಳು ವಿಶಾಲ ಮನೋಭಾವದವ ರೊಬ್ಬರನ್ನು ಕಳಿಸಿ ಕೊಡಿ ಎಂದರೆ ಸ್ವಾಮಿ ವಿವೇಕಾನಂದರನ್ನೇ ಕಳಿಸಿಕೊಟ್ಟಿದ್ದಾರೆ ! ಆದರೆ ಸ್ವಾಮೀಜಿಯಿನ್ನೂ ಸಮ್ಮೇಳನದಲ್ಲಿ ಭಾಷಣ ಮಾಡಿರಲಿಲ್ಲ. ಆದ್ದರಿಂದ ಅವರಿನ್ನೂ ಶಿಕಾಗೋದ ಮಹಾಜನತೆಗೆ ಪರಿಚಿತರಾಗಿರಲಿಲ್ಲ. ಆದರೂ ಅವರನ್ನು ಕಂಡ ತಕ್ಷಣವೇ ಎಮಿಲಿ ಆಕರ್ಷಿತ ರಾದರು. ಅವರನ್ನು ಆದರದಿಂದ ಸ್ವಾಗತಿಸಿ ಉಪಚರಿಸಿದರು.</p>
<p>ಆದರೆ ಈಗ ಆಕೆಗೆ ಚಿಂತೆ ಹತ್ತಿಕೊಂಡಿತು. ಏಕೆಂದರೆ ಅವರ ಸಂಬಂಧಿಕರೆಲ್ಲರೂ ದಕ್ಷಿಣದ ಪ್ರಾಂತ್ಯಗಳಿಂದ ಬಂದವರು. ಹಿಂದೆ ಗುಲಾಮಗಿರಿ ವ್ಯಾಪಕವಾಗಿದ್ದ ಆ ಪ್ರಾಂತ್ಯಗಳಲ್ಲಿ ವರ್ಣ ಭೇದಬುದ್ಧಿ ಇನ್ನೂ ಹೋಗಿರಲಿಲ್ಲ. ಆದ್ದರಿಂದ ತಮ್ಮ ಆತಿಥಿಗಳು, ಪೌರ್ವಾತ್ಯರಾದ ಈ ಪ್ರತಿನಿಧಿಯನ್ನು ಕಂಡು ಏನೆನ್ನುತ್ತಾರೋ ಎಂಬ ಚಿಂತೆಯುಂಟಾಯಿತು. ಮರುದಿನ ಎದ್ದ ತಕ್ಷಣ ಅವರು ತಮ್ಮ ಚಿಂತೆಯನ್ನು ಪತಿಯ ಮುಂದೆ ತೋಡಿಕೊಂಡರು. ಜಾನ್ ಲಿಯಾನ್ ಆ ಬಗ್ಗೆ ಆಲೋಚಿಸುತ್ತ, ವೃತ್ತಪತ್ರಿಕೆಯನ್ನು ಓದಲು ತಮ್ಮ ಮನೆಯ ವಾಚನಾಲಯಕ್ಕೆ ಹೋದರು. ಅಲ್ಲಿ ಅವರು ಸ್ವಾಮೀಜಿ ಕುಳಿತಿರುವುದನ್ನು ಕಂಡರು. ಪರಸ್ಪರ ಅಭಿನಂದನೆಗಳಾದ ಮೇಲೆ ಇಬ್ಬರೂ ಮಾತನಾಡುತ್ತ ಕುಳಿತರು.</p>
<p>ಅರ್ಧಗಂಟೆಯೊಳಗಾಗಿ ಶ್ರೀ ಲಿಯಾನ್ ಬಂದು ತಮ್ಮ ಪತ್ನಿಗೆ ಹೇಳಿದರು, “ಎಮಿಲಿ, ನಮ್ಮ ಅತಿಥಿಗಳೆಲ್ಲರೂ ಇಲ್ಲಿಂದ ಹೊರಟುಹೋದರೂ ನಾನು ದುಃಖಿಸುವುದಿಲ್ಲ ! ನಾನು ಕಂಡವ ರಲ್ಲೆಲ್ಲ ಅತ್ಯಂತ ಮೇಧಾವಿ, ಕುತೂಹಲಕರ ವ್ಯಕ್ತಿ–ಈ ಭಾರತೀಯ. ತನಗಿಷ್ಟಬಂದಷ್ಟು ದಿನ ಆತ ಇಲ್ಲಿರಬಹುದು.” ಈ ಭೇಟಿಯು ಸ್ವಾಮೀಜಿ ಹಾಗೂ ಈ ದಂಪತಿಗಳ ನಡುವಿನ ಸುದೀರ್ಘ ಸುಮಧುರ ಬಾಂಧವ್ಯಕ್ಕೆ ನಾಂದಿಯಾಯಿತು. ಜಾರ್ಜ್ ಹೇಲ್​ರ ಕುಟುಂಬದಂತೆ ಲಿಯಾನ್​ರ ಕುಟುಂಬವೂ ಸ್ವಾಮೀಜಿಗೆ ಅತ್ಯಂತ ಆತ್ಮೀಯವಾಯಿತು. ಶಿಕಾಗೋಗೆ ಬಂದಾಗಲೆಲ್ಲ ಸ್ವಾಮೀಜಿ ಈ ಎರಡು ಕುಟುಂಬಗಳ ಅತಿಥಿಗಳಾಗಿರುತ್ತಿದ್ದರು. ವೃದ್ಧ ಲಿಯಾನ್ ದಂಪತಿಗಳು ಅವರನ್ನು ತಮ್ಮ ಸ್ವಂತ ಮಗನಂತೆಯೇ ಕಾಣುತ್ತಿದ್ದರು.</p>
<p>ಈ ದಂಪತಿಗಳಿಗೆ ಒಬ್ಬಳು ಚಿಕ್ಕ ವಯಸ್ಸಿನ ವಿಧವೆ ಮಗಳೂ, ಆರು ವರ್ಷದ ಮೊಮ್ಮಗಳೂ ಇದ್ದರು. ಈ ಮೊಮ್ಮಗಳ ಹೆಸರು ಕಾರ್ನೆಲಿಯಾ ಕಾಂಗರ್. ಈ ಪುಟ್ಟ ಬಾಲಕಿಯ ಎಳೆಯ ಮನಸ್ಸಿನ ಮೇಲೆ ಸ್ವಾಮೀಜಿಯ ನೆನಪುಗಳು ಎಷ್ಟು ಆಳವಾಗಿ ಮುದ್ರಿತವಾಯಿತೆಂದರೆ, ಅವಳು ಆರವತ್ತೆರಡು ವರ್ಷಗಳ ಅನಂತರ, ಎಂದರೆ ೧೯೫೬ರಲ್ಲಿ, ಅವರನ್ನು ತಾನು ಕಂಡದ್ದು ನಿನ್ನೆಯೋ ಎಂಬಂತೆ, ವಿವರಪೂರ್ಣವಾದ ಸ್ಮೃತಿಲೇಖನವನ್ನು ಬರೆದಳು !</p>
<p>ಪುಟ್ಟ ಕಾರ್ನೆಲಿಯಾಳಿಗೆ ಸ್ವಾಮೀಜಿಯ ಪ್ರತಿಯೊಂದು ಅಂಶವೂ ಒಂದು ಕೌತುಕದ ವಿಷಯ. ಅವರ ಭವ್ಯ ವ್ಯಕ್ತಿತ್ವ, ಕಂಚಿನ ಕಂಠಧ್ವನಿ, ಮಿನುಗುವ ಕಣ್ಣುಗಳು, ಸುಂದರ ಉಡುಗೆ, ಪ್ರತಿ ಸಲವೂ ಸುತ್ತಿಕೊಳ್ಳಬೇಕಾದ ಅವರ ‘ಹ್ಯಾಟು’ (ಪೇಟ)–ಇವುಗಳನ್ನೆಲ್ಲ ಆಕೆ ಅಚ್ಚರಿಯಿಂದ ದಿಟ್ಟಿಸಿ ನೋಡುತ್ತಿದ್ದಳು. ಆಕೆಗೆ ಸ್ವಾಮೀಜಿ ಭಾರತದ ಅನೇಕ ವಿಷಯಗಳನ್ನು ಕಣ್ಣಿಗೆ ಕಟ್ಟುವಂತೆ ಹೇಳುತ್ತಿದ್ದರು. ಅವರು ಎಲ್ಲಿಗಾದರೂ ಹೋಗಿದ್ದು ಮನೆಗೆ ಹಿಂದಿರುಗಿದರೆ ಈ ಪುಟ್ಟಬಾಲೆ ತಕ್ಷಣ ಅವರ ಮಡಿಲನ್ನು ಸೇರಿ, “ನನಗೆ ಇನ್ನೊಂದು ಕಥೆ ಹೇಳಿ ಸ್ವಾಮೀಜಿ” ಎಂದು ಕಾಡುತ್ತಿದ್ದಳು.</p>
<p>ಶಿಕಾಗೋದಲ್ಲಿ ಸ್ವಾಮೀಜಿ ಹಲವಾರು ಕಡೆಗಳಲ್ಲಿ ಭಾಷಣ ಮಾಡಿ, ಸಂಗ್ರಹವಾದ ಹಣವನ್ನು ಮನೆಗೆ ತರುತ್ತಿದ್ದರು. ಅವರ ಬಳಿ ಪರ್ಸ್ ಇರಲಿಲ್ಲವಾದ್ದರಿಂದ ಹಣವನ್ನು ತಮ್ಮ ಕರವಸ್ತ್ರದಲ್ಲಿ ಕಟ್ಟಿಕೊಂಡು ತಂದು, ಬಾಲಕನಂತೆ ಹೆಮ್ಮೆಯಿಂದ ಅದನ್ನು ಶ್ರೀಮತಿ ಎಮಿಲಿಯವರ ಕೈಗೆ ಸುರಿದುಬಿಡುತ್ತಿದ್ದರು. ಆಕೆ ಅದನ್ನು ಎಣಿಸಿ, ಬ್ಯಾಂಕಿನಲ್ಲಿ ಇಡುತ್ತಿದ್ದರು. ಹಣದ ವಿಚಾರದಲ್ಲಿ ಸ್ವಾಮೀಜಿ ತಮ್ಮ ಗುರುವಿನಷ್ಟೇ ಮುಗ್ಧರು. ಶ್ರೀಮತಿ ಲಿಯಾನರು ಹಣವನ್ನು ಹೇಗೆ ಒಪ್ಪವಾಗಿ ಜೋಡಿಸುವುದು, ಹೇಗೆ ಎಣಿಸುವುದು ಎಂಬುದನ್ನೆಲ್ಲ ತೋರಿಸಿಕೊಟ್ಟರು.</p>
<p>ಒಂದು ದಿನ ಸ್ವಾಮೀಜಿ ಎಮಿಲಿ ಲಿಯಾನರ ಬಳಿಗೆ ಬಂದು “ನಾನು ಇಲ್ಲಿ ನನ್ನ ಜೀವನದ ಅತಿ ದೊಡ್ಡ ಪ್ರಲೋಭನೆಗೆ ಒಳಗಾದೆ” ಎಂದು ಉದ್ಗರಿಸಿದರು. ಆಗ ಆ ಅಜ್ಜಿ ಕೀಟಲೆಗೆ ಕೇಳಿದರು, “ಯಾರಿರಬಹುದೋ ಆ ಭಾಗ್ಯವಂತೆ !” ಆಗ ಸ್ವಾಮೀಜಿ ಗಟ್ಟಿಯಾಗಿ ನಗುತ್ತ “ಓ, ಅದು ಹೆಂಗಸಲ್ಲ, ಸಂಘಟನೆ” ಎಂದರು. ಬಳಿಕ ಅವರು ತಮಗೆ ಸಂಘಟನೆಯ ಅಂಶ ಅಷ್ಟೊಂದು ಮೆಚ್ಚುಗೆಯಾದ್ದದೇಕೆಂದು ವಿವರಿಸಿದರು–“ನೋಡಿ, ನಮ್ಮಲ್ಲಿ ಶ್ರೀರಾಮಕೃಷ್ಣರ ಸಂನ್ಯಾಸೀ ಶಿಷ್ಯರೆಲ್ಲ ಚೆಲ್ಲಾಪಿಲ್ಲಿಯಾಗಿದ್ದಾರೆ. ಅವರು ಯಾವುದಾದರೂ ಹಳ್ಳಿಗೆ ಹೋಗುತ್ತಾರೆ; ಅಲ್ಲಿ ಒಂದು ಮರದ ಬುಡದಲ್ಲಿ ಕುಳಿತುಕೊಳ್ಳುತ್ತಾರೆ–ಜನ ತಮ್ಮ ಬಳಿಗೆ ಬಂದು ಏನಾದರೂ ಸಹಾಯವನ್ನು ಪಡೆಯುವುದಾದರೆ ಪಡೆಯಲಿ, ಎಂದು ಹೀಗೆ ಆ ಸಂನ್ಯಾಸಿಗಳಿಂದ ಲೋಕ ಸೇವೆಯೇನೋ ನಡೆಯುತ್ತಿದೆಯಾದರೂ ಅದು ತೀರ ಅಲ್ಪ ಪ್ರಮಾಣದಲ್ಲಿ. ಆದ್ದರಿಂದ, ಇದೇ ಜನಬಲವನ್ನು ಸರಿಯಾಗಿ ಸಂಘಟಿಸಲು ಸಾಧ್ಯವಾದರೆ ಎಷ್ಟೊಂದು ಅದ್ಭುತವಾದ ಕಾರ್ಯ ಗಳನ್ನು ಸಾಧಿಸಬಹುದು ಎಂಬುದನ್ನು ನಾನು ಈ ಅಮೆರಿಕದಲ್ಲಿ ಕಂಡುಕೊಂಡೆ.” ಆದರೆ ಅವರು ಸಂಘಟನೆಯ ಅನುಕೂಲತೆಗಳನ್ನು ಮನಗಂಡಿದ್ದರೂ, ಯಾವ ಬಗೆಯ ಸಂಘವು ಭಾರತೀಯ ಹಿನ್ನೆಲೆಗೆ ಸೂಕ್ತವಾದೀತು ಎಂಬ ಬಗ್ಗೆ ಅವರು ಇನ್ನೂ ನಿರ್ಧಾರಕ್ಕೆ ಬಂದಿರಲಿಲ್ಲ. ಏಕೆಂದರೆ ಸಂಘವೆಂದ ಮೇಲೆ ಕೆಲವು ಅನನುಕೂಲತೆಗಳೂ ಲೋಪದೋಷಗಳೂ ಕಂಡುಬರುವುದು ಅವರಿಗೆ ಚೆನ್ನಾಗಿಯೇ ತಿಳಿದಿತ್ತು. ಆದ್ದರಿಂದ ಸಂಘ ನಿರ್ಮಾಣದೊಂದಿಗೆ ಅಮೆರಿಕದ ಯಾವ ಬಗೆಯ ಒಳ್ಳೆಯ ಅಂಶಗಳನ್ನು ಭಾರತಕ್ಕೆ ಒಯ್ದರೆ ಅದರಿಂದ ಹೆಚ್ಚು ಪ್ರಯೋಜನವಾದೀತು ಎಂಬುದನ್ನು ಸ್ವಾಮೀಜಿ ಅಧ್ಯಯನ ಮಾಡುತ್ತಿದ್ದರು.</p>
<p>ಆದರೆ ಶ್ರೀಮತಿ ಎಮಿಲಿ ಹಾಗೆ ಹಾಸ್ಯವಾಗಿ ಹೇಳಿದರೂ ಅವರಿಗೆ ಸ್ವಲ್ಪ ಆತಂಕವೂ ಇದ್ದಿದ್ದರೆ ಅದರಲ್ಲಿ ಅಚ್ಚರಿಯೇನಿಲ್ಲ. ಏಕೆಂದರೆ ಸ್ವಾಮೀಜಿಯ ಧೀರ-ಮನಮೋಹಕ ವ್ಯಕ್ತಿತ್ವವನ್ನು ಕಂಡು ಪ್ರತಿಯೊಬ್ಬರೂ ಆಕರ್ಷಿತರಾಗುತ್ತಿದ್ದರು. ನೂರಾರು ಜನ ಸ್ತ್ರೀಯರು ಅವರನ್ನು ಒಮ್ಮೆ ಯಾದರೂ ಮಾತನಾಡಿಸಲು ಉತ್ಸಾಹದಿಂದ ಮುಂದಾಗುತ್ತಿದ್ದರು. ಏನಾದರೂ ಮಾಡಿ ಅವರ ಗಮನವನ್ನು ತಮ್ಮತ್ತ ಸೆಳೆಯಲು ನಾನಾ ವಿಧವಾಗಿ ಪ್ರಯತ್ನಿಸುತ್ತಿದ್ದರು. ಆದರೆ ಸ್ವಾಮೀಜಿ ಪ್ರಚಂಡ ಬುದ್ಧಿಶಕ್ತಿಯಿಂದಲೂ ಆಧ್ಯಾತ್ಮಿಕ ಶಕ್ತಿಯಿಂದಲೂ ಕೂಡಿದ್ದವರಾದರೂ ಲೌಕಿಕ ವಿಚಾರಗಳಲ್ಲಿ ಅವರು ಬಹಳ ಹಿಂದೆ. ಅಲ್ಲದೆ ಅವರು ಯೌವನದ ಶಿಖರದಲ್ಲಿದ್ದರು. ಆದ್ದರಿಂದ ಇದನ್ನೆಲ್ಲ ಕಂಡು ಶ್ರೀಮತಿ ಎಮಿಲಿ ಲಿಯಾನರು ತೀವ್ರವಾಗಿ ಆತಂಕಗೊಳ್ಳುತ್ತಿದ್ದರು. ಈ ಲಲನೆ ಯರು ಎಲ್ಲಿ ಸ್ವಾಮೀಜಿಯನ್ನು ಮರುಳುಗೊಳಿಸಿಬಿಡುತ್ತಾರೋ, ಎಲ್ಲಿ ಸ್ವಾಮೀಜಿ ಅವರ ಬಲೆಗೆ ಸಿಕ್ಕಿಕೊಂಡುಬಿಡುತ್ತಾರೋ ಎಂದು ಚಡಪಡಿಸಿದರು. ಒಮ್ಮೆ ಸ್ವಾಮೀಜಿಗೆ ಆ ಬಗ್ಗೆ ಸೂಕ್ಷ್ಮವಾಗಿ ಎಚ್ಚರಿಕೆಯನ್ನೂ ಕೊಟ್ಟರು. ತಮ್ಮ ಬಗ್ಗೆ ಈಕೆ ಅಷ್ಟೊಂದು ಕಾಳಜಿ ವಹಿಸುವುದನ್ನು ಕಂಡು ಅವರಿಗೆ ಮೋಜೆನಿಸಿದರೂ ಇನ್ನೊಂದು ಕಡೆ ಸಂತೋಷವೂ ಆಯಿತು. ಸ್ವಾಮೀಜಿ ವಿಶ್ವಾಸದಿಂದ ಆಕೆಯ ಕೈಯನ್ನು ತಟ್ಟಿ ಹೇಳಿದರು, “ಪ್ರೀತಿಯ ತಾಯಿ, ನನ್ನ ವಿಷಯದಲ್ಲಿ ನೀವೇನೂ ಹೆದರ ಬೇಡಿ. ಭಾರತದಲ್ಲಿ ನಾನು ಬಡ ರೈತನೊಬ್ಬ ಕೊಟ್ಟ ರೊಟ್ಟಿಯನ್ನು ತಿಂದು ಆಲದ ಮರದ ಕೆಳಗೆ ಮಲಗುತ್ತಿದ್ದುದು ನಿಜವೇ. ಆದರೆ ರಾಜಮಹಾರಾಜರ ಅರಮನೆಗಳಲ್ಲಿ ಅವರ ಅತಿಥಿ ಯಾಗಿದ್ದುಕೊಂಡು, ಅವರು ನೇಮಿಸಿದ ಪರಿಚಾರಿಕೆಯ ಕೈಯಿಂದ ರಾತ್ರಿಯಿಡೀ ಬೀಸಣಿಗೆ ಯಿಂದ ಗಾಳಿ ಹಾಕಿಸಿಕೊಳ್ಳುತ್ತಿದ್ದುದೂ ಅಷ್ಟೇ ಸತ್ಯ. ಈ ಬಗೆಯ ಆಕರ್ಷಣೆಗಳೆಲ್ಲ ನನಗೆ ರೂಢಿಯಾಗಿವೆ. ನೀವೇನೂ ಹೆದರಬೇಡಿ.”</p>
<p>ಸ್ವಾಮೀಜಿ ಹೀಗೆ ಹೇಳಿದರಾದರೂ, ಅಮೆರಿಕದ ಎಷ್ಟೋ ಜನರಿಗೆ ಸಂನ್ಯಾಸ ಧರ್ಮದ ವಿಷಯ ಅರ್ಥವಾಗುತ್ತಿರಲಿಲ್ಲ. ತಮ್ಮ ಪಾದ್ರಿಗಳಂತೆಯೇ ಇವರೂ ‘ವೃತ್ತಿನಿರತ’ ಪ್ರಚಾರಕ ರೆಂದು ಅವರು ಭಾವಿಸಿದ್ದರು. ಎಷ್ಟೋ ಜನ ಕುತೂಹಲಕ್ಕಾಗಿ ಅವರನ್ನು “ನಿಮಗೆ ಮದುವೆ ಯಾಗಿದೆಯೇ ?” ಎಂದು ಪ್ರಶ್ನಿಸುತ್ತಿದ್ದರು. ಅವರ ಸುಂದರ-ಪ್ರತಿಭಾನ್ವಿತ ವ್ಯಕ್ತಿತ್ವವನ್ನು ಕಂಡು ಮೋಹಿತರಾಗಿ ಕೆಲವು ಮಹಿಳೆಯರು ಅವರನ್ನು ಮದುವೆಯಾಗಲೂ ಮುಂದಾಗಿದ್ದರು. ಒಮ್ಮೆ ಅತ್ಯಂತ ಶ್ರೀಮಂತ ಮಹಿಳೆಯೊಬ್ಬಳು, “ಸ್ವಾಮೀಜಿ, ನಾನು ನನ್ನ ಸಕಲ ಸಂಪತ್ತಿನೊಂದಿಗೆ ನನ್ನನ್ನು ನಿಮ್ಮ ಪಾದಗಳಿಗೆ ಸರ್ಪಿಸಿಕೊಳ್ಳಲು ಸಿದ್ಧಳಿದ್ದೇನೆ” ಎಂದು ಮುಂದಾದಳು. ಆಗ ಸ್ವಾಮೀಜಿ, “ತಾಯಿ, ನಾನೊಬ್ಬ ಸಂನ್ಯಾಸಿ, ಸಂನ್ಯಾಸಿಗೆ ಮದುವೆಯೆಂದರೇನು ! ನನ್ನ ಪಾಲಿಗೆ ಸಕಲ ಸ್ತ್ರೀಯರೂ ನನ್ನ ಹೆತ್ತ ತಾಯಿಗೆ ಸಮ” ಎಂದುತ್ತರಿಸಿದರು.</p>
<p>ಕಾರ್ನೆಲಿಯಾ ಕಾಂಗರಳ ಚಿಕ್ಕಮ್ಮ ಹಾಗೂ ಚಿಕ್ಕಪ್ಪ–ಇಬ್ಬರೂ ಸುಶಿಕ್ಷಿತರು, ಬುದ್ಧಿವಂತರು. ಇವರಿಗೆ ಸ್ವಾಮೀಜಿಯ ಪ್ರತಿಭೆಯ ಬಗ್ಗೆ ತುಂಬ ಮೆಚ್ಚುಗೆಯಿತ್ತು. ಒಮ್ಮೆ ಅವರು ತಮ್ಮ ಸ್ನೇಹಿತರಾದ ಕೆಲವು ಪ್ರಾಧ್ಯಾಪಕರು ಹಾಗೂ ಪತ್ರಕರ್ತರ ಮುಂದೆ ಸ್ವಾಮೀಜಿಯನ್ನು ಕೊಂಡಾಡಿ ದರು. ಆಗ ಆ ಸ್ನೇಹಿತರು ನಕ್ಕು, “ಈಗಿನ ಕಾಲದ ವಿಜ್ಞಾನಿಗಳೂ ಮನಶ್ಶಾಸ್ತ್ರಜ್ಞರೂ ಆ ಸ್ವಾಮಿಯ ಧಾರ್ಮಿಕ ನಂಬಿಕೆಗಳನ್ನೆಲ್ಲ ನಿಮಿಷದಲ್ಲಿ ಬುಡಮೇಲು ಮಾಡಬಲ್ಲರು” ಎಂದು ಪರಿಹಾಸ ಮಾಡಿದರು. ಆಗ ಕಾರ್ನೆಲಿಯಾಳ ಚಿಕ್ಕಮ್ಮ ಹೇಳಿದರು, “ನಾನು ಮುಂದಿನ ಭಾನುವಾರ ಇಲ್ಲಿಗೆ ಬರುವಂತೆ ಸ್ವಾಮೀಜಿಯನ್ನು ಒಪ್ಪಿಸುತ್ತೇನೆ. ನೀವೆಲ್ಲ ಆ ದಿನ ಬಂದು ಅವರನ್ನು ಮಾತನಾಡಿಸು ತ್ತೀರಾ ?” ಆ ಬುದ್ಧಿವಂತ ಸ್ನೇಹಿತರು ಆ ಯೋಜನೆಗೆ ಒಪ್ಪಿದರು. ಅದರಂತೆ ಮುಂದಿನ ಭಾನು ವಾರ ಎಲ್ಲರನ್ನೂ ಊಟಕ್ಕೆ ಆಹ್ವಾನಿಸಲಾಯಿತು. ಹಲವಾರು ವಿಷಯಗಳು ಚರ್ಚೆಗೆ ಬಂದುವು. ತುಂಬ ಕುತೂಹಲಕರವಾದ ಚರ್ಚೆಯೇರ್ಪಟ್ಟಿತು. ಚರ್ಚೆಯಲ್ಲಿ ಭಾಗವಹಿಸದಿದ್ದವರೂ ಆಸಕ್ತಿ ಯಿಂದ ನೋಡುತ್ತ ಕುಳಿತರು. ಕುಬೇರನ ಭಂಡಾರವನ್ನು ಮೀರಿಸುವ ಸ್ವಾಮೀಜಿಯವರ ಜ್ಞಾನ ಭಂಡಾರವನ್ನು ಕಂಡು ಪ್ರಾಧ್ಯಾಪಕರೂ ಪತ್ರಕರ್ತರೂ ಬೆರಗಾದರು. ಜೊತೆಗೆ ಅವರ ಹಾಸ್ಯ ಪ್ರಜ್ಞೆಯೂ ಪಾದರಸದಂತಹ ಚುರುಕುತನವೂ ಸೇರಿಕೊಂಡು ಸಂಭಾಷಣೆ ಅತ್ಯಂತ ಆಹ್ಲಾದಕರ ವಾಗಿತ್ತು. ಹಲವಾರು ಪೌರ್ವಾತ್ಯ ಧರ್ಮಗಳ ಜ್ಞಾನವಲ್ಲದೆ, ಬೈಬಲ್, ಕೊರಾನ್​ಗಳ ಸಂಪೂರ್ಣ ತಿಳಿವಳಿಕೆಯೂ ಆಧುನಿಕ ವಿಜ್ಞಾನ-ಮನಶ್ಶಾಸ್ತ್ರಗಳ ಮೇಲಿನ ಅವರ ಹತೋಟಿಯೂ ಅತ್ಯಾಶ್ಚರ್ಯ ಕರವಾಗಿತ್ತು. ಕಡೆಗೆ ಈ ಸಂಶಯಾತ್ಮರ ಸಂಶಯಗಳೆಲ್ಲ ಪರಿಹಾರವಾದುವು. ಸ್ವಾಮೀಜಿಯ ಬಗ್ಗೆ ಹೃತ್ಪೂರ್ವಕ ಮೆಚ್ಚುಗೆಯನ್ನೂ ಆದರವನ್ನೂ ಹೊತ್ತು ಅವರು ಬೀಳ್ಕೊಂಡರು.</p>
<p>ಕಾರ್ನೆಲಿಯಾಳ ತಾಯಿ ತಾರುಣ್ಯದಲ್ಲಿಯೇ ಪತಿಯನ್ನು ಕಳೆದುಕೊಂಡಿದ್ದಳು. ಆಕೆಯ ದುಃಖ ವನ್ನು ಗಮನಿಸಿ ಸ್ವಾಮೀಜಿ ಆಕೆಯನ್ನು ಸಂತೈಸಿದರು. ಅದರಿಂದ ಆಕೆ ಬಹುಮಟ್ಟಿಗೆ ಸಮಾಧಾನ ಗೊಂಡಳು. ಆಕೆ ಸ್ವಾಮೀಜಿಯ ಉಪನ್ಯಾಸಗಳನ್ನು ಕೇಳಿದಳಾದರೂ ಅದರಲ್ಲಿ ಎಷ್ಟೋ ವಿಚಾರ ಗಳು ಆಕೆಗೆ ಅರ್ಥವಾಗಲಿಲ್ಲ. ಆದ್ದರಿಂದ ಅವರು ತಮ್ಮ ಮನೆಯಿಂದ ಹೊರಟುಹೋದ ಮೇಲೆ ಅವರ ಪುಸ್ತಕಗಳನ್ನೂ ಇತರ ಹಿಂದೂ ಗ್ರಂಥಗಳನ್ನೂ ಅಧ್ಯಯನ ಮಾಡಿದಳು. ಈ ಸಂದರ್ಭ ದಲ್ಲಿ ಅವಳು ಒಂದು ವೈಚಿತ್ರ್ಯವನ್ನು ಗಮನಿಸಿದಳು. ಯಾರಾದರೂ ಬರೆದ ಪತ್ರವನ್ನು ಹರಿದು, ಚೂರುಗಳನ್ನು ತನ್ನ ಕೈಯಲ್ಲಿಟ್ಟುಕೊಂಡರೆ, ಒಂದು ಕ್ಷಣ ಆಕೆಗೆ ಆ ಪತ್ರವನ್ನು ಬರೆದವರ ವ್ಯಕ್ತಿತ್ವದ ಸ್ಪಷ್ಟ ಅರಿವುಂಟಾಗುತ್ತಿತ್ತು. ಸುಮಾರು ಒಂದು ವರ್ಷದ ಬಳಿಕ ಸ್ವಾಮೀಜಿ ಶಿಕಾಗೋಗೆ ಮರಳಿದಾಗ ಆಕೆ ತನ್ನ ಅನುಭವವನ್ನು ಅವರ ಮುಂದೆ ಹೇಳಿಕೊಂಡಳು. ಆಗ ಸ್ವಾಮೀಜಿ ಹೇಳಿದರು, “ಹಿಂದೆ ನನಗೂ ಇಂಥದೇ ಅನುಭವಾಗುತ್ತಿತ್ತು. ನಾನು ಇದನ್ನು ಪ್ರದರ್ಶಿಸುತ್ತ ತಮಾಷೆ ಮಾಡುತ್ತಿದ್ದೆ. ಇದು ಗೊತ್ತಾದಾಗ ಶ್ರೀರಾಮಕೃಷ್ಣರು ನನ್ನ ಮಂಡಿಯ ಮೇಲೊಂದು ಪೆಟ್ಟುಕೊಟ್ಟು ಹೇಳಿದರು–‘ನೋಡಿಲ್ಲಿ ! ನಿನ್ನ ಈ ಶಕ್ತಿಯನ್ನು ಮಾನವತೆಯ ಒಳಿತಿಗಾಗಲ್ಲದೆ ಬೇರಾವುದಕ್ಕೂ ಬಳಸಬೇಡ. ಈ ಅನುಭವಗಳನ್ನು ಪಡೆಯಬಲ್ಲ ಕೈಗಳು ಜನರ ಸಂಕಟಗಳನ್ನೂ ನಿವಾರಿಸಬಲ್ಲುವು. ಅಂತಹ ದುಃಖನಿವಾರಣೆಗಾಗಿ ಈ ಶಕ್ತಿಯನ್ನು ಉಪ ಯೋಗಿಸು !’ ಎಂದು.”</p>
<p>ಶ್ರೀಮತಿ ಎಮಿಲಿ ಲಿಯಾನರು ಶಿಕಾಗೋದ ಮಹಿಳೆಯರ ಆಸ್ಪತ್ರೆಯೊಂದರ ಅಧ್ಯಕ್ಷಣಿ ಯಾಗಿದ್ದರು. ಒಂದು ದಿನ ಸ್ವಾಮೀಜಿ ಆ ಆಸ್ಪತ್ರೆಯನ್ನು ಸಂದರ್ಶಿಸಿದರು. ಆಸ್ಪತ್ರೆಯ ಬಗ್ಗೆ ಅವರೆಷ್ಟು ಆಸಕ್ತಿ ತಾಳಿದ್ದರೆಂದರೆ, ಮಕ್ಕಳ ಮರಣದ ಪ್ರಮಾಣ ಮೊದಲಾದ ಹಲವಾರು ವಿಷಯ ಗಳ ಅಂಕಿ ಅಂಶಗಳನ್ನು ಕೇಳಿ ತಿಳಿದುಕೊಂಡರು. ವೈದ್ಯರು, ದಾದಿಯರು, ರೋಗಿಗಳನ್ನು ಮಾತ್ರ ವಲ್ಲದೆ ಅಡಿಗೆಯವರು-ಧೋಬಿಗಳವರೆಗೆ ಪ್ರತಿಯೊಬ್ಬರನ್ನೂ ಮಾತನಾಡಿಸಿ ನೂರಾರು ಪ್ರಶ್ನೆ ಗಳನ್ನು ಕೇಳಿ ಉತ್ತರ ಪಡೆದರು.</p>
<p>ಇದಲ್ಲದೆ ಅವರು ಶಿಕಾಗೋದಲ್ಲಿ ಪ್ರದರ್ಶನಾಲಯಗಳು, ವಿಶ್ವವಿದ್ಯಾಲಯಗಳು, ಶಾಲೆಗಳು, ಕಲಾಮಂದಿರಗಳು ಹಾಗೂ ಇತರ ಹಲವಾರು ಸಾರ್ವಜನಿಕ ಸ್ಥಳಗಳನ್ನು ಸಂದರ್ಶಿಸಿದರು. ಯಾವುದೋ ಕಲಾಕೃತಿಯನ್ನೋ ತಂತ್ರಜ್ಞಾನದ ವಿಸ್ಮಯವನ್ನೋ ದೃಷ್ಟಿಸುತ್ತಿದ್ದಂತೆ, ಮಾನವನ ಬುದ್ಧಿಶಕ್ತಿಯ ವೈಭವವನ್ನು ಕಂಡು ಅವರ ಮನಸ್ಸು ವಿಶೇಷ ಉತ್ಸಾಹ-ಮೆಚ್ಚುಗೆಯಿಂದ ತುಂಬಿಬರುತ್ತಿತ್ತು. ಅಮೆರಿಕದ ಸಾರ್ವಜನಿಕ ಹಾಗೂ ಸಾಮಾಜಿಕ ಜೀವನವನ್ನು ಅವರು ನಿರಂತರವಾಗಿ ಅಧ್ಯಯನ ಮಾಡುತ್ತಿದ್ದರು. ಕೈಗಾರಿಕೆಗಳ ಬೃಹತ್ ಕಟ್ಟಡಗಳನ್ನು ಕಂಡು ವಿಸ್ಮಯಮೂಕರಾಗುತ್ತಿದ್ದರು. ಅಮೆರಿಕದ ಆರ್ಥಿಕ ಪರಿಸ್ಥಿತಿಯನ್ನು, ತಾಂತ್ರಿಕ ಮುನ್ನಡೆಯನ್ನು, ಯಂತ್ರೋದ್ಯಮ ಕ್ಷೇತ್ರದಲ್ಲಾಗುತ್ತಿದ್ದ ಕ್ರಾಂತಿಯನ್ನು ಗಮನಿಸುತ್ತಿದ್ದರು. ಜೊತೆಗೇ ಅವರಿಗೆ ಭಾರತದ ಸ್ಥಿತಿಗತಿಗಳ ನೆನಪಾಗುತ್ತಿತ್ತು. ಅಮೆರಿಕದೊಂದಿಗೆ ಭಾರತವನ್ನು ಹೋಲಿಸಿನೋಡುತ್ತ ಈ ಎರಡು ದೇಶಗಳ ಒಳ್ಳೆಯ ಅಂಶಗಳು ಯಾವುವು, ಪರಸ್ಪರ ಸಾಮ್ಯ-ಭೇದಗಳು ಎಂಥವು ಎಂಬುದನ್ನು ವಿವೇಚಿಸುತ್ತಿದ್ದರು.</p>
<p>ಹೀಗೆ ಅವರ ಜಾಗೃತ ಮನಸ್ಸು ಸುತ್ತಲಿನ ಅದ್ಭುತಗಳನ್ನು ಗಮನಿಸುತ್ತ ಅದರ ಬಗೆಗೇ ಚಿಂತಿಸುತ್ತಿದ್ದರೂ, ಅವರ ಸುಪ್ತಮನಸ್ಸು ತನ್ನ ಸಹಜ ನೆಲೆಯಾದ ಧ್ಯಾನ ಸಮಾಧಿಗೇರಲು ತವಕಿಸುತ್ತಿತ್ತು. ಇತರರ ದೃಷ್ಟಿಗೆ ಅವರು ಯಾವುದೇ ಬಗೆಯ ತಪಸ್ಸನ್ನಾಗಲಿ ಸಾಧನೆಗಳನ್ನಾಗಲಿ ಮಾಡುವಂತೆ ಕಾಣುತ್ತಿರಲಿಲ್ಲ. ಆದರೆ ಸೋದರಿ ನಿವೇದಿತೆ ಹೇಳುವಂತೆ, ಅವರ ಮನಸ್ಸು ಅನುಕ್ಷಣವೂ ಎಂತಹ ತೀವ್ರ ಏಕಾಗ್ರತೆಯ ಸ್ಥಿತಿಯಲ್ಲಿತ್ತೆಂದರೆ ಬೇರೆ ಯಾರಿಗೇ ಆದರೂ ಅದೊಂದು ಉಗ್ರತಮ ತಪಸ್ಸಾಗುತ್ತಿತ್ತು. ಧ್ಯಾನಸ್ಥಿತಿಗೆ ತಾನೇತಾನಾಗಿ ಏರಿಹೋಗಲು ಚಡಪಡಿ ಸುತ್ತಿದ್ದ ತಮ್ಮ ಮನಸ್ಸನ್ನು ಕೆಳಕ್ಕೆಳೆದು ಹಿಡಿದಿಡುವುದೇ ಅವರ ಪಾಲಿಗೆ ಕಷ್ಟವಾಗಿ ಪರಿಣಿಸಿತ್ತು. ರೈಲು-ಟ್ರಾಮುಗಳಿಂದ ಮತ್ತು ಅತಿಯಾದ ಶಿಷ್ಟಾಚಾರ ಹಾಗೂ ಸಮಯಪ್ರಜ್ಞೆಯ ಜನರಿಂದ ಕೂಡಿದ ಅಮೆರಿಕೆಗೆ ಬಂದಾಗ, ಆ ಜಟಿಲ ವ್ಯವಸ್ಥೆಗೆ ಹೊಂದಿಕೊಳ್ಳಲು ಬಹಳವೇ ಕಷ್ಟವಾಯಿತು. ಎಷ್ಟೋ ಬಾರಿ ಅವರು ಅನ್ಯಮನಸ್ಕರಾಗಿ ಟ್ರಾಮಿನಲ್ಲಿ ಕುಳಿತು, ಮತ್ತೆ ಮತ್ತೆ ಅದೇ ದಾರಿಯಾಗಿ ಎರಡು-ಮೂರು ಸಲ ಸುತ್ತುಹೊಡೆದದ್ದೂ ಉಂಟು. ಆಗಾಗ ಟ್ರಾಮಿನ ಕಂಡಕ್ಟರನಿಂದ ಮಾತ್ರ ಸ್ವಲ್ಪ ಮಟ್ಟಿಗೆ ಅವರ ಗಮನ ವಿಚಲಿತವಾಗುತ್ತಿತ್ತು. ಇಂತಹ ಪ್ರಸಂಗಗಳ ಬಗ್ಗೆ ಅವರು ತುಂಬ ನಾಚಿಕೊಳ್ಳುತ್ತಿದ್ದರು. ಅಂಥದು ಮತ್ತೆ ಮರುಕುಳಿಸದಂತೆ ಎಚ್ಚರ ವಹಿಸುತ್ತಿದ್ದರು. </p>
<p>ಸರ್ವಧರ್ಮ ಸಮ್ಮೇಳನದ ಪರಿಣಾಮವಾಗಿ ಸ್ವಾಮೀಜಿಗೆ ಆದ ಲಾಭಗಳಲ್ಲಿ ಒಂದೆಂದರೆ ಜಗತ್ತಿನ ಅನೇಕ ಶ್ರೇಷ್ಠ ವಿದ್ವಾಂಸರು ಹಾಗೂ ಚಿಂತನಶೀಲರೊಂದಿಗೆ ಆದ ಪರಸ್ಪರ ಪರಿಚಯ. ಇದೇ ಸಮಯದಲ್ಲಿ ಅವರು ಅಮೆರಿಕದ ಅತ್ಯಂತ ಪ್ರಸಿದ್ಧ ನಾಸ್ತಿಕ್ಯವಾದಿಯೂ ವಾಗ್ಮಿಯೂ ಆದ ರಾಬರ್ಟ್ ಇಂಗರ್​ಸಾಲ್​ನನ್ನು ಭೇಟಿಯಾದರು. ಇವನೊಂದಿಗೆ ಸ್ವಾಮೀಜಿ ಅನೇಕ ಸಲ ಧಾರ್ಮಿಕ ಹಾಗೂ ತಾತ್ತ್ವಿಕ ವಿಷಯಗಳ ಬಗ್ಗೆ ಅಭಿಪ್ರಾಯವಿನಿಮಯ ಮಾಡಿಕೊಂಡರು. ಸಂಪ್ರದಾಯಸ್ಥ ಕ್ರೈಸ್ತರ ಪಾಲಿಗೆ ಇಂಗರ್​ಸಾಲ್ ಒಬ್ಬ ವೈರಿಯಾಗಿ ಪರಿಣಮಿಸಿದ್ದ. ಆದರೆ ಇವರಿಬ್ಬರೂ ಪರಸ್ಪರರನ್ನು ಮೆಚ್ಚಿಕೊಂಡರು. ಏಕೆಂದರೆ ಇಂಗರ್​ಸಾಲ್ ನಾಸ್ತಿಕನಾದರೂ ಪ್ರಾಮಾಣಿಕನೆಂಬುದನ್ನು ಸ್ವಾಮೀಜಿ ಗಮನಿಸಿದರು. ಹಾಗೆಯೇ ತನ್ನಂತೆಯೇ ಸ್ವಾಮೀಜಿಯೂ ಒಬ್ಬ ಕ್ರಾಂತಿಕಾರಿ ಎಂಬುದನ್ನು ಇಂಗರ್​ಸಾಲ್ ಗುರುತಿಸಿದ. ಆದರೆ ತಮ್ಮ ಧಾರ್ಮಿಕ ತತ್ತ್ವ ಗಳನ್ನು ಸ್ವಾಮೀಜಿ ನಿಶ್ಶಂಕೆಯಿಂದ ಸಾರುವ ಪರಿಯನ್ನು ಕಂಡು ಇಂಗರ್​ಸಾಲ್ ಅವರಿಗೆ ಬುದ್ಧಿ ಮಾತೊಂದನ್ನು ಹೇಳಿದ–“ಸ್ವಾಮೀಜಿ, ನೀವು ಇಷ್ಟೊಂದು ಧೈರ್ಯವಾಗಿ ಮುಚ್ಚುಮರೆ ಇಲ್ಲದೆ ಮಾತನಾಡುವುದು ಒಳ್ಳೆಯದಲ್ಲ. ನಿಮ್ಮ ಹೊಸ ಸಿದ್ಧಾಂತಗಳನ್ನು ಇಲ್ಲಿ ಬೋಧಿಸುವಾಗಲೂ ಜನರ ರೀತಿನೀತಿಗಳನ್ನು ಟೀಕಿಸುವಾಗಲೂ ನೀವು ಎಚ್ಚರದಿಂದಿರಬೇಕು.” ಸ್ವಾಮೀಜಿ ಅಚ್ಚರಿ ಯಿಂದ “ಅದೇಕೆ ?” ಎಂದು ಕೇಳಿದಾಗ ಅವನು ಹೇಳಿದ, “ನೀವೇನಾದರೂ ಐವತ್ತು ವರ್ಷಗಳ ಹಿಂದೆ ಇಲ್ಲಿಗೆ ಬಂದು ಈ ರೀತಿ ಬೋಧಿಸಿದ್ದರೆ ನಿಮ್ಮನ್ನು ಜನ ಜೀವಸಹಿತ ಬಿಡುತ್ತಿರಲಿಲ್ಲ. ಈಗ ಕೆಲವೇ ವರ್ಷಗಳ ಹಿಂದೆ ಬಂದಿದ್ದರೂ ಜನರು ನಿಮ್ಮನ್ನು ಕಲ್ಲುಗಳಿಂದ ಹೊಡೆದು ಓಡಿಸು ತ್ತಿದ್ದರು. ಈಗಲಾದರೂ ಅಂತಹ ಒಳ್ಳೆಯ ಪರಿಸ್ಥಿತಿಯೇನೂ ಇಲ್ಲ” ಎಂದು. ಆದರೆ ಸ್ವಾಮೀಜಿ ಇದನ್ನು ನಂಬಲಿಲ್ಲ. ಅಮೆರಿಕದಲ್ಲಿ ಅಷ್ಟೊಂದು ಮತಾಂಧತೆ ಪ್ರಚಲಿತವಾಗಿದೆಯೆಂದರೆ ತಾವು ಒಪ್ಪುವುದಿಲ್ಲವೆಂದೇ ಹೇಳಿದರು.</p>
<p>ಇವರಿಬ್ಬರು ನಡುವಿನ ಮಾತುಕತೆ ಸೌಹಾರ್ದದಿಂದ ಕೂಡಿತ್ತಾದರೂ ಇಬ್ಬರಲ್ಲಿ ಯಾವುದೇ ವಿಷಯದ ಬಗ್ಗೆ ಸಮಾನಾಭಿಪ್ರಾಯವಿರಲಿಲ್ಲ. ಮುಖ್ಯವಾಗಿ ಇಬ್ಬರ ಜೀವನದೃಷ್ಟಿಗಳೇ ತದ್ವಿರುದ್ಧವಾದವು. ಜೀವನದ ಬಗ್ಗೆ ತನ್ನ ದೃಷ್ಟಿಕೋನವನ್ನು ಇಂಗರ್​ಸಾಲ್ ಹೀಗೆ ವರ್ಣಿಸಿದ– “ಈ ಪ್ರಪಂಚವೆಂಬುದು ಒಂದು ಕಿತ್ತಳೆ ಹಣ್ಣು. ಇದೊಂದೇ ನಮ್ಮ ಕಣ್ಣೆದುರಿಗಿರುವುದು. ಇದೊಂದೇ ಸತ್ಯ. ಆದ್ದರಿಂದ ಬೇರೆ ಯಾವುದರ ಬಗೆಗೂ ತಲೆ ಕೆಡಿಸಿಕೊಳ್ಳದೆ, ಇದರಿಂದ ರಸ ತೆಗೆದು ಕುಡಿಯುವುದಷ್ಟೇ ನನ್ನ ಉದ್ದೇಶ. ಆದ್ದರಿಂದ ನಾನು ಇದನ್ನು ಚೆನ್ನಾಗಿ ಹಿಂಡಿ, ಹೆಚ್ಚಿನ ರಸವನ್ನು ಪಡೆಯುತ್ತೇನೆ.” ಆಗ ಸ್ವಾಮೀಜಿ ಹೇಳಿದರು, “ಕಿತ್ತಳೆ ಹಣ್ಣಿನಿಂದ ಅತಿ ಹೆಚ್ಚಿನ ರಸ ವನ್ನು ಹಿಂಡಬೇಕೆಂಬುದನ್ನು ನಾನೂ ಒಪ್ಪುತ್ತೇನೆ. ಆದರೆ ನಾನು ನಿಮಗಿಂತ ಹೆಚ್ಚಿನ ರಸವನ್ನು ತೆಗೆಯಬಲ್ಲೆ ! ಹೇಗೆ ಗೊತ್ತೇನು ? ನನಗೆ ಗೊತ್ತಿದೆ–ನಾನು ಎಂದಿಗೂ ಸಾಯವುದೇ ಇಲ್ಲ. ನಾನು ಅಮರ ಎಂದು. ಆದ್ದರಿಂದ ನನಗೆ ಅವಸರವಿಲ್ಲ. ನನಗೆ ಬೇರಾವುದೇ ಕರ್ತವ್ಯ ಎಂಬು ದಿಲ್ಲ. ನನಗೆ ಹೆಂಡತಿ ಮಕ್ಕಳು ಆಸ್ತಿಪಾಸ್ತಿಗಳೆಂಬ ಬಂಧನಗಳಿಲ್ಲ. ಆದ್ದರಿಂದ ನಾನು ಪ್ರತಿ ಯೊಬ್ಬ ಸ್ತ್ರೀ-ಪುರುಷನನ್ನೂ ಸಮಾನವಾಗಿ ಪ್ರೀತಿಸಬಲ್ಲೆ. ಪ್ರತಿಯೊಬ್ಬರೂ ನನಗೆ ದೇವರೇ. ಮನುಷ್ಯನನ್ನು ಭಗವಂತನನ್ನಾಗಿ ಭಾವಿಸಿದಾಗ ಉಂಟಾಗುವ ಆನಂದವನ್ನು ಭಾವಿಸಿನೋಡಿ ! ನೀವು ನಿಮ್ಮ ಕಿತ್ತಳೆ ಹಣ್ಣನ್ನು ಈ ರೀತಿ ಹಿಂಡಬಲ್ಲಿರಾದರೆ ಹತ್ತುಸಾವಿರ ಪಟ್ಟು ಹೆಚ್ಚಿನ ರಸವನ್ನು ತೆಗೆಯಬಲ್ಲಿರಿ ! ಪ್ರತಿಯೊಂದು ತುಣುಕು ರಸವನ್ನೂ ಹೀರಬಲ್ಲಿರಿ !”</p>
<p>ಶಿಕಾಗೋದಲ್ಲಿ ಸ್ವಾಮೀಜಿ ಹಲವಾರು ಶಿಷ್ಯರ, ಸ್ನೇಹಿತರ ಅತಿಥಿಗಳಾಗಿದ್ದರು. ಸಮಾಜದ ಅತ್ಯಂತ ಗಣ್ಯರ ಹಾಗೂ ಶ್ರೀಮಂತರ ಮನೆಗಳಲ್ಲಿ ಅವರಿಗೆ ಯಾವಾಗಲೂ ಹೃತ್ಪೂರ್ವಕ ಸ್ವಾಗತ ವಿತ್ತು. ಸ್ವಾಮೀಜಿ ಯಾರ್ಯಾರ ಮನೆಗಳಲ್ಲಿ ಇಳಿದುಕೊಂಡಿದ್ದರೋ ಅವರೆಲ್ಲರೂ ತಮ್ಮನ್ನು ಅತ್ಯಂತ ಭಾಗ್ಯಶಾಲಿಗಳೆಂದು ತಿಳಿದು, ಜೀವನದುದ್ದಕ್ಕೂ ಆ ದಿವ್ಯಕ್ಷಣಗಳನ್ನು ಸ್ಮರಿಸುತ್ತಿದ್ದರು. ಯಾರಿಗೂ ಅವರನ್ನು ಪ್ರೀತಿಸದಿರಲು ಸಾಧ್ಯವೇ ಇರಲಿಲ್ಲ. ಸ್ವಾಮೀಜಿಯ ಪ್ರಚಂಡ ಬುದ್ಧಿಶಕ್ತಿ, ವಾಕ್ಪಟುತ್ವಗಳು ಅವರ ವ್ಯಕ್ತಿತ್ವದ ಒಂದಂಶವಷ್ಟೆ. ಆದರೆ ಅವರ ಶಿಶುಸಹಜ ಆಕೃತ್ರಿಮ ಮಾತುಕತೆ, ಅತ್ಯಂತ ಸಭ್ಯ-ವಿನಯಪೂರ್ಣ ನಡವಳಿಕೆ ಹಾಗೂ ಸದಾ ನಗುನಗುತ್ತ ಇತರರನ್ನೂ ನಗಿಸುವ ಸ್ವಭಾವ–ಇವು ಪ್ರತಿಯೊಬ್ಬರನ್ನೂ ಅವರೆಡೆಗೆ ಸೆಳೆಯುತ್ತಿದ್ದುವು. ಪ್ರತಿಯೊಬ್ಬರ ಪಾಲಿಗೂ ಅವರು ಮಗ, ಸ್ನೇಹಿತ, ಸೋದರ, ಇಲ್ಲವೆ ತಂದೆ. ಇದೊಂದು ಅದ್ಭುತವೇ ಸರಿ. ಏಕೆಂದರೆ ಆಗ ಗುಲಾಮ ರಾಷ್ಟ್ರವಾಗಿದ್ದ ಭಾರತದ ಬಗೆಗೂ ಭಾರತೀಯರ ಬಗೆಗೂ ಪಾಶ್ಚಾತ್ಯ ದೇಶಗಳಲ್ಲಿ ತಿರಸ್ಕಾರದ ಭಾವನೆಯಿತ್ತು. ಅಲ್ಲದೆ ಭಾರತೀಯರು ಅನಾಗರಿಕರೆಂದೂ ಮೂಢ ನಂಬಿಕೆಗಳ ಆಗರವೆಂದೂ ಆ ಜನರು ದೃಢವಾಗಿ ನಂಬಿದ್ದರು. ಹೀಗಿರುವಾಗ ಅಂತಹ ದೇಶದವ ನಾದ ಒಬ್ಬ ‘ವಿಧರ್ಮಿ’ಯನ್ನು ಜನರು ಅಷ್ಟೊಂದು ಪ್ರೀತಿಸಲು, ಅಷ್ಟೊಂದು ಸಲಿಗೆಯಿಂದ ಕಾಣಲು ಹೇಗೆ ಸಾಧ್ಯವಾಯಿತು ಎಂಬುದೊಂದು ಅಚ್ಚರಿಯ ಅಂಶವೇ ಸರಿ. ಅಲ್ಲದೆ ಸ್ವಾಮೀಜಿ ಎಷ್ಟೇ ವಿನಯವಂತರಾಗಿದ್ದರೂ ಆತ್ಮಾಭಿಮಾನವನ್ನೂ ರಾಷ್ಟ್ರಾಭಿಮಾನವನ್ನೂ ಎಂದಿಗೂ ಸಡಿಲಿಸಲು ಸಿದ್ಧರಿರಲಿಲ್ಲ. ಆದ್ದರಿಂದ ಯಾವುದೇ ಬಗೆಯ ಅಹಂಕಾರವನ್ನು ಹೊತ್ತು ಅವರಲ್ಲಿಗೆ ಹೋದರೆ ಸ್ವಾಮೀಜಿ ಕ್ಷಣಾರ್ಧದಲ್ಲಿ ಆ ಅಹಂಕಾರವನ್ನು ನುಚ್ಚುನೂರು ಮಾಡಿಬಿಡುತ್ತಿದ್ದರು. ಇದರಿಂದಾಗಿ ಅಂಥವರಿಗೆ ಅವರು ತೀರ ಪ್ರತಿಷ್ಠೆಯವರಂತೆ ಕಾಣುತ್ತಿದ್ದರು. ಹೀಗಿದ್ದರೂ ಅವರ ಸದ್ಗುಣಗಳನ್ನು ಮೆಚ್ಚಿಕೊಳ್ಳದಿರಲು ಎಂಥವರಿಗೂ ಸಾಧ್ಯವಿರಲಿಲ್ಲ.</p>
<p>ಆ ಕಾಲದ ಅತಿ ಪ್ರಸಿದ್ಧ ಅಪೇರಾ (ಸಂಗೀತಪ್ರಧಾನ ನಾಟಕ) ಗಾಯಕಿಯಾಗಿದ್ದ ಮೇಡಂ ಎಮ್ಮಾ ಕಾಲ್ವೆಯ ಮೇಲೆ ಸ್ವಾಮೀಜಿ ಉಂಟುಮಾಡಿದ ಪ್ರಭಾವ ಪ್ರಚಂಡವಾದದ್ದು. ಆಕೆ ಯೂರೋಪು ಅಮೆರಿಕಗಳಲ್ಲಿ ಲಕ್ಷಾಂತರ ಜನರ ಕಣ್ಮಣಿಯಾಗಿದ್ದಳು. ಅಧಿಕಾರ ಐಶ್ವರ್ಯ ಕೀರ್ತಿಗಳು ಅವಳಿಗೆ ಕಾಲಕಸವಾಗಿತ್ತು. ಆದರೆ ಇಷ್ಟೆಲ್ಲ ಇದ್ದರೂ ಅವಳಿಗೆ ಜೀವನದಲ್ಲಿ ಸುಖ ವಿರಲಿಲ್ಲ. ಏಕೆಂದರೆ ಅವಳ ಮನಸ್ಸೇ ಅಂಥದು–ಅಂತಹ ಅಸಹನೆ, ಉದ್ವಿಗ್ನತೆ, ಆಕೆ ಹೀಗೆಯೇ ಉಳಿದುಕೊಳ್ಳುತ್ತಿದ್ದಳೋ ಏನೋ. ಆದರೆ ಅತಿ ದೊಡ್ಡ ಆಘಾತವೊಂದು ಎಮ್ಮಾ ಕಾಲ್ವೆಯನ್ನು ಸ್ವಾಮೀಜಿಯ ಬಳಿಗೆ ಎಳೆದುತಂದಿತು ; ಅವಳಲ್ಲೊಂದು ದೊಡ್ಡ ಪರಿವರ್ತನೆಯನ್ನು ಉಂಟು ಮಾಡಿತು.</p>
<p>ಕಾಲ್ವೆಗೆ ಅತ್ಯಂತ ಪ್ರೀತಿಪಾತ್ರವಾದ ವಸ್ತುವೆಂದರೆ ಆಕೆಯ ಮಗಳು. ಅವಳಿಗೆ ಸ್ವಲ್ಪಮಟ್ಟಿಗೆ ಸಮಾಧಾನ ನೀಡುತ್ತಿದ್ದುದೆಂದರೆ ಅವಳ ಮಗಳು ಮಾತ್ರವೇ. ಒಂದು ದಿನ ಕಾಲ್ವೆ ತನ್ನ ಜನ ಪ್ರಿಯ ಸಂಗೀತನಾಟಕ ಪ್ರದರ್ಶನ ನೀಡುತ್ತಿದ್ದಳು. ಅದೇಕೋ ಆಕೆಗೆ ಅಂದು ತುಂಬ ಆಯಾಸ ವಾದಂತಿತ್ತು. ಮೊದಲನೆಯ ಅಂಕ ಮುಗಿಯುವ ಹೊತ್ತಿಗೆ ಸಾಕಾಗಿಹೋಗಿತ್ತು. ಇಂದು ಪ್ರದರ್ಶನ ಕೆಡುತ್ತದೆ ಎಂದೇ ಅವಳಿಗೆ ಅನ್ನಿಸಿತು. ಆದರೆ ಎರಡನೆಯ ಅಂಕ ಅದ್ಭುತವಾಗಿ ಮೂಡಿಬಂತು. ಇನ್ನು ತನ್ನ ಕೈಯಲ್ಲಿ ಸಾಧ್ಯವೇ ಇಲ್ಲವೆಂದು ಹೇಳಿ, ಪ್ರದರ್ಶನವನ್ನು ರದ್ದು ಪಡಿಸುವಂತೆ ಮ್ಯಾನೇಜರನ್ನು ಕೇಳಿಕೊಂಡಳು. ಆಗ ಅಲ್ಲಿದ್ದವರೆಲ್ಲ ಆಕೆಯನ್ನು ಹುರಿದುಂಬಿಸಿ, ಹೇಗೋ ಒಪ್ಪಿಸಿದರು. ಕಡೆಗೆ ತನಗೆ ಸ್ವಲ್ಪವೂ ಇಷ್ಟವಿಲ್ಲದಿದ್ದರೂ ಕಾಲ್ವೆ, ತನ್ನ ಶಕ್ತಿಯನ್ನೆಲ್ಲ ಒಟ್ಟುಗೂಡಿಸಿಕೊಂಡು ಹಾಡಿದಳು. ಆದರೆ ಅಂದು ಅವಳ ಕಂಠ ಹಿಂದೆಂದಿಗಿಂತಲೂ ಮಧುರ ವಾಗಿತ್ತು. ಪ್ರೇಕ್ಷಕರು ಹುಚ್ಚೆದ್ದು ಕುಣಿದರು. ಎಮ್ಮಾಕಾಲ್ವೆ ಜನರ ಅಭಿನಂದನೆಯನ್ನು ಸ್ವೀಕರಿ ಸಲೂ ನಿಲ್ಲದೆ ಸೀದಾ ತನ್ನ ಕೋಣೆಗೆ ಓಡಿದಳು. ಅವಳಿಗಿನ್ನು ನಿಲ್ಲಲೂ ತ್ರಾಣವಿರಲಿಲ್ಲ. ಆದರೆ ಅಲ್ಲಿ ಮ್ಯಾನೇಜರನೂ ಇನ್ನಿತರರೂ ಮ್ಲಾನವದನರಾಗಿ ನಿಂತಿದ್ದರು. ಅವರನ್ನು ಕಂಡಕೂಡಲೆ, ಏನೋ ಹೆಚ್ಚುಕಡಿಮೆಯಾಗಿದೆಯೆಂದು ಕಾಲ್ವೆ ಊಹಿಸಿದಳು. ಅವಳ ಊಹೆ ನಿಜವಾಗಿತ್ತು. . . ಅವಳ ಮಗಳು ಅಗ್ನಿ ಆಕಸ್ಮಿಕವೊಂದರಲ್ಲಿ ದುರ್ಮರಣಕ್ಕೀಡಾಗಿದ್ದಳು.</p>
<p>ಮೇಡಂ ಕಾಲ್ವೆ ಶೋಕಸಾಗರದಲ್ಲಿ ಮುಳುಗಿಹೋದಳು. ಅವಳಿಗೆ ಬದುಕು ಅಸಹನೀಯವಾ ಯಿತು. ಆತ್ಮಹತ್ಯೆಗೂ ಯತ್ನಿಸಿದಳು. ಅದರಲ್ಲೂ ವಿಫಲಳಾಗಿ ಹುಚ್ಚಿಯಂತಾದಳು. ಯಾರಿಗೂ ಅವಳನ್ನು ಸಂತೈಸುವ ಶಕ್ತಿಯಿರಲಿಲ್ಲ. ಆಕೆಯ ಒಬ್ಬಳು ಸ್ನೇಹಿತೆ ಮಾತ್ರ ಸದಾ ಅವಳೊಂದಿಗೇ ಇದ್ದು ಸಮಾಧಾನ ಮಾಡುತ್ತಿದ್ದಳು. ಹೋಗಿ ಸ್ವಾಮೀಜಿಯನ್ನು ನೋಡುವಂತೆ ಆಕೆ ಕಾಲ್ವೆಯನ್ನು ಬೇಡಿಕೊಂಡಳು. ಆದರೆ ಕಾಲ್ವೆ ಮತ್ತೆ ಮತ್ತೆ ಅದಕ್ಕೆ ನಿರಾಕರಿಸಿದಳು. ಒಂದು ಕೆರೆಗೆ ಹೋಗಿ ಬಿದ್ದುಬಿಡಲು ಅವಳೆಷ್ಟೋ ಸಲ ಪ್ರಯತ್ನಿಸಿದಳು. ಆದರೆ ಪ್ರತಿಸಲವೂ ಅವಳು ಬಂದು ನಿಲ್ಲುತ್ತಿದ್ದುದು ಸ್ವಾಮೀಜಿಯಿದ್ದ ಮನೆಯ ರಸ್ತೆಯಲ್ಲಿ ! ಆಗ ಕನಸಿನಿಂದೆಚ್ಚರಗೊಂಡಂತೆ ಮನೆಗೆ ಹಿಂದಿರುಗುತ್ತಿದ್ದಳು. ಕಡೆಗೊಮ್ಮೆ ಅವಳು ಸ್ವಾಮೀಜಿಯನ್ನು ಕಾಣುವುದೆಂದು ನಿರ್ಧರಿಸಿ ಅವರಿದ್ದ ಮನೆಗೆ ಬಂದಳು. ಆಗ ಏನಾಯಿತೆಂಬುದನ್ನು ಮೇಡಂ ಕಾಲ್ವೆ ತನ್ನ ಆತ್ಮಚರಿತ್ರೆಯಲ್ಲಿ <span class="en">(My Life)</span> ಹೀಗೆ ವಿವರಿಸುತ್ತಾಳೆ :</p>
<p>“ನಾನು ಅವರಿದ್ದ ಮನೆಗೆ ಹೋದಾಗ, ಕೂಡಲೇ ನನ್ನನ್ನು ಅವರ ಅಧ್ಯಯನದ ಕೋಣೆಗೆ ಕರೆದೊಯ್ಯಲಾಯಿತು. ಅವರು ತಾವಾಗಿಯೇ ನನ್ನನ್ನು ಮಾತನಾಡಿಸುವವರೆಗೂ ನಾನವರನ್ನು ಮಾತನಾಡಿಸಬಾರದೆಂದು ನನಗೆ ಮೊದಲೇ ತಿಳಿಸಲಾಗಿತ್ತು. ನಾನು ಕೋಣೆಯನ್ನು ಪ್ರವೇಶಿಸಿದೆ. ಒಂದು ಕ್ಷಣ ಮೌನವಾಗಿ ನಿಂತೆ. ಅವರು ಘನಗಂಭೀರ ಧ್ಯಾನಭಂಗಿಯಲ್ಲಿ ಕುಳಿತಿದ್ದರು. ಅವರ ಕೇಸರಿ-ಹಳದಿ ಉಡುಗೆ ನೆಲದವರೆಗೂ ಚೆಲ್ಲಿತ್ತು. ರುಮಾಲು ಸುತ್ತಿದ್ದ ಅವರ ಶಿರ ನಸುವೇ ಮುಂದಕ್ಕೆ ಬಾಗಿತ್ತು. ಅವರ ಕಣ್ಣುಗಳು ನೆಲದಮೇಲೆ ನೆಟ್ಟಿದ್ದುವು. ಕರುಣಾಪೂರ್ಣವಾದ ಅವರ ಮುಖ ನಸುನಗೆಯಿಂದ ಬೆಳಗುತ್ತಿತ್ತು. ಸ್ವಲ್ಪ ಸಮಯದನಂತರ ಅವರು ಮೇಲೆತ್ತಿ ನೋಡ ದೆಯೇ ಮಾತನಾಡತೊಡಗಿದರು. ಅವರು ಹೇಳಿದರು :</p>
<p>‘ಮಗು, ನಿನ್ನ ಸುತ್ತುಮುತ್ತೆಲ್ಲ ಎಂತಹ ಪ್ರಕ್ಷುಬ್ಧ ವಾತಾವರಣವನ್ನು ನಿರ್ಮಿಸಿಕೊಂಡಿ ದ್ದೀಯೆ ! ಶಾಂತವಾಗು, ಮಗು ; ಅದು ಬಹಳ ಮುಖ್ಯ !’</p>
<p>“ಅನಂತರ, ನನ್ನ ಹೆಸರು ಕೂಡ ಗೊತ್ತಿಲ್ಲದ ಅವರು, ನಿಶ್ಚಿಂತ ಹಾಗೂ ನಿರಾಸಕ್ತ ಭಾವದಿಂದ ಮೆಲುದನಿಯಲ್ಲಿ ನನ್ನ ಖಾಸಗೀ ವಿಷಯಗಳ ಬಗ್ಗೆ ಮಾತನಾಡಿದರು. ನನ್ನ ರಹಸ್ಯ ಸಮಸ್ಯೆಗಳು ಹಾಗೂ ಚಿಂತೆಗಳನ್ನು ಅವರು ಪ್ರಸ್ತಾಪಿಸಿದರು. ಯಾವ ವಿಷಯಗಳು ನನ್ನ ಅತಿ ಹತ್ತಿರದ ಸ್ನೇಹಿತ ರಿಗೂ ತಿಳಿದಿರಲಿಲ್ಲವೆಂದುಕೊಂಡಿದ್ದೆನೋ ಅವುಗಳ ಕುರಿತಾಗಿ ಮಾತನಾಡಿದರು. ನನಗೆ ಅದೊಂದು ಅದ್ಭುತವಾಗಿ ಅಲೌಕಿಕವಾಗಿ ಕಂಡಿತು.</p>
<p>“ಕೊನೆಗೆ ನಾನು ಕೇಳಿಯೇಬಿಟ್ಟೆ, ‘ಇದೆಲ್ಲ ನಿಮಗೆ ಹೇಗೆ ಗೊತ್ತು ! ನನ್ನ ವಿಚಾರವಾಗಿ ನಿಮಗೆ ಯಾರು ಹೇಳಿದರು ?’ ಎಂದು.</p>
<p>“ಅವರು ಮಂದಹಾಸವನ್ನು ಬೀರುತ್ತ, ಅರ್ಥವಿಲ್ಲದ ಪ್ರಶ್ನೆಯನ್ನು ಕೇಳಿದ ಮಗುವನ್ನು ನೋಡುವಂತೆ ನನ್ನತ್ತ ನೋಡಿದರು. ಬಳಿಕ ನಿಧಾನವಾಗಿ ಹೇಳಿದರು–</p>
<p>‘ಯಾರೂ ನನಗೆ ಹೇಳಲಿಲ್ಲ. ಹಾಗೆ ಹೇಳಬೇಕಾದದ್ದು ಆವಶ್ಯಕವೆಂದು ನಿನಗನ್ನಿಸುತ್ತದೆಯೆ? ನಾನು ನಿನ್ನ ಮನಸ್ಸನ್ನು ತೆರೆದ ಪುಸ್ತಕದಂತೆ ಓದುತ್ತಿದ್ದೇನೆ !’</p>
<p>“ಕೊನೆಗೆ ನಾನು ಹೊರಡುವ ಸಮಯವಾಯಿತು. ನಾನು ಎದ್ದುನಿಲ್ಲುವಾಗ ಅವರು ಮತ್ತೆ ಹೇಳಿದರು, ‘ನೀನು ಹಿಂದಿನದೆಲ್ಲವನ್ನೂ ಮರೆತುಬಿಡಬೇಕು. ಮತ್ತೊಮ್ಮೆ ಲವಲವಿಕೆ ಸಂತೋಷ ಗಳನ್ನು ತಂದುಕೊ. ಆರೋಗ್ಯವನ್ನು ಉತ್ತಮಪಡಿಸಿಕೊ. ನಿನ್ನ ಸಮಸ್ಯೆಗಳ ಬಗೆಗೆ ಚಿಂತಿಸಿ ತಲೆ ಕೆಡೆಸಿಕೊಳ್ಳಬೇಡ. ನಿನ್ನಲ್ಲಿ ಉಕ್ಕಿಬರುವ ಭಾವನೆಗಳಿಗೆ ಯಾವುದಾದರೊಂದು ಬಗೆಯ ಬಾಹ್ಯ ಅಭಿವ್ಯಕ್ತಿಯನ್ನು ಕೊಡು. ನಿನ್ನ ಆಧ್ಯಾತ್ಮಿಕ ಆರೋಗ್ಯಕ್ಕೆ ಅದು ಬೇಕಾಗಿದೆ. ನಿನ್ನ ಕಲೆಗೆ ಅದು ಅತ್ಯಾವಶ್ಯಕ.’</p>
<p>“ನಾನವರ ಮಾತುಗಳಿಂದಲೂ ವ್ಯಕ್ತಿತ್ವದಿಂದಲೂ ಗಾಢವಾಗಿ ಪ್ರಭಾವಿತಳಾಗಿ ಹಿಂದಿರುಗಿದೆ. ಅವರು ನನ್ನ ಮೆದುಳಿನಿಂದ ಎಲ್ಲ ಉದ್ರೇಕಕಾರೀ ಪ್ರವೃತ್ತಿಗಳನ್ನು ಕಿತ್ತೊಗೆದು, ಬದಲಾಗಿ ಅದರ ಜಾಗದಲ್ಲಿ ತಿಳಿಯಾದ ಶಾಂತ ಭಾವನೆಗಳನ್ನು ತುಂಬಿದ್ದಂತೆ ಭಾಸವಾಯಿತು. ಅವರ ಈ ಪ್ರಬಲ ಸಂಕಲ್ಪಶಕ್ತಿಯ ಪರಿಣಾಮವಾಗಿ ನಾನು ಮತ್ತೊಮ್ಮೆ ಉಲ್ಲಸಿತಳಾದೆ. ನಗುಮೊಗದವಳಾದೆ. ಅವರು ಯಾವುದೇ ಬಗೆಯ ವಶೀಕರಣ ತಂತ್ರವನ್ನೂ ಬಳಸಲಿಲ್ಲ. ನನ್ನ ಮನಸ್ಸಿನಲ್ಲಿ ಆ ನಿಶ್ಚಿತತೆ ಯನ್ನು ಉಂಟುಮಾಡಿದುದು ಅವರ ಶೀಲಶಕ್ತಿ ಹಾಗೂ ಅವರು ಸದುದ್ದೇಶದ ತೀವ್ರತೆಗಳೇ ಆಗಿದ್ದುವು. ಅವರು ಇನ್ನೂ ಚೆನ್ನಾಗಿ ಪರಿಚಯವಾದಾಗ ತೋರಿತು–ಅವರು ಯಾರೊಂದಿಗೆ ಮಾತನಾಡುತ್ತಾರೋ ಆ ವ್ಯಕ್ತಿ ತಮ್ಮ ಮಾತುಗಳನ್ನು ಏಕಾಗ್ರಚಿತ್ತದಿಂದ ಆಲಿಸಲು ಸಾಧ್ಯವಾಗು ವಂತೆ ಅವನ ಅಸ್ತವ್ಯಸ್ತಗೊಂಡ ಭಾವನೆಗಳನ್ನು ನಿಷ್ಪಂದಗೊಳಿಸಿ ಅವನ ಮನಸ್ಸನ್ನು ಶಾಂತ ಗೊಳಿಸುತ್ತಾರೆ, ಎಂದು.</p>
<p>“ಅವರು ಬಹುಮಟ್ಟಿಗೆ ದೃಷ್ಟಾಂತಕಥೆಗಳ ಮೂಲಕ ನಮ್ಮ ಪ್ರಶ್ನೆಗಳಿಗೆ ಉತ್ತರಿಸುತ್ತಿದ್ದರು. ಅಥವಾ ಯಾವುದಾದರೊಂದು ಕಾವ್ಯಮಯವಾದ ಹೋಲಿಕೆಯ ಮೂಲಕ ವಿಷಯಗಳನ್ನು ಸ್ಪಷ್ಟ ಪಡಿಸುತ್ತಿದ್ದರು. ಒಂದು ದಿನ ಅಮರತ್ವದ ಬಗ್ಗೆ ಹಾಗೂ ಮನುಷ್ಯರ ವೈಯಕ್ತಿಕ ಲಕ್ಷಣಗಳು ಉಳಿದುಕೊಳ್ಳುವುದರ ಬಗ್ಗೆ ಮಾತುಕತೆ ನಡೆಯುತ್ತಿತ್ತು. ಅವರು ತಮ್ಮ ಬೋಧನೆಯ ಅತ್ಯಂತ ಮೂಲಭೂತ ವಿಷಯಗಳಲ್ಲಿ ಒಂದಾದ ಪುನರ್ಜನ್ಮದ ಸಿದ್ಧಾಂತವನ್ನು ವಿವರಿಸುತ್ತಿದ್ದರು. ಅದನ್ನು ಕೇಳಿ ನಾನು ಉದ್ಗರಿಸಿದೆ :</p>
<p>‘ಈ ಕಲ್ಪನೆಯನ್ನು ನನಗಂತೂ ಸಹಿಸಲು ಸಾಧ್ಯವಿಲ್ಲ ! ನನ್ನ ವೈಯಕ್ತಿಕತೆ ಎಷ್ಟೇ ಅಮುಖ್ಯ ವಾದದ್ದಾಗಿರಬಹುದು. ಆದರೆ ನಾನಂತೂ ಅದಕ್ಕೆ ಅಂಟಿಕೊಂಡಿರಲು ಇಷ್ಟಪಡುತ್ತೇನೆ. ನಿತ್ಯ ವಾದ ಏಕತೆಯಲ್ಲಿ ಒಂದಾಗಲು ನನಗೆ ಸ್ವಲ್ಪವೂ ಇಷ್ಟವಿಲ್ಲ. ಅದರ ಆಲೋಚನೆಯೇ ನನಗೆ ಭಯಂಕರವಾಗಿ ತೋರುತ್ತದೆ !’</p>
<p>“ಅದಕ್ಕೆ ಸ್ವಾಮೀಜಿ ಮುಗುಳ್ನಕ್ಕು ಉತ್ತರಿಸಿದರು–‘ಒಂದು ದಿನ ನೀರಿನ ಹನಿಯೊಂದು ವಿಶಾಲ ಸಾಗರದೊಳಕ್ಕೆ ಬಿತ್ತು. ತಾನೆಲ್ಲಿದ್ದೇನೆ ಎಂಬುದು ಗೊತ್ತಾದಾಗ ಅದೂ ಕೂಡ, ಈಗ ನೀನು ಮಾಡುತ್ತಿರುವಂತೆಯೇ ಅಳುತ್ತ ದೂರತೊಡಗಿತು. ಆಗ ಮಹಾಸಾಗರ ನಕ್ಕು ಕೇಳಿತು, ‘ಏಕೆ ಅಳುತ್ತಿರುವೆಯಪ್ಪ ? ನಿನ್ನ ಅಳುವಿಗೆ ಕಾರಣವೇನೆಂದು ನನಗೆ ಅರ್ಥವಾಗುತ್ತಿಲ್ಲ. ನೀನು ನನ್ನನ್ನು ಸೇರಿಕೊಂಡಾಗ ನಿನ್ನ ಅಣ್ಣ-ತಂಗಿಯರಾದ ಇತರ ಹನಿಗಳನ್ನು ಕೂಡಿಕೊಳ್ಳುತ್ತೀಯೆ. ಅವರಿಂದಲೇ ನಾನು ಮಾಡಲ್ಪಟ್ಟಿರುವುದು. ನೀನೀಗ ಸಾಗರವೇ ಆಗಿದ್ದೀಯೆ ! ನೀನು ನನ್ನಿಂದ ಬೇರಾಗಬೇಕಾದರೆ ಸೂರ್ಯನ ಕಿರಣವೊಂದನ್ನು ಹಿಡಿದು ಮುಗಿಲಿಗೇರಿದರಾಯಿತು ; ಅಷ್ಟೇ ! ಅಲ್ಲಿಂದ ನೀನು ಪುನಃ ಒಂದು ಹನಿ ನೀರಾಗಿ, ಬಾಯಾರಿದ ಭೂಮಿಗೆ ವರವಾಗಿ ಕೆಳಗಿಳಿಯ ಬಹುದು !’ ಎಂದು.”</p>
<p>ಇದು ಸ್ವಾಮೀಜಿಯೊಂದಿಗೆ ಮೇಡಂ ಕಾಲ್ವೆಯ ಅನುಭವ. ಪ್ರಥಮ ಭೇಟಿಯಲ್ಲೇ ಅವರಿಂದ ಅಲೌಕಿಕ ಶಾಂತಿಯನ್ನು ಪಡೆದು, ಹೊಸ ಜೀವನವನ್ನೇ ಪ್ರಾರಂಭಿಸಿದ ಕಾಲ್ವೆ, ಸ್ವಾಮೀಜಿಯ ಅತ್ಯಂತ ನಿಷ್ಠಾವಂತ ಭಕ್ತಳಾದಳು. ಈ ಪ್ರಥಮ ಭೇಟಿ ನಡೆದದ್ದು ಯಾವ ಇಸವಿಯಲ್ಲಿ ಎಂಬುದು ಸ್ಪಷ್ಟವಾಗಿಲ್ಲ. ಆದರೆ ಮುಂದೆ ೧೯ಂಂರಲ್ಲಿ ಸ್ವಾಮೀಜಿ ಎರಡನೆಯ ಸಲ ಪಾಶ್ಚಾತ್ಯ ರಾಷ್ಟ್ರಗಳ ಪ್ರವಾಸ ಕೈಗೊಂಡಿದ್ದಾಗ, ಮೇಡಂ ಕಾಲ್ವೆ ಮತ್ತೆ ಕೆಲವರೊಂದಿಗೆ ಸ್ವಾಮೀಜಿಯ ಜೊತೆಯಲ್ಲಿ ಪ್ರಯಾಣ ಮಾಡಿ, ಅವರ ದಿವ್ಯ ಸಾನ್ನಿಧ್ಯದ ಆನಂದವನ್ನು ಪಡೆದಳು. ಸ್ವಾಮೀಜಿಯ ಬಗ್ಗೆ ಈ ಶ್ರೇಷ್ಠ ನಟಿ-ಗಾಯಕಿ ತನ್ನ ಆತ್ಮಚರಿತ್ರೆಯಲ್ಲಿ ಬರೆಯುತ್ತಾಳೆ :</p>
<p>“ನಿಜಕ್ಕೂ ‘ಭಗವಂತನೊಡನೆ ನಡೆದಾಡಿದ’ ಒಬ್ಬ ಮಹಾತ್ಮ-ಸಂತ-ತತ್ವಜ್ಞಾನಿ ಹಾಗೂ ನಿಜವಾದ ಸ್ನೇಹಿತನಾದ ವ್ಯಕ್ತಿಯ ಸಂಪರ್ಕಕ್ಕೆ ಬರುವ ಅದೃಷ್ಟ-ಆನಂದ ನನ್ನದಾಗಿತ್ತು. ನನ್ನ ಆಧ್ಯಾತ್ಮಿಕ ಜೀವನದ ಮೇಲೆ ಅವರು ಬೀರಿದ ಪ್ರಭಾವ ಅತ್ಯಂತ ಅಗಾಧ. ಅವರು ನನ್ನ ಧಾರ್ಮಿಕ ಕಲ್ಪನೆಗಳನ್ನು-ಆದರ್ಶಗಳನ್ನು ವಿಸ್ತರಿಸಿ, ಸಮಗ್ರೀಕರಣಗೊಳಿಸಿ, ನನ್ನ ಕಣ್ಮುಂದೆ ಹೊಸ ಕ್ಷಿತಿಜ ವನ್ನೇ ತೆರೆದರು ; ಸತ್ಯದ ಕುರಿತು ವಿಶಾಲ ತಿಳಿವಳಿಕೆಯನ್ನು ಬೋಧಿಸಿದರು. ನನ್ನಾತ್ಮ ಅವರಿಗೆ ಎಂದೆಂದಿಗೂ ಪುಣಿಯಾಗಿರುತ್ತದೆ.”</p>
<p>ಸ್ವಾಮೀಜಿಯೊಂದಿಗೆ ನಿಕಟ ಬಾಂಧವ್ಯವನ್ನು ಬೆಳೆಸಿಕೊಂಡ ಮೇಡಂ ಕಾಲ್ವೆ, ಅವರಿಗೆ ಸಂಬಂಧಿಸಿದ ಇತರ ಕೆಲವು ಅಪೂರ್ವ ಸಂಗತಿಗಳ ಬಗ್ಗೆ ತಿಳಿದಿದ್ದಳು. ಇವುಗಳನ್ನು ಈಕೆ ಮುಂದೊಮ್ಮೆ ತನ್ನ ಆಪ್ತ ಸ್ನೇಹಿತೆ ಮೇಡಂ ಪಾಲ್ ವರ್ಡಿಯರ್ ಎಂಬವಳಿಗೆ ಹೇಳಿದಳು. ಈ ಪಾಲ್ ವರ್ಡಿಯರ್ ಕೂಡ ಸ್ವಾಮೀಜಿಯ ನಿಷ್ಠಾವಂತ ಭಕ್ತೆಯೇ. ಎಮ್ಮಾ ಕಾಲ್ವೆ, ಅವಳಿಗೆ ಸ್ವಾಮೀಜಿಯವರು ಅಮೆರಿಕದ ಕೋಟ್ಯಧಿಪತಿಯಾದ ರಾಕ್​ಫೆಲ್ಲರ್​ನ್ನು ಭೇಟಿಯಾದ ಬಗ್ಗೆಯೂ ಹೇಳಿದ್ದು, ಅವಳು ಅದನ್ನು ಬರೆದಿಟ್ಟುಕೊಂಡಿದ್ದಳು. ಪಾಲ್ ವರ್ಡಿಯರ್​ಳ ಟಿಪ್ಪಣಿಗಳ ಮೂಲಕ ಅವರಿಬ್ಬರ ಭೇಟಿಯ ವಿಷಯ ತಿಳಿದುಬರುತ್ತದೆ.</p>
<p>ಜಾನ್ ಡಿ. ರಾಕ್​ಫೆಲ್ಲರ್ ಅಮೆರಿಕದ ಅತ್ಯಂತ ಧನಿಕರಲ್ಲಿ ಅಗ್ರಗಣ್ಯ. ಪೆಟ್ರೋಲಿಯಂ ಉತ್ಪಾದನೆಯ ಮೂಲಕ ಧನಿಕನಾಗಿದ್ದ ಈತನ ಒಟ್ಟು ಆಸ್ತಿ ೧೫ಂಕೋಟಿ ಡಾಲರ್​ಗಳಿಗಿಂತಲೂ ಮಿಗಿಲಾಗಿತ್ತು. ರಾಕ್​ಫೆಲ್ಲರ್​ನ ಒಬ್ಬ ಸ್ನೇಹಿತನ ಮನೆಯಲ್ಲಿ ಆಗ ಸ್ವಾಮೀಜಿ ಇಳಿದುಕೊಂಡಿ ದ್ದರು. ಎಷ್ಟೋ ಸಲ ತನ್ನ ಸ್ನೇಹಿತರು ‘ಅಸಾಧಾರಣ, ಅದ್ಭುತ, ಹಿಂದೂ ಸಂನ್ಯಾಸಿ’ಯೊಬ್ಬನ ಬಗ್ಗೆ ಮಾತನಾಡುವುದನ್ನು ಅವನು ಕೇಳಿದ್ದ. ಅವರನ್ನು ಭೇಟಿಯಾಗುವಂತೆ ರಾಕ್​ಫೆಲ್ಲರ್​ನ ಸ್ನೇಹಿತರು ಅವನನ್ನು ಆಹ್ವಾನಿಸಿದರು. ಆದರೆ ಪ್ರತಿಸಲವೂ ಒಂದಲ್ಲ ಒಂದು ನೆಪವೊಡ್ಡಿ ತಪ್ಪಿಸಿ ಕೊಳ್ಳುತ್ತಿದ್ದ. ಆಗ ಅವನಿನ್ನೂ ತನ್ನ ಭಾಗ್ಯದ ತುತ್ತತುದಿಗೆ ಏರಿರಲಿಲ್ಲ. ಆದರೆ ಅವನಾಗಲೇ ಅತ್ಯಂತ ಬಲಾಢ್ಯನೂ ಹಟಮಾರಿಯೂ ಆಗಿದ್ದ. ಅವನಿಗೆ ಸಲಹೆ ನೀಡಲು ಯಾರಿಗೂ ಸಾಧ್ಯ ವಿರಲಿಲ್ಲ.</p>
<p>ಒಂದು ದಿನ ಮಾತ್ರ ಅವನಿಗೆ ಸ್ವಾಮೀಜಿಯನ್ನೊಮ್ಮೆ ನೋಡಿಯೇಬಿಡಬೇಕೆಂಬ ಮನಸ್ಸಾ ಯಿತು. ಅವನ ಅಭಿಮಾನ ತಡೆಯುತ್ತಿದ್ದರೂ ಯಾವುದೋ ಅವ್ಯಕ್ತ ಶಕ್ತಿಯಿಂದ ಪ್ರೇರಿತನಾದವ ನಂತೆ, ನೇರವಾಗಿ ಸ್ವಾಮೀಜಿ ಇಳಿದುಕೊಂಡಿದ್ದ ತನ್ನ ಸ್ನೇಹಿತನ ಮನೆಗೆ ಬಂದ. ಮನೆಯ ಸೇವಕ ಬಾಗಿಲು ತೆರೆದ. ರಾಕ್​ಫೆಲ್ಲರ್ ಅವನನ್ನು ಪಕ್ಕಕ್ಕೆ ತಳ್ಳಿ, “ನಾನು ಆ ಸಂನ್ಯಾಸಿಯನ್ನು ನೋಡ ಬೇಕು” ಎಂದ. ಸೇವಕ ಅವನನ್ನು ಸ್ವಾಮೀಜಿ ವಾಸವಾಗಿದ್ದ ಕೋಣೆಗೆ ಕರೆದುಕೊಂಡು ಹೋದ. ತಾನು ಬಂದಿರುವ ವಿಷಯವನ್ನು ತಿಳಿಸಿ ಅವರ ಅನುಮತಿ ಪಡೆದು ಒಳಹೋಗುವ ಸಭ್ಯತೆಯನ್ನೂ ತೋರದೆ ಸೀದಾ ಕೋಣೆಯೊಳ್ಳಕ್ಕೆ ನುಗ್ಗಿದ.</p>
<p>ಸ್ವಾಮೀಜಿ ಮೇಜಿನ ಮುಂದೆ ಕುಳಿತು ಏನನ್ನೋ ಬರೆಯುತ್ತಿದ್ದರು. ಕೋಣೆಯೊಳಕ್ಕೆ ಬಂದ ವರು ಯಾರೆಂದು ತಲೆಯೆತ್ತಿಯೂ ನೋಡಲಿಲ್ಲ. ಇದರಿಂದ ಅವನಿಗೆ ಅವಮಾನವಾದಂತಾ ಯಿತು. ಆದರೂ ಹೇಳದೆ ಕೇಳದೆ ನುಗ್ಗಿದ್ದು ತನ್ನದೇ ತಪ್ಪಾದ್ದರಿಂದ ಸುಮ್ಮನೆ ನಿಂತಿದ್ದ. ಬಳಿಕ ಸ್ವಾಮೀಜಿ ಬರೆಯುವುದನ್ನು ನಿಲ್ಲಿಸಿ ತಲೆಯೆತ್ತಿ ನೋಡಿ ಅವನನ್ನು ಮಾತನಾಡಿಸಿದರು. ಮಾತ ನಾಡುವಾಗ ಅವರು ಆತನ ಪೂರ್ವವೃತಾಂತಗಳ ಬಗ್ಗೆ ಪ್ರಸ್ತಾಪಿಸಿದರು. ತನಗಲ್ಲದೆ ಯಾರಿಗೂ ತಿಳಿದಿರದಿದ್ದ ವಿಷಯಗಳು ಇವರಿಗೆ ಹೇಗೆ ಗೊತ್ತಾಯಿತು !–ಎಂದು ರಾಕ್​ಫೆಲ್ಲರ್ ದಂಗಾದ. ಆದರೆ ಅವನು ಅಮೆರಿಕದ ಅತ್ಯಂತ ಪ್ರಭಾವಶಾಲೀ ವ್ಯಕ್ತಿಯೆಂಬುದರ ಲಕ್ಷ್ಯವೇ ಇಲ್ಲದಂತೆ ಸ್ವಾಮೀಜಿ ತಾವು ಹೇಳಬೇಕಾದುದನ್ನೆಲ್ಲ ನೇರವಾಗಿ ಹೇಳಿಬಿಟ್ಟರು–“ನೋಡಿ, ನೀನು ಈಗ ಕೂಡಿ ಹಾಕಿರುವ ಹಣ ನಿಮ್ಮ ಸ್ವಂತದ್ದಲ್ಲ. ಅದು ಜಗತ್ತಿಗೆ ಸೇರಿದ್ದು, ನಿಮ್ಮ ಕರ್ತವ್ಯವೇನಿದ್ದರೂ ಅದರ ಮೂಲಕ ಜಗತ್ತಿಗೆ ಒಳಿತನ್ನು ಮಾಡುವುದಷ್ಟೆ. ಆ ಹಣಕ್ಕೆ ನೀವೊಬ್ಬ ಮೇಲ್ವಿಚಾರಕರಷ್ಟೆ. ಭಗವಂತ ನಿಮಗೆ ಈ ಭಾಗ್ಯವನ್ನೆಲ್ಲ ಕೊಟ್ಟಿರುವುದೇಕೆಂದರೆ ಜನರಿಗೆ ನೆರವಾಗಲು ನಿಮಗೊಂದು ಅವಕಾಶವಾಗಲೆಂದು ಮಾತ್ರ. ಈ ಹಣವೆಲ್ಲವೂ ಸದ್ವಿನಿಯೋಗವಾಗಲೇಬೇಕು.” ಈ ಅಪರಿಚಿತ ಯುವಸಂನ್ಯಾಸಿ ತನ್ನಂಥವನಿಗೆ ಉಪದೇಶ ಮಾಡುತ್ತಿದ್ದಾನಲ್ಲ ! ತಾನು ಏನು ಮಾಡಬೇಕೆಂಬು ದನ್ನು ಇವನು ಹೇಳಿಕೊಡಬೇಕೆ ?–ಎಂದು ರಾಕ್​ಫೆಲ್ಲರ್​ನಿಗೆ ತುಂಬ ಅಸಮಾಧಾನವಾಯಿತು. ಉದ್ವಿಗ್ನನಾಗಿ ಕೋಣೆಯಿಂದಾಚೆ ಹೊರಟುಹೋದ. ಹೋಗಿಬರುತ್ತೇನೆ ಎಂದೂ ಹೇಳಲಿಲ್ಲ.</p>
<p>ಇದಾಗಿ ಸುಮಾರು ಒಂದು ವಾರ ಕಳೆದಿರಬಹುದು. ಒಂದು ದಿನ ರಾಕ್​ಫೆಲ್ಲರ್ ಹಿಂದಿ ನಂತೆಯೇ ಮತ್ತೊಮ್ಮೆ ಆತುರಾತುರವಾಗಿ ಕೋಣೆಯೊಳಕ್ಕೆ ನುಗ್ಗಿದ. ಅಂದು ಕೂಡ ಸ್ವಾಮೀಜಿ ಏನನ್ನೋ ಬರೆಯುತ್ತ ಕುಳಿತಿದ್ದರು. ರಾಕ್​ಫೆಲ್ಲರ್ ಕೋಣೆಯೊಳಕ್ಕೆ ಬಂದವನೇ ಕಾಗದ ವೊಂದನ್ನು ಸ್ವಾಮೀಜಿಯ ಮೇಜಿನ ಮೇಲೆ ಬಿಸಾಡಿದ. ಸಾರ್ವಜನಿಕ ಸಂಸ್ಥೆಯೊಂದಕ್ಕೆ ಬಹು ದೊಡ್ಡ ಮೊತ್ತವೊಂದನ್ನು ದಾನವಾಗಿ ನೀಡುವ ಅವನ ಯೋಜನೆಯ ಕುರಿತಾಗಿ ಅದರಲ್ಲಿ ಬರೆದಿತ್ತು.</p>
<p>“ಇಗೋ, ಇಲ್ಲಿದೆ ನೋಡಿ. ಈಗ ನಿಮಗೆ ತೃಪ್ತಿಯಾಗಿರಬೇಕು. ಇದಕ್ಕಾಗಿ ನೀವು ನನಗೆ ಕೃತಜ್ಞತೆ ಸಲ್ಲಿಸಬೇಕು” ಎಂದ ರಾಕ್​ಫೆಲ್ಲರ್.</p>
<p>ಸ್ವಾಮೀಜಿ ರಾಕ್​ಫೆಲ್ಲರ್​ನ ಮಾತುಗಳನ್ನು ಕೇಳಿದರು. ಆದರೆ ಅವನನ್ನು ತಲೆಯೆತ್ತಿಯೂ ನೋಡಲಿಲ್ಲ. ಮೌನವಾಗಿ ಆ ಕಾಗದವನ್ನು ಓದಿದರು. ಬಳಿಕ ಅವನಿಗೆ ಹೇಳಿದರು :</p>
<p>“ಕೃತಜ್ಞತೆಯನ್ನು ಸಲ್ಲಿಸಬೇಕಾದವರು ನೀವು.”</p>
<p>ಸಾರ್ವಜನಿಕ ಕಲ್ಯಾಣಕ್ಕಾಗಿ ರಾಕ್​ಫೆಲ್ಲರ್ ನೀಡಿದ ಮೊದಲ ದೊಡ್ಡ ವಂತಿಗೆ ಅದಾಗಿತ್ತು. ಇದಾದನಂತರ ಅವನು ಸಾರ್ವಜನಿಕ ಉದ್ದೇಶಗಳಿಗಾಗಿ ಅಪಾರ ಹಣವನ್ನು ಖರ್ಚುಮಾಡಿದ. ಮತ್ತು ಈ ಕಾರ್ಯಗಳನ್ನು ಮುಂದುವರಿಸಿಕೊಂಡು ಹೋಗಲು ಟ್ರಸ್ಟ್​ಗಳನ್ನು ಸ್ಥಾಪಿಸಿದ. ಮುಂದೆ ಇವನ ಮಗನೂ ತನ್ನ ತಂದೆಯಂತೆಯೇ ಲೋಕಹಿತಕಾರ್ಯಗಳನ್ನು ಕೈಗೊಂಡ.</p>

<h1>೧೫</h1>
<h1>ಸುಂಟರಗಾಳಿ ಸಂನ್ಯಾಸಿ</h1>
<p class="noindent">ಉಪನ್ಯಾಸ ಸಂಸ್ಥೆಯೊಂದಿಗೆ ಮಾಡಿಕೊಂಡಿದ್ದ ಒಪ್ಪಂದದ ಪ್ರಕಾರ ಸ್ವಾಮೀಜಿ ೧೮೯೩ರ ನವೆಂಬರ್ ೩ಂರಂದು ಶಿಕಾಗೋವನ್ನು ಬಿಟ್ಟು ಅಮೆರಿಕದ ಮಧ್ಯಪಶ್ಚಿಮ ಹಾಗೂ ದಕ್ಷಿಣ ಪ್ರಾಂತ್ಯಗಳ ನಗರಗಳಿಗೆ ಹೊರಟರು. ಈ ಭಾಷಣ ಪ್ರವಾಸದ ಕಾರ್ಯ ಸಾಕಷ್ಟು ಪ್ರಯಾಸಕರ ವಾದದ್ದಾಗಿತ್ತು. ಅಲ್ಲದೆ ಆಗತಾನೆ ಆ ಸ್ಥಳಗಳಲ್ಲಿ ಚಳಿಗಾಲ ಪ್ರಾರಂಭವಾಗುತ್ತಿತ್ತು. ಅವರು ತಲುಪಿದ ಮೊದಲ ನಗರ, ವಿಸ್​ಕಾನ್​ಸಿನ್ ರಾಜ್ಯದ ರಾಜಧಾನಿಯಾದ ಮ್ಯಾಡಿಸನ್. ಇಲ್ಲಿ ಅವರು ಯೂನಿಟೇರಿಯನ್ ಚರ್ಚ್​ನಲ್ಲಿ ಹಿಂದೂಧರ್ಮದ ಕುರಿತಾಗಿ ಭಾಷಣ ಮಾಡಿದರು. ಮರುದಿನವೇ ಅವರು ಮಿನೆಸೋಟ ರಾಜ್ಯದ ಮಿನಿಯಾಪೊಲಿಸ್ ನಗರವನ್ನು ತಲುಪಿದರು. ಸ್ವಾಮೀಜಿ ಅಲ್ಲಿಗೆ ಹೋದ ದಿನವೇ ಆ ವರ್ಷದ ಮೊದಲ ಹಿಮಪಾತವಾಯಿತು. ಕೊರೆಯುವ ಚಳಿಯಿತ್ತಾದರೂ, ಅದನ್ನು ಸಹಿಸಿಕೊಳ್ಳಲು ಸಾಧ್ಯವಾದರೆ ಚಳಿಗಾಲವನ್ನು ಚೆನ್ನಾಗಿಯೇ ಆನಂದಿಸಬಹುದಾಗಿತ್ತು. ಸ್ವಾಮೀಜಿಗಂತೂ ಚಳಿಗಾಲದ ಅದ್ಭುತ ದೃಶ್ಯಗಳನ್ನು ಕಂಡು ಬಹಳ ಖುಷಿಯಾಯಿತು. ಈ ಕುರಿತಾಗಿ ಅವರು ಶ್ರೀಮತಿ ಬೆಲ್ ಹೇಲ್​ಳಿಗೆ ಬರೆದರು :</p>
<p>“ನಾನಿಲ್ಲಿಗೆ ಕಾಲಿಟ್ಟ ದಿನವೇ ಈ ವರ್ಷದ ಮೊದಲ ಹಿಮಪಾತವಾಯಿತು. ಅಂದು ಹಗಲು- ರಾತ್ರಿ ಹಿಮ ಬೀಳುತ್ತಿತ್ತು. ನನ್ನ ಚಳಿಗಾಲದ ಬೂಟ್ಸ್ ತುಂಬ ಉಪಯೋಗಕ್ಕೆ ಬಂತು. ನಾನು ಗೆಡ್ಡೆಕಟ್ಟಿದ ಮನಿಹಹ ಜಲಪಾತವನ್ನು ನೋಡಲು ಹೋಗಿದ್ದೆ. ಅದು ತುಂಬ ಸುಂದರವಾಗಿದೆ. ಇಲ್ಲಿ ಇಂದಿನ ಉಷ್ಣತೆ ಸೊನ್ನೆಗಿಂತಲೂ ೨೧ ಡಿಗ್ರಿ ಕಡಿಮೆ. ಆದರೂ ನಾನು ಒಳಗೆ ಕುಳಿತು ಕೊಳ್ಳದೆ, ಹಿಮದ ಮೇಲೆ ಗಾಡಿಯಲ್ಲಿ ಕುಳಿತು ಜಾರುವ ಆಟ (ಸ್ಲೇ ಆಟ) ಆಡಿ ಬಹಳ ಸಂತೋಷ ಪಟ್ಟೆ. ನನ್ನ ಕಿವಿಗಳ ಇಲ್ಲವೆ ಮೂಗಿನ ತುದಿಯನ್ನು ಕಳೆದುಕೊಳ್ಳಬಹುದೆಂದು ನನಗೆ ಸ್ವಲ್ಪವೂ ಭಯವಿಲ್ಲ.</p>
<p>“ಈ ದೇಶದ ಇತರ ಎಲ್ಲ ದೃಶ್ಯಗಳಿಗಿಂತಲೂ ಈ ಹಿಮದ ದೃಶ್ಯ ನನ್ನನ್ನು ವಿಶೇಷವಾಗಿ ಸಂತೋಷಗೊಳಿಸಿದೆ. ನಿನ್ನೆ ಇಲ್ಲಿನ ಹೆಪ್ಪುಗಟ್ಟಿದ ಸರೋವರದ ಮೇಲೆ ಕೆಲವರು ಸ್ಕೇಟಿಂಗ್ ಆಡುವುದನ್ನು ಕಂಡೆ. . . ”</p>
<p>ಮಿನಿಯಾಪೊಲಿಸ್ ನಗರದಲ್ಲಿ ಸ್ವಾಮೀಜಿ ಎರಡು ಉಪನ್ಯಾಸಗಳನ್ನು ಮಾಡಿದರು. ಒಮ್ಮೆ ಹಿಂದೂಧರ್ಮದ ಬಗೆಗೂ ಮತ್ತೊಮ್ಮೆ ಪಾಶ್ಚಾತ್ಯರ ಹಾಗೂ ಪೌರ್ವಾತ್ಯರ ಧಾರ್ಮಿಕ ದೃಷ್ಟಿ ಕೋನಗಳ ಬಗೆಗೂ ಮಾತನಾಡಿದರು. ಈ ಎರಡನೆಯ ಉಪನ್ಯಾಸದಲ್ಲಿ ಸ್ವಾಮೀಜಿ ಹೇಳಿದರು:</p>
<p>“ಕ್ರೈಸ್ತರು ಅನುಸರಿಸುತ್ತಿರುವುದು ‘ವ್ಯವಹಾರದ ಧರ್ಮ’ವನ್ನು. ಅವರು ಯಾವಾಗಲೂ ‘ಓ ಭಗವಂತ ! ಅದು ಕೊಡು, ಇದು ಕೊಡು’ ಎಂದು ಬೇಡುತ್ತಾರೆ. ಆದರೆ ಹಿಂದೂವಿಗೆ ಇದು ಅರ್ಥವಾಗುವುದಿಲ್ಲ ಅವನ ದೃಷ್ಟಿಯಲ್ಲಿ ಭಗವಂತನನ್ನು ಬೇಡುವುದು ತಪ್ಪು. ಧಾರ್ಮಿಕ ವ್ಯಕ್ತಿಯಾದವನು ಬೇಡಬಾರದು, ಕೊಡಬೇಕು. ಆದ್ದರಿಂದ ಹಿಂದುವು ಭಗವಂತನಿಗೂ ಅವನ ಭಕ್ತರಿಗೂ ಏನನ್ನಾದರೂ ಕೊಡುತ್ತಾನೆ. ಪಾಶ್ಚಾತ್ಯನು ಹಣಕ್ಕಾಗಿ ವಾರವಿಡೀ ದುಡಿಯುತ್ತಾನೆ. ಅದು ದೊರಕಿದ ಮೇಲೆ ‘ಭಗವಂತ, ಇದಕ್ಕಾಗಿ ನಿನಗೆ ಕೃತಜ್ಞತೆಗಳು’ ಎಂದು ಹೇಳುತ್ತಾನೆ; ಬಳಿಕ ಹಣವನ್ನು ಜೇಬಿಗಿಳಿಸುತ್ತಾನೆ. ಆದರೆ ಹಿಂದುವು ಹಣವನ್ನು ಗಳಿಸಿದಮೇಲೆ ಬಡವರಿಗೆ ನೆರವಾಗು ವುದರ ಮೂಲಕ ಭಗವಂತನಿಗೆ ಹಿಂದಿರುಗಿಸುತ್ತಾನೆ . . . ನಿಮ್ಮಲ್ಲಿ ಭಗವಂತನ ಪೂಜೆಗಾಗಿ ಅರಮನೆಯಂತಹ ಕಟ್ಟಡಗಳಿವೆ. ವಾರಕ್ಕೊಮ್ಮೆ ನೀವು ಅಲ್ಲಿಗೆ ಹೋಗುತ್ತೀರಿ. ಆದರೆ ನಿಜಕ್ಕೂ ಭಗವಂತನನ್ನೇ ಪೂಜಿಸಲು ಹೋಗುವವರೆಷ್ಟು ಜನ ? ಪಾಶ್ಚಾತ್ಯರಲ್ಲಿ ಚರ್ಚಿಗೆ ಹೋಗುವು ದೊಂದು ‘ಫ್ಯಾಷನ್​’. ಇಂತಹ ನಿಮಗೆ ‘ಭಗವಂತನು ನಮಗೆ ಮಾತ್ರ ಸೇರಿದವನು’ ಎಂದು ಹೇಳಲು ಯಾವ ಹಕ್ಕಿದೆ ?”</p>
<p>ಹೀಗೆ ಸ್ವಾಮೀಜಿ ನೇರವಾಗಿ ಕನ್ನಡಿ ಹಿಡಿದಾಗ, ಸಭೆ ಕರತಾಡನದಿಂದ ತುಂಬಿ ಹೋಯಿತು. ಬಳಿಕ ಅವರು ಮತ್ತೆ ಮುಂದುವರಿಸಿದರು :</p>
<p>“ನೀವು ಪಾಶ್ಚಾತ್ಯರು ಅನ್ವೇಷಣೆಗಳಲ್ಲಿ, ವ್ಯಾಪಾರ ವ್ಯವಹಾರದಲ್ಲಿ ಕಾರ್ಯಶೀಲರು. ನಾವು ಧರ್ಮದಲ್ಲಿ ಕಾರ್ಯಶೀಲರು. ನೀವು ಭಾರತಕ್ಕೆ ಬಂದು ಹೊಲದಲ್ಲಿ ಕೆಲಸ ಮಾಡುವ ರೈತನನ್ನು ಮಾತನಾಡಿಸಿ ನೋಡಿ. ಅವನಿಗೆ ರಾಜಕಾರಣದ ಬಗ್ಗೆ ಏನೇನೂ ಗೊತ್ತಿರುವುದಿಲ್ಲ. ‘ಏನಪ್ಪ, ನಿಮ್ಮದ್ದು ಯಾವ ಸರ್ಕಾರ ?’ ಎಂದರೆ ಅವನೆನ್ನುತ್ತಾನೆ, ‘ಅದೇನೋ ನನಗೆ ಗೊತ್ತಿಲ್ಲ. ನಾನು ತೆರಿಗೆ ಕಟ್ಟುತ್ತೇನೆ, ಅಷ್ಟೇ ನನಗೆ ಗೊತ್ತಿರುವುದು’ ಎಂದು. ಆದರೆ ಧರ್ಮದ ಬಗ್ಗೆ ಕೇಳಿದರೆ ಎಂಥವನೂ ಉತ್ತರಿಸಬಲ್ಲ. ನಾನು ನಿಮ್ಮ ರೈತಾಪಿಗಳೊಂದಿಗೆ, ಕೂಲಿಗಳೊಂದಿಗೆ ಮಾತನಾಡಿ ದ್ದೇನೆ. ಅವರೆಲ್ಲ ಒಂದೊಂದು ರಾಜಕೀಯ ಪಕ್ಷವನ್ನು ಬೆಂಬಿಸುವವರು. ಆದರೆ ಧರ್ಮದ ಬಗ್ಗೆ ಕೇಳಿ, ಅದರಲ್ಲಿ ಭಾರತದ ರೈತನಂತೆ ಮುಗ್ಧರು. ಅವರು ತಮ್ಮದೇ ಆದ ಚರ್ಚಿಗೆ ಹೋಗುತ್ತಾರೆ. ಆದರೆ ಅದು ಏನನ್ನು ಹೇಳುತ್ತದೆಂಬುದು ಮಾತ್ರ ಅವರಿಗೆ ಗೊತ್ತಿಲ್ಲ.”</p>
<p>ನವೆಂಬರ್ ೨೬ರಂದು ಸ್ವಾಮೀಜಿ ಮಿನಿಯಾಪೊಲಿಸ್​ನಿಂದ ಹೊರಟು, ೨೬ಂ ಮೈಲಿ ದಕ್ಷಿಣ ಕ್ಕಿರುವ ಅಯೋವಾದ ರಾಜಧಾನಿ ಡೆಸ್ ಮೊಯಿನ್ಸ್​ಗೆ ಬಂದರು. ಇಲ್ಲಿನ ಜನತೆಯಿಂದಲೂ ಪ್ರತಿಕೆಯಿಂದಲೂ ಅವರಿಗೆ ಆದರದ ಸ್ವಾಗತ ದೊರಕಿತು. ಅವರ ಹೆಸರು ಆಗಲೇ ಪ್ರಸಿದ್ಧವಾಗಿದ್ದ ರಿಂದ ಭಾಷಣಕ್ಕಾಗಿ ಟಿಕೆಟ್ಟುಗಳೆಲ್ಲ ಮುಂದಾಗಿಯೇ ಖರ್ಚಾಗಿದ್ದುವು. ಸ್ವಾಮೀಜಿ ತಮ್ಮ ಸ್ನೇಹ ಪೂರ್ಣ ಮಾತುಕತೆಯಿಂದ ಮತ್ತಷ್ಟು ಜನಪ್ರಿಯರಾದರು. ಆದರೆ ಅಗತ್ಯವೆನಿಸಿದಾಗ ತೀಕ್ಷ್ಣವಾದ ಮಾತುಗಳಿಂದ ಕುಹಕಿಗಳಿಗೆ ಇಬ್ಬಾಯ ಖಡ್ಗದಂತೆ ತೋರಿದರು. ಡೆಸ್ ಮೊಯಿನ್ಸ್​ನಲ್ಲಿ ಸ್ವಾಮೀಜಿ ನೀಡಿದ ಉಪನ್ಯಾಸಗಳು ಹಾಗೂ ಅವರು ಗಳಿಸಿದ ಜನಾನುರಾಗದ ಬಗ್ಗೆ <span class="en">Iowa State Register</span> ಪತ್ರಿಕೆ ಹೀಗೆ ವರದಿ ಮಾಡಿತು :</p>
<p>“ಹಿಂದೂ ಸಂನ್ಯಾಸಿಗಳಾದ ಸ್ವಾಮಿ ವಿವೇಕಾನಂದರು ಡೆಸ್ ಮೊಯಿನ್ಸ್​ನಲ್ಲಿ ಮೂರು ಉಪನ್ಯಾಸಗಳನ್ನು ಮಾಡಿದರು. ಅವರು ಇಲ್ಲಿಂದ ಪಶ್ಚಿಮ ಅಮೆರಿಕೆಗೆ ಹೋಗುವ ಕಾರ್ಯಕ್ರಮ ಗಳಿದ್ದರೂ ತತ್ಕಾಲಕ್ಕೆ ಅವು ರದ್ದಾದದ್ದರಿಂದ ಅವರು ಇಲ್ಲಿ ಇನ್ನಷ್ಟು ಕಾಲ ಉಳಿದುಕೊಳ್ಳು ವಂತಾಯಿತು. ಇಲ್ಲಿನ ವಿದ್ಯಾವಂತ ಜನ ಅವರೊಂದಿಗೆ ಧಾರ್ಮಿಕ ಹಾಗೂ ಆಧ್ಯಾತ್ಮಿಕ ವಿಷಯ ಗಳ ಬಗ್ಗೆ ಚರ್ಚಿಸುತ್ತ, ಈ ಸಮಯವನ್ನು ಸದುಪಯೋಗಪಡಿಸಿಕೊಂಡರು. ಆದರೆ ಯಾವನಾ ದರೂ ಅವರ ವಾದಸರಣಿಯನ್ನೇ ಉಪಯೋಗಿಸಿಕೊಂಡು ಅವರನ್ನು ಸೋಲಿಸಲು ಪ್ರಯತ್ನ ಮಾಡಿದರೆ, ಅವನು ಬಹಳ ಕಷ್ಟಕ್ಕೆ ಗುರಿಯಾಗಬೇಕಾಗಿತ್ತು. ಅವರ ಉತ್ತರಗಳು ಮಿಂಚಿನ ಝಳಪಿನಂತೆ ಹೊಮ್ಮುತ್ತಿದ್ದು, ಆ ಭಾರತೀಯ ಬುದ್ಧಿಮತ್ತೆಯ ಪ್ರಖರ ಕಿರಣಗಳ ಮುಂದೆ ಎಂತಹ ಧೈರ್ಯಶಾಲಿಯಾದ ಪ್ರಾಶ್ನಿಕನೂ ನಿಸ್ತೇಜನಾಗಲೇಬೇಕಾಗಿತ್ತು.</p>
<p>“ಅವರ ಮನಸ್ಸು ಕೆಲಸ ಮಾಡುವ ರೀತಿ ತುಂಬ ಸೂಕ್ಷ್ಮ, ತೇಜಸ್ವಿ ; ಅವರ ಆಲೋಚನೆಗಳು ಸುವ್ಯವಸ್ಥಿತ, ಸುಶಿಕ್ಷಿತ. ಇವುಗಳನ್ನು ಕಂಡವರು ಕೆಲವೊಮ್ಮೆ ಅವಾಕ್ಕಾಗುತ್ತಿದ್ದರು. ಆದರೆ ಅವರ ಆಲೋಚನೆಗಳನ್ನು ಗಮನಿಸುವುದೇ ಒಂದು ಸ್ವಾರಸ್ಯಕರ ಅಧ್ಯಯನ. ಅವರೆಂದೂ ಅಹಿತಕರ ಮಾತನ್ನಾಡುವವರಲ್ಲ. ಏಕೆಂದರೆ ಅದು ಅವರ ಸ್ವಭಾವಕ್ಕೇ ವಿರುದ್ಧವಾದದ್ದು. ಅವರ ನಿಕಟ ಪರಿಚಯ ಮಾಡಿಕೊಂಡವರಿಗೆ ವಿವೇಕಾನಂದರು ಮನುಷ್ಯರಲ್ಲೆಲ್ಲ ಅತ್ಯಂತ ಸಭ್ಯ ಹಾಗೂ ಪ್ರಿಯ ವ್ಯಕ್ತಿಯಾಗಿ, ಪ್ರಾಮಾಣಿಕ ವ್ಯಕ್ತಿಯಾಗಿ ಕಂಡುಬಂದರು. ಅವರು ಬಿಚ್ಚುಮನಸ್ಸಿನಿಂದ ಕೂಡಿದ್ದು ಯಾವುದೇ ಬಗೆಯ ಸೋಗು ಅವರಲ್ಲಿಇಲ್ಲದಿರುವುದು ಎದ್ದುಕಾಣುತ್ತಿತ್ತು. ತಮಗೆ ಸೌಹಾರ್ದವನ್ನು ತೋರಿದವರಿಗೆಲ್ಲ ಅವರು ಕೃತಜ್ಞರಾಗಿದ್ದರು. ವಿವೇಕಾನಂದರಿಗೂ ಅವರ ಕಾರ್ಯಯೋಜನೆಗೂ ಇಲ್ಲಿನ ನಿಜವಾದ ಕ್ರೈಸ್ತರೆಲ್ಲರ ಹೃದಯದಲ್ಲಿ ಒಂದು ಸ್ಥಾನ ಸಿಕ್ಕಿತು.”</p>
<p>ಸ್ವಾಮೀಜಿಯ ಭಾಷಣಪ್ರವಾಸ ನಿರಂತರವಾಗಿ ನಡೆದುಬಂತು. ಉಪನ್ಯಾಸಗಳನ್ನು ನೀಡುತ್ತ ಅವರು ಅವಿಶ್ರಾಂತವಾಗಿ ಸಂಚರಿಸಿದರು. ಈ ಬಗ್ಗೆ ಅವರು ತಮ್ಮ ಸೋದರಸಂನ್ಯಾಸಿಗಳಿಗೆ ಬರೆದ ಪತ್ರದಲ್ಲಿ ಹೇಳಿದರು, “ಆವಶ್ಯಕತೆ ಎಂಬುದು ಒಂದು ದಿನ ನನ್ನನ್ನು ಕೆನಡಾದ ಗಡಿಯ ವರೆಗೆ ಹೋಗುವಂತೆ ಮಾಡಿದರೆ, ಮರುದಿನವೇ ಅಮೆರಿಕದ ದಕ್ಷಿಣತುದಿಯಲ್ಲಿ ಭಾಷಣಕೊಡು ವಂತೆ ಮಾಡುತ್ತದೆ.” ಸರ್ವಧರ್ಮ ಸಮ್ಮೇಳನದಲ್ಲಿ ಅವರ ಭಾಷಣವನ್ನು ಕೇಳಿದ್ದವರೆಲ್ಲ ಈಗ ಅವರನ್ನು ತಮ್ಮತಮ್ಮ ಊರುಗಳಿಗೆ ಆಹ್ವಾನಿಸಿ ಭಾಷಣ ಮಾಡುವಂತೆ ಕೇಳಿಕೊಳ್ಳುತ್ತಿದ್ದರು. ಕೆಲವು ನಗರಗಳಲ್ಲಿ ಅವರು ಒಂದು ವಾರಕ್ಕಿಂತಲೂ ಹೆಚ್ಚು ಕಾಲ ಉಳಿದುಕೊಂಡು ಹಲವಾರು ಉಪನ್ಯಾಸಗಳನ್ನು ನೀಡುತ್ತಿದ್ದರು. ಅಲ್ಲದೆ ಹಲವಾರು ಪತ್ರಕರ್ತರು ಅವರೊಂದಿಗೆ ದೀರ್ಘ ಸಂದರ್ಶನಗಳನ್ನು ನಡೆಸುತ್ತಿದ್ದರು.</p>
<p>ಉಪನ್ಯಾಸಕ್ಕಾಗಿ ಸ್ವಾಮೀಜಿ ಆರಿಸಿಕೊಳ್ಳುತ್ತಿದ್ದ ವಿಷಯಗಳಲ್ಲಿ ಮುಖ್ಯವಾದುವೆಂದರೆ ಹಿಂದೂಧರ್ಮ, ಭಾರತದ ರೀತಿನೀತಿಗಳು, ಭಾರತದ ಸ್ಥಿತಿಗತಿ ಹಾಗೂ ಅದರ ಆವಶ್ಯಕತೆಗಳು– ಇವುಗಳನ್ನು ಕುರಿತಾದವು. ಅಮೆರಿಕನ್ನರಿಗೆ ಈ ವಿಷಯಗಳ ಬಗ್ಗೆ ತೀವ್ರ ಕುತೂಹಲವಿತ್ತು. ಅಲ್ಲದೆ ಕ್ರೈಸ್ತ ಮಿಷನರಿಗಳ ಅಪಪ್ರಚಾರದಿಂದಾಗಿ ಎಲ್ಲೆಲ್ಲೂ ಭಾರತದ ಹಾಗೂ ಹಿಂದೂಧರ್ಮದ ಬಗ್ಗೆ ವಿಕೃತ ನಂಬಿಕೆಗಳು ನೆಲೆಯೂರಿದ್ದುವು. ಈ ಬಗೆಯ ಪೂರ್ವಾಗ್ರಹಗಳಿಂದ ಕೂಡಿದ್ದ ಜನರನ್ನುದ್ದೇಶಿಸಿ ಭಾಷಣ ಮಾಡುವುದೆಂದರೆ ಅದೊಂದು ಸಾಹಸವೇ ಆಗಿತ್ತು. ಯಾವಾಗಲೂ ಸ್ವಾಮೀಜಿ ಸಕಲ ಧರ್ಮಗಳ ಸತ್ಯತೆಯನ್ನು ಸಾರುತ್ತಿದ್ದರು. ಮಾನವನಲ್ಲಿ ಮೂಲಭೂತವಾಗಿ ಅಡಗಿರುವ ದೈವತ್ವದ ಅಂಶವನ್ನು ಅವರು ಎತ್ತಿ ಹಿಡಿಯುತ್ತಿದ್ದರು. ಹಿಂದೂಧರ್ಮದ ಶ್ರೇಷ್ಠತೆ ಯನ್ನು ತೋರಿಸಿಕೊಡುವುದಲ್ಲದೆ, ತಮ್ಮ ಗುರುದೇವನಾದ ಶ್ರೀರಾಮಕೃಷ್ಣರ ಸಂದೇಶಗಳನ್ನು ಬಿತ್ತಿದರು. ತಮ್ಮ ಕಾರ್ಯ ಇಂದಲ್ಲ ನಾಳೆ ಖಂಡಿತವಾಗಿಯೂ ಫಲಿಸುವುದೆಂಬ ವಿಶ್ವಾಸ ಅವರಲ್ಲಿತ್ತು. ತಮ್ಮ ಸೋದರಸಂನ್ಯಾಸಿಗಳಿಗೆ ಬರೆದ ಪತ್ರದಲ್ಲಿ ಅವರು ಹೇಳುತ್ತಾರೆ, “ಎಲ್ಲೆಲ್ಲಿ ಶ್ರೀರಾಮಕೃಷ್ಣರ ಶಕ್ತಿ ಬೀಜ ಬೀಳುತ್ತದೆಯೋ ಅಲ್ಲೆಲ್ಲ ಅದು ಮೊಳೆತು ಫಲ ಕೊಡಲೇ ಬೇಕು–ಅದು ಇಂದೇ ಆಗಬಹುದು ಅಥವಾ ನೂರು ವರ್ಷಗಳ ಬಳಿಕ ಆಗಬಹುದು.”</p>
<p>ಶ್ರೀರಾಮಕೃಷ್ಣರ ಬಗ್ಗೆ ಸ್ವಾಮೀಜಿ ಪ್ರಸ್ತಾಪಿಸುತ್ತಿದ್ದರಾದರೂ ಅವರ ಬಗ್ಗೆ ಉಪನ್ಯಾಸಗಳನ್ನು ಮಾಡಿದ್ದು ತೀರ ಅಪರೂಪ. ಶ್ರೀರಾಮಕೃಷ್ಣರ ಬೋಧನೆಗಳನ್ನಲ್ಲದೆ ಅವರು ಬೇರೇನನ್ನೂ ಬೋಧಿಸಲಿಲ್ಲ. ಆದರೂ ಶ್ರೀರಾಮಕೃಷ್ಣರ ವ್ಯಕ್ತಿತ್ವ-ಜೀವನಗಳನ್ನು ಅವರೇಕೆ ಸಾರಲಿಲ್ಲ ಎಂಬ ಪ್ರಶ್ನೆಯೇಳಬಹುದು. ಸ್ವಾಮೀಜಿ ಯಾವಾಗಲೂ ವ್ಯಕ್ತಿಗಿಂತ ತತ್ತ್ವಕ್ಕೆ ಪ್ರಾಧಾನ್ಯವನ್ನು ನೀಡು ತ್ತಿದ್ದರು. ತತ್ತ್ವದೊಂದಿಗೆ ವ್ಯಕ್ತಿಯ ಬಗೆಗೂ ಹೇಳಿದ್ದರೆ ತಪ್ಪೇನೂ ಆಗುತ್ತಿರಲಿಲ್ಲ. ಆದರೆ ಭಾರತೀಯ ಚಿಂತನೆ ಹಾಗೂ ಹಿಂದೂಧರ್ಮದ ಮಹಾತತ್ತ್ವ-ಆದರ್ಶಗಳು ತೀರ ಅಪರಿಚಿತ ವಾಗಿದ್ದ ಅಮೆರಿಕನರ ಮುಂದೆ ಶ್ರೀರಾಮಕೃಷ್ಣರ ವಿಚಾರವನ್ನು ತಿಳಿಸಲು ಕಾಲ ಒದಗಿಬಂದಿರ ಲಿಲ್ಲ. ಮೊದಲು ಈ ತತ್ತ್ವಗಳು ನೆಲೆಗೊಂಡಮೇಲೆ ಅವುಗಳನ್ನು ತನ್ನ ಜೀವನದಲ್ಲಿ ಆಚರಿಸಿ ತೋರಿಸಿದ ವ್ಯಕ್ತಿಯ ವಿಷಯವನ್ನು ಹೇಳುವುದೇ ಸೂಕ್ತ. ಇದಲ್ಲದೆ ಅವರು ಶ್ರೀರಾಮಕೃಷ್ಣರ ಬಗ್ಗೆ ಹೆಚ್ಚಾಗಿ ಹೇಳದಿದ್ದುದಕ್ಕೆ ಇನ್ನೊಂದು ಕಾರಣವಿತ್ತು–ಶ್ರೀರಾಮಕೃಷ್ಣರ ಬಗ್ಗೆ ಮಾತನಾಡು ವಷ್ಟು ಯೋಗ್ಯತೆ ತಮಗಿಲ್ಲವೆಂದು ಅವರು ಪ್ರಾಮಾಣಿಕವಾಗಿ ನಂಬಿದ್ದರು ! ಇನ್ನು ಕೆಲವೊಮ್ಮೆ ತಮ್ಮ ಗುರುದೇವನ ಬಗ್ಗೆ ಮಾತನಾಡಲು ಹೊರಟರೆ ಅವರ ಸ್ವರ ಗದ್ಗದವಾಗಿ ಶಬ್ದಗಳೇ ಹೊರಡುತ್ತಿರಲಿಲ್ಲ !</p>
<p>ಸ್ವಾಮೀಜಿಗೆ ತಮ್ಮ ಇಡೀ ವ್ಯಕ್ತಿತ್ವದ ಒಳಗೂ ಹೊರಗೂ ಯಾವುದೋ ಒಂದು ಅದ್ಭುತ ಶಕ್ತಿ ವ್ಯಾಪಿಸಿಕೊಂಡು ಕೆಲಸ ಮಾಡುತ್ತಿರುವುದರ ಅರಿವಾಗುತ್ತಿತ್ತು. ಈ ವಿಷಯವಾಗಿ ಅವರು ತಮ್ಮ ಸೋದರಸಂನ್ಯಾಸಿಗಳಿಗೆ ಬರೆಯುತ್ತಾರೆ, “ಭಗವಂತನ ಕೃಪೆಯನ್ನು ಕಂಡು ನಾನು ಆಶ್ಚರ್ಯಭರಿತನಾಗಿದ್ದೇನೆ. ನಾನು ಯಾವುದೇ ನಗರಕ್ಕೆ ಹೋಗಲಿ, ಅಲ್ಲೊಂದು ಉತ್ಸಾಹದ ತರಂಗವೇ ಎದ್ದುಬಿಡುತ್ತದೆ. ಅವರೆಲ್ಲ ನನಗೆ ‘ಸುಂಟರಗಾಳೀ ಸಂನ್ಯಾಸಿ’ ಎಂದು ಹೆಸರಿಟ್ಟಿ ದ್ದಾರೆ. ನೆನಪಿಟ್ಟುಕೊಳ್ಳಿ–ಇದೆಲ್ಲ ಅವನ ಇಚ್ಛೆ. ನಾನೊಂದು ಆಕಾರವಿಲ್ಲದ ಧ್ವನಿ ಮಾತ್ರ.”</p>
<p>ಸ್ವಾಮೀಜಿ ಭಾಷಣ ಪ್ರವಾಸ ಮಾಡುತ್ತ ಹೋದೆಡೆಯಲ್ಲೆಲ್ಲ ಯಾರಾದರೊಬ್ಬರ ಅತಿಥಿ ಯಾಗಿ ಉಳಿದುಕೊಳ್ಳುತ್ತಿದ್ದರು. ಎಷ್ಟೋ ಸ್ಥಳಗಳಲ್ಲಿ ಆದರದ ಆತಿಥ್ಯ ದೊರಕುತ್ತಿತ್ತಾದರೂ ಈ ಪ್ರವಾಸದ ಕಾರ್ಯಕ್ರಮ ಸುಲಭದ್ದೇನೂ ಆಗಿರಲಿಲ್ಲ. ಮೂಳೆಗಳನ್ನು ನಡುಗಿಸುವಂತಹ ಕೊರೆಯುವ ಥಂಡಿ ಅವರಿಗೆ ಸಾಕಷ್ಟು ಬಾಧೆಕೊಟ್ಟಿತು. ದೀರ್ಘ ರೈಲುಪ್ರಯಾಣಗಳೂ ಬಹಳ ದಣಿವು ಉಂಟುಮಾಡುತ್ತಿದ್ದುವು. ಕೆಲವು ಸಲ ಸಣ್ಣಸಣ್ಣ ಊರುಗಳ ಕೆಳದರ್ಜೆಯ ಹೋಟೆಲು ಗಳಲ್ಲಿ ತಂಗಬೇಕಾಗುತ್ತಿತ್ತು. ಸಾಲದಕ್ಕೆ ನಿರಂತರವಾಗಿ ಒಂದು ಕಡೆ ಮುಗಿದತಕ್ಷಣ ಇನ್ನೊಂದು ಕಡೆ ಭಾಷಣ ಮಾಡಬೇಕಾಗಿತ್ತು. ಹೋದಹೋದಲ್ಲೆಲ್ಲ ಜನರ ಗಂಪು ಅವರನ್ನು ಮುತ್ತಿಕೊಳ್ಳು ತ್ತಿತ್ತು. ಪಾದ್ರಿಗಳು, ಅದರಲ್ಲೂ ಮುಖ್ಯವಾಗಿ ‘ಯೂನಿಟೇರಿಯನ್​’ ಪಂಗಡದವರು, ತಮ್ಮ ಚರ್ಚುಗಳ ವೇದಿಕೆಯ ಮೇಲಿಂದ ಮಾತನಾಡುವಂತೆ ಅವರನ್ನು ಕಾಡುತ್ತಿದ್ದರು. ಕೆಲವೆಡೆಗಳಲ್ಲಿ ಈ ಭಾಷಣಗಳಿಗೆ ಪ್ರತಿಕ್ರಿಯೆ ಬಹಳ ಆದರಪೂರ್ವಕವಾಗಿರುತ್ತಿತ್ತು. ಆದರೆ ಕೆಲವೊಮ್ಮೆ ಭಾರತದ ಬಗ್ಗೆ ತಪ್ಪು ತಿಳಿವಳಿಕೆಯನ್ನು ಹೊಂದಿದ್ದ ಸಭಿಕರಿಂದ ಹಲವಾರು ಬಗೆಯ ಕಿರಿಕಿರಿ ಪ್ರಶ್ನೆಗಳನ್ನು ಎದುರಿಸಬೇಕಾದ ಸಂದರ್ಭವೊದಗುತ್ತಿತ್ತು. ಮತ್ತೆ ಕೆಲವು ಸಲ ತಮಗೇ ಏನೂ ತಿಳಿದಿರದಿದ್ದ ವಿಷಯಗಳ ಬಗ್ಗೆ ಕೆಲವರು ವಾದ ಹೂಡುತ್ತಿದ್ದರು. ಇಂತಹ ಉದ್ಧಟತನವನ್ನು ಸ್ವಾಮೀಜಿ ಹರಿತವಾದ ವ್ಯಂಗ್ಯದಿಂದ ಖಂಡಿಸುತ್ತಿದ್ದರು. ಮತ್ತೆ ಕೆಲವರು ಭಾರತೀಯರ ಸಂಪ್ರದಾಯದ ಬಗ್ಗೆ ಅತ್ಯಂತ ವಿಚಿತ್ರವಾದ ಪ್ರಶ್ನೆಗಳನ್ನು ಕೇಳುತ್ತಿದ್ದರು. ಇಂತಹ ಪ್ರಶ್ನೆಗಳಲ್ಲಿ ಒಂದೆಂದರೆ, “ಸ್ವಾಮೀಜಿ, ಹಿಂದೂಗಳು ಮಕ್ಕಳನ್ನು ಮೊಸಳೆ ಬಾಯಿಗೆ ಕೊಡುತ್ತಾರಂತೆ ನಿಜವೆ?” ಎಂಬುದು. ಈ ಪ್ರಶ್ನೆಯನ್ನು ಅಮೆರಿಕದ ಎಷ್ಟು ಕಡೆಗಳಲ್ಲಿ ಎಷ್ಟು ಜನ ಕೇಳಿದರೋ ಲೆಕ್ಕವೇ ಇಲ್ಲ. ಆದರೆ ಪ್ರತಿಸಲವೂ ಸ್ವಾಮೀಜಿ ಅದಕ್ಕೆ ಬೇರೆ ಬೇರೆ ಉತ್ತರಗಳನ್ನು ಕೊಡುತ್ತಿ ದ್ದರು. ಮಿನಿಯಾಪೊಲಿಸ್​ನಲ್ಲಿ ಒಬ್ಬಳು ಮಹಿಳೆ ಅದೇ ಪ್ರಶ್ನೆಯನ್ನು ಕೇಳಿದಳು. ಆಗ ಸ್ವಾಮೀಜಿ ವ್ಯಂಗ್ಯ ಪರಿಹಾಸ್ಯದಿಂದ ಉತ್ತರಿಸಿದರು. “ಹೌದು ತಾಯಿ. ನನ್ನನ್ನೂ ನನ್ನ ಅಮ್ಮ ಮೊಸಳೆಯ ಬಾಯಿಗೆ ಎಸೆದುಬಿಟ್ಟಿದ್ದಳು. ಆದರೆ ನಾನು ಹೇಗೋ ಮಾಡಿ ತಪ್ಪಿಸಿಕೊಂಡು ಬಂದುಬಿಟ್ಟೆ, ಸದ್ಯ!”</p>
<p>ಬಹುಶಃ ಅವರು ಅತ್ಯಂತ ಕಠಿಣ ಪರಿಸ್ಥಿತಿಯನ್ನು ಎದುರಿಸಿದ್ದು ಮಧ್ಯಪಶ್ಚಿಮದ ಒಂದು ಸಣ್ಣ ಊರಿನಲ್ಲಿ. ಇಲ್ಲಿನ ಕೆಲ ಯುವಕರು ಸ್ವಾಮೀಜಿ ಭಾರತೀಯ ತತ್ತ್ವಶಾಸ್ತ್ರದ ಬಗ್ಗೆ ಮಾತನಾಡುವುದನ್ನು ಕೇಳಿದರು. ಈ ಯುವಕರು ವಿಶ್ವವಿದ್ಯಾನಿಲಯದ ಪದವೀಧರರಾದರೂ ಕುದುರೆಯ ಮೇಲೆ ಕುಳಿತು ಬೇಟೆಯಾಡುವ ವೃತ್ತಿಯನ್ನು ಕೈಗೊಂಡಿದ್ದವರು. (ಇವರನ್ನು<span class="en"> Cowboys</span>ಎನ್ನುತ್ತಾರೆ. ಇವರಿಗೆ ಇವರದೇ ಆದ ವಿಶಿಷ್ಟ ಒರಟು ಸಂಸ್ಕೃತಿಯಿದೆ.) ಸ್ವಾಮೀಜಿ ಭಾಷಣದ ಸಂದರ್ಭದಲ್ಲಿ ಹೇಳಿದರು–ಅತ್ಯುನ್ನತ ಸಾಕ್ಷಾತ್ಕಾರ ಮಾಡಿಕೊಂಡವನು ಎಲ್ಲ ಪರಿಸ್ಥಿತಿಗಳಲ್ಲೂ ಸ್ಥಿರಬುದ್ಧಿಯುಳ್ಳವನಾಗಿರುತ್ತಾನೆ ಎಂದು. ಇದನ್ನು ಕೇಳಿದ ಆ ಯುವಕರು, ಈ ಮಾತು ಇವರ ವಿಷಯದಲ್ಲಿ ಹೇಗೆ ಅನ್ವಯವಾಗುತ್ತದೆಯೋ ನೋಡೋಣ ಎಂದು ತಮ್ಮದೇ ಆದ ರೀತಿಯಲ್ಲಿ ಪರೀಕ್ಷೆ ಮಾಡಿ ನೋಡಲು ಸಿದ್ಧರಾದರು.</p>
<p>ಈ ಯುವಕರು ಬಂದು, ತಮಗಾಗಿ ಒಂದು ಭಾಷಣ ಮಾಡುವಂತೆ ಸ್ವಾಮೀಜಿಯನ್ನು ಕೇಳಿ ಕೊಂಡರು. ಅವರ ಉದ್ದೇಶವನ್ನರಿಯದೆ ಸ್ವಾಮೀಜಿ ಒಪ್ಪಿಕೊಂಡರು. ಆ ಊರಿನ ಸಾರ್ವಜನಿಕ ಚೌಕದಲ್ಲಿ ಒಂದು ವೇದಿಕೆಯನ್ನು ನಿರ್ಮಿಸಲಾಯಿತು. ವೇದಿಕೆ ಎಂದರೆ ಅದೊಂದು ಬೋರಾಲು ಹಾಕಿದ ಮರದ ದೊಡ್ಡ ಪೀಪಾಯಿ, ಅಷ್ಟೆ. ಅದರ ಮೇಲೆಯೇ ನಿಂತು ಸ್ವಾಮೀಜಿ ಭಾಷಣವನ್ನು ಆರಂಭಿಸಿದರು. ಎರಡೇ ನಿಮಿಷದಲ್ಲಿ ಅವರು ಭಾಷಣದಲ್ಲಿ ಸಂಪೂರ್ಣ ತಲ್ಲೀನರಾಗಿಬಿಟ್ಟರು. ಆಗ ಇದ್ದಕ್ಕಿದ್ದಂತೆ ಕಿವಿ ಕಿವುಡಾಗುವಂತೆ ಶಬ್ದವಾಯಿತು. ಅದು ತುಪಾಕಿಯಿಂದ ಗುಂಡುಗಳು ಸಿಡಿದ ಶಬ್ದ. ಈ ಯುವಕರೇ ದೂರದಲ್ಲಿ ನಿಂತು ಆ ಗುಂಡುಗಳನ್ನು ಹಾರಿಸಿದ್ದರು. ಇವು ಅವರ ಕಿವಿಗಳ ಪಕ್ಕದಲ್ಲೇ ಸುಂಯ್​ಗುಡತ್ತ ಹಾದುಹೋದುವು. ಆದರೆ ಸ್ವಾಮೀಜಿ ಮಾತ್ರ ಏನೂ ಆಗಿಲ್ಲವೋ ಎಂಬಂತೆ ತಮ್ಮ ಪಾಡಿಗೆ ತಾವು ಭಾಷಣ ಮಾಡುವುದರಲ್ಲಿ ಮಗ್ನರಾಗಿದ್ದರು ! ಅವರು ಸಂಪೂರ್ಣ ಅಂತರ್ಮುಖಿಗಳಾಗಿದ್ದುಕೊಂಡು, ಅತ್ಯಂತ ಅಂತರಾಳದೊಳಗಿಂದ ಮಾತ ನಾಡುತ್ತಿದ್ದರು. ಆದ್ದರಿಂದ ಅವರಿಗೆ ತಾವಾಡುವ ವಿಷಯದ ಮೇಲೆ ಗಮನವಿತ್ತೇ ಹೊರತು ಸುತ್ತಲಿನ ಪರಿಸರದ ಪರಿಜ್ಞಾನವೇ ಇರಲಿಲ್ಲ. ಸ್ವಾಮೀಜಿ ಭಾಷಣ ಮುಗಿಸಿದಾಗ ಈ ಕೌಬಾಯ್ ಗಳು ಆಶ್ಚರ್ಯ-ಸಂತೋಷಗಳಿಂದ ಹುಚ್ಚೆದ್ದು ಬಂದು ಅವರನ್ನು ಮುತ್ತಿಕೊಂಡರು. ತಾವಿಟ್ಟ ಕಠಿಣ ಪರೀಕ್ಷೆಯಲ್ಲಿ ಅವರು ಉತ್ತೀರ್ಣರಾದದ್ದನ್ನು ಕಂಡು, ಇವರು ಗಟ್ಟಿಗರೇ ಸರಿ ಎಂದು ತೀರ್ಮಾನಿಸಿ ಅಭಿನಂದಿಸಿದರು. ಆದರೆ ಸ್ವಾಮೀಜಿ ಸ್ವಲ್ಪವೇ ವಿಚಲಿತರಾಗಿದ್ದರೂ ಅವರನ್ನು ಅಪಹಾಸ್ಯ ಮಾಡಿಬಿಡುತ್ತಿದ್ದರು ಎನ್ನುವುದು ಖಂಡಿತ.</p>
<p>ಈ ಭಾಷಣ ಪ್ರವಾಸದ ಸಮಯದಲ್ಲಿ ಅವರಿಗೆ ಹೊಸ ಹೊಸ ಅನುಭವಗಳಾಗುತ್ತಿದ್ದವು. ದೀರ್ಘ ರೈಲು ಪ್ರಯಾಣದ ಅವಧಿಯಲ್ಲಿ ಕೆಲವೊಮ್ಮೆ ವಿಚಿತ್ರ ರೀತಿಯ ಜನಗಳ ಭೇಟಿಯಾಗು ತ್ತಿತ್ತು. ಉಪನ್ಯಾಸದ ಸಮಯದಲ್ಲಿ ಇಂಥವರನ್ನೆಲ್ಲ ಕಾಣಲು ಸಾಧ್ಯವಿರಲಿಲ್ಲ. ಅವರೊಂದಿಗಿನ ಮಾತುಕತೆ ಒಂದೊಂದು ಸಲ ತುಂಬ ಕುತೂಹಲಕರವಾಗಿರುತ್ತಿತ್ತು. ಕೆಲವು ಸಲ ಒಂದೇ ದಿನಕ್ಕೆ ಮೂರು ಬೇರೆ ಬೇರೆ ಸ್ಥಳಗಳಲ್ಲಿ ಭಾಷಣ ಮಾಡಿದ್ದೂ ಇತ್ತು. ಇದರಿಂದಾಗಿ ಅವರಿಗೆ ದೈಹಿಕ ವಾಗಿಯೂ ಮಾನಸಿಕವಾಗಿಯೂ ಅತ್ಯಂತ ಆಯಾಸವಾಗುತ್ತಿತ್ತು. ಒಮ್ಮೆ ಅವರು ತಾವು ಭಾಷಣ ಮಾಡಬೇಕಾದ ಸ್ಥಳಕ್ಕೆ ಬಂದರು. ಅದಾಗಲೇ ಅವರು ಬಳಲಿದ್ದರು. ಅಲ್ಲಿನ ಸ್ವಾಗತಸಮಿತಿಯ ಕಾರ್ಯದರ್ಶಿ ಅವರನ್ನು ಗೌರವದಿಂದ ಬರಮಾಡಿಕೊಂಡು ಒಂದು ಪುಟ್ಟ ಕೋಣೆಯೊಳಕ್ಕೆ ಕರೆದುಕೊಂಡು ಬಂದ. ಅಲ್ಲಿರುವ ಒರಗು ಕುರ್ಚಿಯ ಮೇಲೆ ಕುಳಿತುಕೊಳ್ಳುವಂತೆ ಹೇಳಿ ಹೊರಟುಹೋದ. ಆದರೆ ಕುರ್ಚಿ ಎಲ್ಲಿದೆಯೆಂದೂ ಕಾಣದಷ್ಟು ಕತ್ತಲು ಆ ಕೋಣೆಯಲ್ಲಿ ! ಆದರೂ ಹೇಗೋ ತಡಕಾಡಿ ನೋಡಿ ಕುರ್ಚಿಯನ್ನು ಕಂಡುಕೊಂಡು ಮೆಲ್ಲನೆ ಅದರ ಮೇಲೆ ಕುಳಿತರು. ಆದರೆ ಅದೆಂಥ ಮಾಯಾಕುರ್ಚಿಯೊ, ಕುಳಿತುಕೊಳ್ಳುತ್ತಿದ್ದಂತೆಯೇ ಅದೂ ಕುಸಿದು ಕುಳಿತುಕೊಂಡಿತು ! ಅಲ್ಲದೆ, ತುಂಬ ವಿಚಿತ್ರವಾದ ರೀತಿಯಲ್ಲಿ ಕುಸಿದುಬಿತ್ತು ! ಸ್ವಾಮೀಜಿಯೂ ಅದರ ಸಂದಿಯಲ್ಲಿ ಸಿಕ್ಕಿಕೊಂಡು ಬಿಟ್ಟರು. ಇದೇನು ಗ್ರಹಚಾರವಪ್ಪ, ಎಂದು ಅವರು ಏಳಲು ನೋಡಿದರು. ಆದರೆ ಅದು ಸಾಧ್ಯವೇ ಆಗಲಿಲ್ಲ. ಇನ್ನೂ ಹೆಚ್ಚಾಗಿ ಬಲಪ್ರಯೋಗ ಮಾಡಿದ್ದರೆ ಮೈಕೈ ತರಚಿಕೊಂಡು ಬಟ್ಟೆಯನ್ನೂ ಹರಿದುಕೊಳ್ಳುವ ಅಪಾಯವಿತ್ತು. ಆದ್ದರಿಂದ ಗತ್ಯಂತರ ವಿಲ್ಲದೆ ಅದೇ ಸ್ಥಿತಿಯಲ್ಲೇ ಸ್ವಲ್ಪಹೊತ್ತು ಕುಳಿತಿದ್ದರು. ಸ್ವಾಮೀಜಿ ತಾವಾಗಿಯೇ ಬರುತ್ತಾರೆಂದು ಆ ಕಾರ್ಯದರ್ಶಿ ಕಾಯುತ್ತಿದ್ದ. ಅವರು ಎಷ್ಟು ಹೊತ್ತಾದರೂ ಬಾರದಿದ್ದಾಗ ತಾನೇ ಅವರನ್ನು ಕೂಗುತ್ತ ಬಂದ, “ಬನ್ನಿ ಸ್ವಾಮೀಜಿ, ಸಭಿಕರು ನಿಮಗಾಗಿ ಕಾಯುತ್ತಿದ್ದಾರೆ !” ಎಂದು. ಆಗ ಸ್ವಾಮೀಜಿ ಈ ಸ್ಥಿತಿಯಲ್ಲಿ ಕೂಗಿಹೇಳಿದರು, “ನೀನು ಹೇಳುವುದು ಸರಿಯೇ, ಆದರೆ ನೀನೀಗ ಈ ಕುರ್ಚಿಯನ್ನು ಮುರಿದು ಈ ಅವಸ್ಥೆಯಿಂದ ನನ್ನನ್ನು ಬಿಡಿಸಿಕೊಂಡು ಹೋಗುವವರೆಗೂ ಅವರು ಸ್ವಲ್ಪ ಕಾಯುತ್ತಿರಬೇಕಾಗುತ್ತದೆ.” ಅದನ್ನು ಕೇಳಿ ಅವನು ಈ ಕತ್ತಲ ಕೋಣೆಗೆ ಬಂದು ಕಣ್ಣಗಲಿಸಿ ಕೊಂಡು ನೋಡಿದ. ಆಗಲೇ ಅವನಿಗೆ ಪರಿಸ್ಥಿತಿ ಅರಿವಾದದ್ದು. ತಕ್ಷಣ ಅವನು ಅವರನ್ನು ಎಚ್ಚರಿಕೆ ಯಿಂದ ಮೇಲೆಬ್ಬಿಸಿದ. ಬಳಿಕ ಇಬ್ಬರೂ ಹೊಟ್ಟೆತುಂಬ ನಕ್ಕರು. ಮುಂದೆ ಸ್ವಾಮೀಜಿ ಈ ಘಟನೆ ಯನ್ನು ತಮ್ಮ ಶಿಷ್ಯರ ಮುಂದೆ ಒಳ್ಳೇ ರಸವತ್ತಾಗಿ ಹೇಳಿದಾಗ ಅಲ್ಲಿದ್ದವರೆಲ್ಲ ಬಿದ್ದುಬಿದ್ದು ನಕ್ಕರು.</p>
<p>ಇದೊಂದು ತಮಾಷೆಯ ಘಟನೆಯಾದರೂ ಗಂಭೀರ ಸ್ವರೂಪದವು ಹಲವಾರು. ಸ್ವಾಮೀಜಿ ಗೌರವರ್ಣದವರಾದರೂ ಪಾಶ್ಚಾತ್ಯರಿಗೆ ಅವರು ಕರಿಯರಂತೆ ಕಾಣುತ್ತಿದ್ದರು. ಎಷ್ಟೋ ಜನ, ಅದರಲ್ಲೂ ಮುಖ್ಯವಾಗಿ ಅಲ್ಲಿನ ದಕ್ಷಿಣ ಭಾಗದವರು, ಅವರನ್ನು ನೀಗ್ರೋ ಎಂದೇ ಭಾವಿಸಿ ದರು. ನೀಗ್ರೋಗಳೆಂದರೆ ಅಲ್ಲಿನ ಬಿಳಿಯರಿಗೆ ವಿಶೇಷ ತಿರಸ್ಕಾರ, ದ್ವೇಷ. ಪೌರ್ವಾತ್ಯ ದೇಶದವರ ಬಗೆಗೂ ತಿರಸ್ಕಾರ ಮನೋಭಾವವಿತ್ತಾದರೂ ನೀಗ್ರೋಗಳ ಪರಿಸ್ಥಿತಿಗಿಂತ ಅದು ಉತ್ತಮ ವಾಗಿತ್ತು. ಸ್ವಾಮೀಜಿಯನ್ನು ನೀಗ್ರೋ ಎಂದು ಭಾವಿಸಿ ಎಷ್ಟೋ ಜನ ಅವರನ್ನು ಅಪಹಾಸ್ಯ ಮಾಡಿದ್ದು, ತಿರಸ್ಕಾರದ ದೃಷ್ಟಿಯನ್ನು ಬೀರಿದ್ದು ಇದ್ದಿತಾದರೂ ಸ್ವಾಮೀಜಿ ಅವುಗಳನ್ನೆಲ್ಲ ನಿರ್ಲಕ್ಷ್ಯದಿಂದ ಕಾಣುತ್ತಿದ್ದರು. ಅಥವಾ, ಒಂದು ಬಗೆಯ ಆಧ್ಯಾತ್ಮಿಕತವಾದ ‘ಬಿಗುಮಾನ’ ದಿಂದ ಕಾಣುತ್ತಿದ್ದರು. ತಾವು ನೀಗ್ರೋ ಅಲ್ಲವೆಂಬ ಮಾತನ್ನು ಅವರೆಂದೂ ಆಡಲಿಲ್ಲ. ಒಮ್ಮೆ ಒಂದು ರೈಲು ನಿಲ್ದಾಣದಲ್ಲಿ ಸ್ವಾಗತ ಸಮಿತಿಯವರು ಅವರನ್ನು ಸಂಭ್ರಮದಿಂದ ಬರಮಾಡಿ ಕೊಳ್ಳುವುದನ್ನು ಒಬ್ಬ ನೀಗ್ರೋ ಕೂಲಿ ನೋಡಿದ. ತಮ್ಮ ಜಾತಿಯವನೊಬ್ಬ ಎಂತಹ ಉನ್ನತ ಸ್ಥಿತಿಗೇರಿದ್ದಾನೆ !–ಎಂದು ಅವನಿಗೆ ಬಹಳ ಸಂತೋಷವಾಯಿತು. ತಕ್ಷಣ ಅವನು ಸ್ವಾಮೀಜಿಯ ಬಳಿಗೆ ಬಂದು ಅವರನ್ನೇ ಅಡಿಯಿಂದ ಮುಡಿಯವರೆಗೂ ನೋಡಿದ. ಇಂಥವರ ಕೈಕುಲುಕುವ ಸೌಭಾಗ್ಯ ದೊರಕಿದರೆ ತಾನೇ ಧನ್ಯ ಎಂದು ಭಾವಿಸಿ, “ಅಣ್ಣ, ನೀನು ನಮ್ಮ ಜಾತಿಯವನೇ ಆಗಿದ್ದು ಇಷ್ಟೊಂದು ಉನ್ನತ ಮಟ್ಟಕ್ಕೆ ಬಂದಿರುವುದನ್ನು ಕಂಡು ನನಗೆ ಬಹಳ ಆನಂದವಾಗು ತ್ತಿದೆ. ನಿನ್ನ ಕೈಯನ್ನೊಮ್ಮೆ ಕುಲುಕಬೇಕೆಂಬ ಆಸೆ ನನಗೆ” ಎಂದ. ತಕ್ಷಣ ಸ್ವಾಮೀಜಿ ತುಂಬ ವಿಶ್ವಾಸದಿಂದ ಅವನ ಹಸ್ತಗಳನ್ನು ಬಿಗಿಯಾಗಿ ಹಿಡಿದುಕೊಂಡು ಕುಲುಕುತ್ತ “ಥ್ಯಾಂಕ್ ಯು ಬ್ರದರ್ ಥ್ಯಾಂಕ್ ಯು !” ಎಂದರು. ಆ ಕೂಲಿಯವನಿಗಾದ ಆನಂದಕ್ಕೆ ಪಾರವೇ ಇಲ್ಲ.</p>
<p>ಈ ರೀತಿ ಹಲವಾರು ನಿಗ್ರೋಗಳು ಸ್ವಾಮೀಜಿ ತಮ್ಮಲ್ಲೊಬ್ಬರೆಂದು ಭಾವಿಸಿ ವಿಶ್ವಾಸವಿಟ್ಟಿ ದ್ದರು. ತಮ್ಮನ್ನು ಜನರು ನೀಗ್ರೋಗಳಲ್ಲೊಬ್ಬ ಎಂದು ಭಾವಿಸಿದರೆ ಸ್ವಾಮೀಜಿ ಸ್ವಲ್ಪವೂ ಬೇಸರಿಸಿಕೊಳ್ಳುತ್ತಿರಲಿಲ್ಲ. ಅಲ್ಲಿನ ಎಷ್ಟೋ ಕ್ಷೌರಿಕರ ಅಂಗಡಿಗಳವರು ಅವರನ್ನು ನೀಗ್ರೋ ಎಂದು ತಿಳಿದು ಪ್ರವೇಶವನ್ನು ನಿರಾಕರಿಸಿದರು. ಎಷ್ಟೋ ದೊಡ್ಡ ನಗರಗಳಲ್ಲಿ ಅವರು ಹೋಟಲಿಗೆ ಹೋದರೆ ಕೆಲವರು ಅವರನ್ನು ಹೊರಗಟ್ಟಿದರು. ತಾವು ಪೌರ್ವಾತ್ಯರು, ನೀಗ್ರೋ ಅಲ್ಲ ಎಂದು ಹೇಳಿಕೊಂಡಿದ್ದರೆ ಅವರಿಗೆ ಪ್ರವೇಶ ದೊರಕುತ್ತಿತ್ತು. ಆದರೆ ಇಷ್ಟು ಕಷ್ಟವಾದರೂ, ಇಷ್ಟು ಅವಮಾನವಾದರೂ ‘ನಾನು ನೀಗ್ರೋ ಅಲ್ಲ’ ಎಂಬ ಮಾತು ಅವರ ಬಾಯಿಯಿಂದ ಬರಲೇ ಇಲ್ಲ. ಇದರಿಂದಾಗಿ ಉಪನ್ಯಾಸ ಸಂಸ್ಥೆಯ ಮೇಲ್ವಿಚಾರಕರು ಅವರಿಗೋಸ್ಕರ ಬೇರೆ ಏರ್ಪಾಡು ಮಾಡಬೇಕಾಗುತ್ತಿತ್ತು. ಹೋಟೆಲು ಸಾಹುಕಾರರು ಸ್ವಾಮೀಜಿಯನ್ನು ಹೋಟೆಲೊಳಗೆ ಬಿಡದಿದ್ದರೂ, ಮರುದಿನವೇ ವರ್ತಮಾನ ಪತ್ರಿಕೆಗಳಲ್ಲಿ ಅವರ ಬಗೆಗಿನ ಲೇಖನವನ್ನು ಓದಿದಾಗ, ಇಲ್ಲವೆ ಅವರ ಕೀರ್ತಿಯನ್ನು ಕೇಳಿದಾಗ, ಓಡಿಬಂದು ಅವರ ಕ್ಷಮೆ ಯಾಚಿಸುತ್ತಿದ್ದರು. ಕೆಲವು ವರ್ಷಗಳ ಮೇಲೆ ಒಮ್ಮೆ ಸ್ವಾಮೀಜಿ ಈ ವಿಷಯಗಳನ್ನೆಲ್ಲ ತಮ್ಮ ಒಬ್ಬ ಅಮೆರಿಕನ್ ಶಿಷ್ಯನ ಮುಂದೆ ಹೇಳಿದಾಗ ಅವನು ಅಚ್ಚರಿಯಿಂದ “ಸ್ವಾಮೀಜಿ, ಅಂತಹ ಸಂದರ್ಭಗಳಲ್ಲಿ ನಿಮ್ಮನ್ನು ನೀವು ಪೌರ್ವಾತ್ಯ ಎಂದು ಹೇಳಿಕೊಳ್ಳಬಹುದಾಗಿತ್ತಲ್ಲ !” ಎಂದು ಪ್ರಶ್ನಿಸಿದ. ಇದನ್ನು ಕೇಳಿದಾಗ ಸ್ವಾಮೀಜಿ ನಸುಗೋಪದಿಂದ ಉದ್ಗರಿಸಿದರು. “ಏನು ! ಇತರರನ್ನು ಕೆಳಕ್ಕೆ ತಳ್ಳಿ ನಾನು ಮೇಲೇ ರಲೆ ? ನಾನು ಆ ಉದ್ದೇಶಕ್ಕಾಗಿ ಹುಟ್ಟಿದವನಲ್ಲ !” ತಾವು ಭಾರತೀಯ, ನೀಗ್ರೋ ಅಲ್ಲ ಎಂದು ಹೇಳಿದಾಗ, ತಾವು ನೀಗ್ರೋಗಳಿಗಿಂತ ಉತ್ತಮರು–ನೀಗ್ರೋಗಳು ತಮಗಿಂತ ಕೀಳು ಎಂದು ಪರೋಕ್ಷವಾಗಿ ಹೇಳಿದಂತಾಯಿತಲ್ಲವೆ ? ಎಂದ ಮೇಲೆ ವರ್ಣಭೇದ ಬುದ್ಧಿಯಲ್ಲಿ ತಾವು ಆ ಬಿಳಿಯರಿಗಿಂತ ಯಾವ ರೀತಿಯಲ್ಲಿ ಭಿನ್ನರಾದೆವು !–ಎಂಬುದು ಸ್ವಾಮೀಜಿಯ ಅಭಿಪ್ರಾಯ.</p>
<p>ಇದೇ ಸಮಯದಲ್ಲಿ ವೃತ್ತಪತ್ರಿಕೆಗಳ ಮೂಲಕ ಸ್ವಾಮೀಜಿಯ ಹೆಸರು ಅವರು ಹೋದ ಹೋದಲ್ಲೆಲ್ಲ ಪ್ರಚಾರವಾಗುತ್ತಿತ್ತು. ಬಹುತೇಕ ಪತ್ರಿಕೆಗಳು ಅವರಿಗೆ ಬೆಂಬಲವಾಗಿ ಬರೆಯುತ್ತಿ ದ್ದುವು. ಅಲ್ಲದೆ ಅವರು ಉಪನ್ಯಾಸಸಂಸ್ಥೆಯ ಮೂಲಕ ಭಾಷಣಗಳನ್ನು ಮಾಡುತ್ತಿದ್ದುದರಿಂದ ಅವರಿಗೆ ಸಾಕುಸಾಕೆನಿಸುವಷ್ಟು ಪ್ರಚಾರ ಸಿಗುತ್ತಿತ್ತು. ವರದಿಗಾರರು, ಸಂಪಾದಕರು ಅವರನ್ನು ಮುತ್ತಿಕೊಂಡೇ ಇರುತ್ತಿದ್ದರು. ಇವರೆಲ್ಲ ಕೇಳದ ಪ್ರಶ್ನೆಗಳೇ ಇಲ್ಲ. ಸ್ವಾಮೀಜಿಯ ವೈಯಕ್ತಿಕ ಅಭ್ಯಾಸಗಳ ಬಗ್ಗೆ, ಅವರ ಧರ್ಮದ ಬಗ್ಗೆ, ಸಿದ್ಧಾಂತದ ಬಗ್ಗೆ, ಕಾರ್ಯಯೋಜನೆಗಳ ಬಗ್ಗೆ, ಆಹಾರಪದ್ಧತಿಯ ಬಗ್ಗೆ, ಅವರಿಗಾದ ಲೋಕಾನುಭವಗಳ ಬಗ್ಗೆ, ಭಾರತದ ಜನರ ರೀತಿ-ರಿವಾಜು ಗಳ ಬಗ್ಗೆ–ಹೀಗೆ ಹಲವಾರು ವಿಷಯಗಳ ಬಗ್ಗೆ ನಾನಾ ಬಗೆಯ ಪ್ರಶ್ನೆಗಳನ್ನು ಕೇಳುತ್ತಿದ್ದರು. ತನ್ಮೂಲಕ ಸ್ವಾಮೀಜಿಯ ಹಾಗೂ ಅವರ ರಾಷ್ಟ್ರದ ಕುರಿತಾಗಿ ಪತ್ರಿಕೆಗಳಲ್ಲಿ ವಿವರವಾಗಿ ಪ್ರಕಟ ವಾಗುತ್ತಿತ್ತು. ಅದರಲ್ಲೂ ಭಾರತದ ಕುರಿತು ಸ್ವಾಮೀಜಿ ವಿಶೇಷ ಆಸಕ್ತಿಯಿಂದ ಮಾತನಾಡು ತ್ತಿದ್ದರು. ಏಕೆಂದರೆ ಅವರ ಪ್ರೀತಿಯ ತಾಯ್ನಾಡಿನ ಒಳಿತು ಹಾಗೂ ಪ್ರಗತಿ–ಇದೇ ಅವರ ಚಿಂತನೆಯ ಪಲ್ಲವಿಯಾಗಿತ್ತಲ್ಲವೆ ? ಅದರ ಕುರಿತಾಗಿ ಎಷ್ಟು ಮಾತನಾಡಿದರೂ ಅವರಿಗೆ ದಣಿ ವಿಲ್ಲ.</p>
<p>ಅಮೆರಿಕದಲ್ಲಿ ಅವರು ಹಿಂದೂಧರ್ಮದ ದಿವ್ಯ ಸಂದೇಶಗಳನ್ನು ಪ್ರಸಾರ ಮಾಡುವುದಕ್ಕಾ ಗಿಯೇ ಪರ್ಯಟನೆ ಮಾಡುತ್ತಿದ್ದಂತೆ ಕಂಡುಬರುತ್ತಿದ್ದರೂ, ತಮ್ಮ ಬಡ ಭಾರತೀಯ ಸೋದರ ರಿಗಾಗಿ ಏನಾದರೂ ಸಹಾಯವನ್ನು ಪಡೆಯಲು ಸಾಧ್ಯವಾದೀತೆ, ಎಂಬುದೇ ಅವರ ನಿಜವಾದ ಆಲೋಚನೆಯಾಗಿತ್ತು. ಇದನ್ನೇ ಅವರು ಹರಿಪದ ಮಿತ್ರನಿಗೆ ಬರೆದ ಪತ್ರದಲ್ಲಿ ತಿಳಿಸುತ್ತಾರೆ :</p>
<p>“ನಾನು ಈ ರಾಷ್ಟ್ರಕ್ಕೆ ಬಂದದ್ದು ನನ್ನ ಕುತೂಹಲವನ್ನು ತಣಿಸಲೆಂದಲ್ಲ ; ಅಥವಾ ಹೆಸರು- ಕೀರ್ತಿಗಾಗಿಯೂ ಅಲ್ಲ. ಆದರೆ ಭಾರತದ ಬಡಜನರ ಜೀವನಾಧಾರಕ್ಕೆ ಏನಾದರೊಂದು ಮಾರ್ಗ ವನ್ನು ಕಂಡುಕೊಳ್ಳಲು ಸಾಧ್ಯವೆ ಎಂಬುದನ್ನು ನೋಡಲು ಬಂದೆ. ಭಗವಂತ ನನಗೆ ನೆರವಾದರೆ ಆ ಮಾರ್ಗ ಯಾವುದು ಎಂಬುದನ್ನು ಕಾಲಾಂತರದಲ್ಲಿ ನೀನೇ ನೋಡುವೆಯಂತೆ.”</p>
<p>ಈ ಸಮಯದಲ್ಲಿ ಅಮೆರಿಕೆಯ ವರ್ತಮಾನ ಪತ್ರಿಕೆಗಳು ಸ್ವಾಮೀಜಿಯ ಭಾಷಣಗಳಲ್ಲಿ ಕಂಡುಕೊಂಡ ಒಂದು ಗಮನಾರ್ಹ ವಿಷಯವೆಂದರೆ ಅವರ ರಾಷ್ಟ್ರಪ್ರೇಮ. ಆ ಬಗ್ಗೆ ಒಂದು ಪತ್ರಿಕೆ ಹೀಗೆ ಬರೆಯಿತು–“ಅವರ ರಾಷ್ಟ್ರಪ್ರೇಮವು ಅತ್ಯಂತ ಉಜ್ವಲವಾದದ್ದು. ಅವರು ‘ನನ್ನ ರಾಷ್ಟ್ರ’ದ ಬಗ್ಗೆ ಮಾತನಾಡುವ ರೀತಿ ಅತ್ಯಂತ ಹೃದಯಸ್ಪರ್ಶಿಯಾಗಿದೆ. ಅವರ ಆ ಒಂದು ಮಾತು, ಅವರು ಕೇವಲ ಸಂನ್ಯಾಸಿ ಮಾತ್ರವೇ ಅಲ್ಲ, ಅವರು ತಮ್ಮ ಜನತೆಯ ಪ್ರತಿನಿಧಿ ಎಂಬು ದನ್ನು ತೆರೆದುತೋರುತ್ತದೆ.”</p>
<p>ತಮ್ಮಲ್ಲಿಗೆ ಬಂದು ಭಾಷಣ ಮಾಡುವಂತೆ ಸ್ವಾಮೀಜಿಗೆ ಆಹ್ವಾನಗಳ ಮೇಲೆ ಆಹ್ವಾನಗಳು ಬರುತ್ತಿದ್ದುವು. ಚರ್ಚುಗಳು, ಕ್ಲಬ್ಬುಗಳು, ಖಾಸಗಿ ಸಂಸ್ಥೆಗಳು, ವಿದ್ಯಾಸಂಸ್ಥೆಗಳು–ಹೀಗೆ ಸಮಾಜದ ವಿವಿಧ ವರ್ಗಗಳ ಜನರು ಅವರನ್ನು ಆಹ್ವಾನಿಸುತ್ತಿದ್ದರು. ಇವುಗಳಲ್ಲಿ ಹೆಚ್ಚಿನವನ್ನು ಸ್ವಾಮೀಜಿ ಅಂಗೀಕರಿಸುತ್ತಿದ್ದರು. ಸನಾತನ ವೇದಾಂತತ್ತ್ವಗಳನ್ನು ಪ್ರಸಾರ ಮಾಡಲೂ, ಭಾರತದ ಆವಶ್ಯಕತೆಗಳನ್ನು ಅಮೆರಿಕದ ಜನತೆಯ ಮುಂದಿಡಲೂ ಅವುಗಳು ಸದವಕಾಶವೆಂದು ಅವರು ತಿಳಿದಿದ್ದರು. ಆದ್ದರಿಂದ ತಮ್ಮ ತನುಮನಗಳೆರಡೂ ದಣಿದು ಬಸವಳಿದು, ‘ಇನ್ನು ನಮ್ಮಿಂದ ಸಾಧ್ಯವೇ ಇಲ್ಲ’ ಎಂದು ಅವು ಮುಷ್ಕರ ಹೂಡುವವರೆಗೂ ದುಡಿಯುತ್ತಿದ್ದರು. ಕೆಲ ವೊಮ್ಮೆ ವಾರಕ್ಕೆ ಹದಿನೈದು ಇಲ್ಲವೆ ಇನ್ನೂ ಹೆಚ್ಚು ಉಪನ್ಯಾಸಗಳನ್ನು ನೀಡುತ್ತಿದ್ದರು. ಇದಕ್ಕಾಗಿ ಅವರು ಯಾವುದೇ ಬಗೆಯ ತಯಾರಿಯನ್ನೂ ಮಾಡಿಕೊಳ್ಳುತ್ತಿರಲಿಲ್ಲ. ಕೆಲವೊಮ್ಮೆ ತಮ್ಮ ಬುದ್ಧಿಶಕ್ತಿ ಎಲ್ಲವೂ ಖರ್ಚಾಗಿಹೋಯಿತೋ ಎಂಬಂತೆ ಅವರಿಗನ್ನಿಸುತ್ತಿತ್ತು. ಹೇಳಲು ಇನ್ನಾವ ವಿಷಯವೂ ಉಳಿದಿಲ್ಲವೆಂಬಂತೆ ತೋರುತ್ತಿತ್ತು. ಆಗ ಅವರು ಚಿಂತಾಕ್ರಾಂತರಾಗಿ, ‘ನಾಳೆಯ ದಿನ ಭಾಷಣದಲ್ಲಿ ಏನು ಹೇಳುವುದು ?’ ಎಂದು ಆಲೋಚಿಸುತ್ತ ಕುಳಿತುಕೊಳ್ಳುತ್ತಿದ್ದರು. ಅಂತಹ ಕಷ್ಟದ ಸಂದರ್ಭದಲ್ಲಿ ಅವರಿಗೆ ಎಲ್ಲಿಂದಲೋ ಅದ್ಭುತವಾದ ನೆರವು ಒದಗಿಬರುತ್ತಿತ್ತು. ಒಂದೊಂದು ಸಲ ನೀರವ ನಡುರಾತ್ರಿಯ ವೇಳೆಗೆ, ತಾವು ಮಾರನೆಯ ದಿನ ಮಾಡಬೇಕಾದ ಭಾಷಣದ ವಿಷಯದ ಬಗ್ಗೆ ಯಾರೋ ಗಟ್ಟಿಯಾಗಿ ಹೇಳುತ್ತಿದ್ದಂತೆ ಅವರಿಗೆ ಕೇಳುತ್ತಿತ್ತು. ಮತ್ತೆ ಕೆಲವೊಮ್ಮೆ ಎರಡು ದನಿಗಳು ಯಾವುದೋ ವಿಷಯದ ಬಗ್ಗೆ ದೀರ್ಘವಾಗಿ ಚರ್ಚಿಸುತ್ತಿರುವಂತೆ ಕೇಳಿಬರುತ್ತಿತ್ತು. ಇದೇ ವಿಷಯಗಳ ಬಗ್ಗೆ ಸ್ವಾಮೀಜಿ ಮರುದಿನ ಮಾತನಾಡುತ್ತಿದ್ದರು. ಎಷ್ಟೋ ಸಲ ಈ ಭಾವನೆಗಳೆಲ್ಲ ಅವರಿಗೆ ಹೊಚ್ಚಹೊಸದಾಗಿರುತ್ತಿದ್ದುವು.</p>
<p>ಆದರೆ ಈ ಅದ್ಭುತ ಘಟನೆಗಳಲ್ಲಿ ಸ್ವಾಮೀಜಿ ಯಾವ ವೈಚಿತ್ರ್ಯವನ್ನೂ ಕಾಣುತ್ತಿರಲಿಲ್ಲ. ಇವೆಲ್ಲವೂ ಅವರಿಗೆ ಸಹಜವಾಗಿಯೇ ತೋರುತ್ತಿತ್ತು. ಈ ಅನುಭವಗಳನ್ನು ಅವರು, ಮನಸ್ಸಿನ ಸುಪ್ತಶಕ್ತಿಗಳ ಅಭಿವ್ಯಕ್ತಿಗಳೆಂದು ಭಾವಿಸುತ್ತಿದ್ದರು. ಮನಶ್ಶಕ್ತಿಯನ್ನು ಬೆಳೆಸಿಕೊಂಡವರಿಗೆ ತಾನೇ ತಾನಾಗಿ ಆಗುವ ಅನುಭವಗಳು ಇವು ಎಂದು ಅವರು ಹೇಳುತ್ತಿದ್ದರು. ಮನಸ್ಸಿಗೆ ಚಿಂತಿಸಲು ಕೆಲವು ಬಗೆಯ ಭಾವನೆಗಳನ್ನು ಕೊಟ್ಟಾಗ, ಆ ಮನಸ್ಸು ತನ್ನೆಲ್ಲ ಶಕ್ತಿಯನ್ನು ಉಪಯೋಗಿಸಿ ಕೊಂಡು ಆ ಆಲೋಚನೆಗಳನ್ನು ಚೆನ್ನಾಗಿ ಸಂಸ್ಕರಿಸಿ, ವಿಸ್ತರಿಸಿ ಅವುಗಳನ್ನು ಸ್ಪಷ್ಟವಾದ ಮಾತುಗಳ ರೂಪದಿಂದ ಹೊರಹೊಮ್ಮಿಸುತ್ತದೆ. ಶ್ರೀರಾಮಕೃಷ್ಣರು ಹೇಳುತ್ತಿದ್ದಂತೆ, ಶುದ್ಧ ವಾದ ಮನಸ್ಸೇ ಗುರುವಾಗಿ ಕೆಲಸ ಮಾಡುವುದು ಇಂತಹ ಸಂದರ್ಭದಲ್ಲೇ. ಮನಸ್ಸಿನ ಈ ಅದ್ಭುತ ಶಕ್ತಿಯನ್ನು ಗಮನಿಸಿಯೇ ಸ್ವಾಮೀಜಿ ಉಹಿಸಿದರು–ಪುರಾತನ ಮಹರ್ಷಿಗಳು ಬರೆದ ಉಪನಿಷದ್ವಾಕ್ಯಗಳು ಅವರ ಶುದ್ಧ ಮನಸ್ಸಿನ ಆಳದಲ್ಲಿ ತಾನೇ ತಾನಾಗಿ ಆವಿರ್ಭವಿಸಿರಬೇಕು, ಎಂದು. ತಮಗಾದ ಈ ಅನುಭವವನ್ನು ಬಣ್ಣಿಸುತ್ತ ಸ್ವಾಮೀಜಿ, “ಸ್ಫೂರ್ತಿಯೆಂದು ಯಾವುದನ್ನು ಕರೆಯುತ್ತಾರೋ ಅದೇ ಇದು” ಎಂದು ಮುಂದೆ ಆಪ್ತಶಿಷ್ಯರ ಬಳಿ ಹೇಳಿದರು. ತಮ್ಮ ಈ ಅನು ಭವಗಳೆಲ್ಲ ಆಂತರಿಕವಾದವೆಂದು ಸ್ವಾಮೀಜಿ ಹೇಳಿದರಾದರೂ ಈ ಸಂಭಾಷಣೆಯ ಮಾತುಗಳು ಗಟ್ಟಿಯಾಗಿಯೇ ಕೇಳಿ ಬರುತ್ತಿದ್ದುವು ! ಒಮ್ಮೆ ಆ ಮನೆಯಲ್ಲಿದ್ದವರು ಇದನ್ನು ಕೇಳಿಸಿಕೊಂಡು ದಿಗ್ಭ್ರಾಂತರಾಗಿ ಮರುದಿನ ಅವರನ್ನು “ಸ್ವಾಮೀಜಿ, ನಿನ್ನೆ ರಾತ್ರಿ ನೀವು ಯಾರೊಂದಿಗೋ ಗಟ್ಟಿಯಾಗಿ, ಉತ್ಸಾಹದಿಂದ ಮಾತನಾಡುವ ಶಬ್ದ ಕೇಳಿಬರುತ್ತಿತ್ತಲ್ಲ ? ಅದನ್ನು ಕೇಳಿ ನಮಗೆಲ್ಲ ಆಶ್ಚರ್ಯವಾಯಿತು. ಯಾರವರು ಸ್ವಾಮೀಜಿ !” ಎಂದು ಕೇಳಿದಾಗ ಸ್ವಾಮೀಜಿ, ಮುಗುಳ್ನಗುತ್ತ ಆ ವಿಷಯವನ್ನು ತಟ್ಟಿಹಾರಿಸುವಂತೆ ಉತ್ತರಿಸಿದರು. ಇದರಿಂದಾಗಿ ಆ ಜನರ ಕುತೂಹಲ ಮತ್ತಷ್ಟು ಕೆರಳಿತು. ಅದೇನೇ ಆದರೂ ಇವುಗಳು ಪವಾಡಗಳಂತೂ ಅಲ್ಲವೇ ಅಲ್ಲ ; ಪ್ರಕೃತಿಯ ನಿಯಮಗಳಿಗೆ ಒಳಪಟ್ಟಂತಹ ವಿಷಯಗಳು ಮಾತ್ರವಷ್ಟೇ ಎಂದು ಸ್ವಾಮೀಜಿ ಸ್ಪಷ್ಟವಾಗಿ ಹೇಳುತ್ತಿದ್ದರು. ಆದರೆ ಅವರ ಶಿಷ್ಯರಿಗೆ ಕಡೆಗೂ ಅದೊಂದು ಒಗಟಾಗಿಯೇ ಉಳಿಯಿತು.</p>
<p>ಇದಾದನಂತರ ತಮ್ಮಲ್ಲಿ ಅಸಾಮಾನ್ಯ ಯೋಗಶಕ್ತಿಗಳು ತಾನೇತಾನಾಗಿ ವ್ಯಕ್ತಗೊಳ್ಳುವುದನ್ನು ಅವರು ಗಮನಿಸಿದರು. ಮನಸ್ಸು ಮಾಡಿದರೆ, ಕೇವಲ ಸ್ಪರ್ಶಮಾತ್ರದಿಂದಲೇ ಅವರು ವ್ಯಕ್ತಿ ಯೊಬ್ಬನ ಜೀವನದ ದಿಕ್ಕನ್ನೇ ಬದಲಾಯಿಸಬಲ್ಲವರಾಗಿದ್ದರು. ಹಿಂದೆ ಜೈಪುರದಲ್ಲಿದ್ದಾಗ ಸರ್ದಾರ್ ಹರಿಸಿಂಗನಿಗೆ ತಮ್ಮ ಸ್ಪರ್ಶದಿಂದ ಅಲೌಕಿಕ ಅನುಭವವನ್ನು ಮಾಡಿಸಿಕೊಟ್ಟದ್ದನ್ನು ನೋಡಿದ್ದೇವೆ. ಎಷ್ಟು ಜನರಿಗೆ ಸ್ವಾಮೀಜಿಯಿಂದ ಇಂತಹ ಅನುಭವಗಳಾದುವೋ ಯಾರಿಗೆ ಗೊತ್ತು ? ಅಲ್ಲದೆ ಅವು ಅತ್ಯಂತ ವೈಯಕ್ತಿಕ ವಿಚಾರಗಳಾದ್ದರಿಂದ ಎಷ್ಟೋ ಜನ ಅವುಗಳನ್ನು ಬಹಿರಂಗಪಡಿಸಲು ಇಚ್ಛಿಸಲಾರರು. ಆದರೂ ಸ್ವಾಮೀಜಿಯ ಯೋಗಶಕ್ತಿಗಳು ಸ್ಪಷ್ಟವಾಗಿ ವ್ಯಕ್ತವಾದಂತಹ ಹಲವಾರು ನಿದರ್ಶನಗಳಿವೆ. ಎಮ್ಮಾ ಕಾಲ್ವೆ, ರಾಕ್​ಫೆಲ್ಲರ್ ಮೊದಲಾದವರು ಇವರಲ್ಲಿ ಎಲ್ಲೋ ಕೆಲವರಷ್ಟೆ. ಅಲ್ಲದೆ ಅವರಿಂದ ಮಂತ್ರದೀಕ್ಷೆಯನ್ನು ಪಡೆದವರಿಗೆಲ್ಲ ಅವರ ಅಸಾಧಾರಣ ಶಕ್ತಿಗಳ ಪರಿಚಯವಾಗುತ್ತಿತ್ತು. ಮತ್ತೆ ಕೆಲವೊಮ್ಮೆ ಯಾವಾಗಲಾದರೂ ಸ್ವಾಮೀಜಿ ಈ ಬಗ್ಗೆ ಪ್ರಸ್ತಾಪಿಸಿದಾಗ ಅವರ ಕೆಲವು ಶಿಷ್ಯರು ಆ ಶಕ್ತಿಗಳನ್ನು ಪ್ರದರ್ಶಿಸುವಂತೆ ಅವರನ್ನು ಕಾಡಿದ್ದರು. ಇಂತಹ ಶಕ್ತಿಪ್ರದರ್ಶನಗಳನ್ನು ಸ್ವಾಮೀಜಿ ಎಂದೂ ಇಷ್ಟಪಡುತ್ತಿರಲಿಲ್ಲ. ಆದರೂ ಕೆಲವು ಸಲ ಆ ಶಿಷ್ಯರ ಒತ್ತಾಯಕ್ಕೆ ಮಣಿದು, ತಮ್ಮ ಮಾತುಗಳನ್ನು ಪರೀಕ್ಷಿಸಿ ನೋಡಲು ಅವರಿಗೆ ಅವಕಾಶ ಮಾಡಿಕೊಡುತ್ತಿದ್ದುದೂ ಉಂಟು. ಇಂತಹ ಪ್ರತಿಯೊಂದು ಸಂದರ್ಭದಲ್ಲಿಯೂ ಸ್ವಾಮೀಜಿಯ ಮಾತು ನಿಜವಾಗಿರುತ್ತಿತ್ತು ! ಮತ್ತಿನ್ನೆಷ್ಟೋ ಸಲ ಅವರ ಶಿಷ್ಯರು ಮನಸ್ಸಿನಲ್ಲಿ ಹಲವಾರು ಸಂಶಯಗಳನ್ನು ಹೊತ್ತು ಅವರ ಬಳಿ ಬರುತ್ತಿದ್ದರು. ತಮ್ಮ ಮನಸ್ಸಿನಲ್ಲಿರುವುದನ್ನು ಹೇಳಿಕೊಳ್ಳಲಾರದೆ ಚಡಪಡಿಸುತ್ತಿದ್ದರು. ಆಗ ಸ್ವಾಮೀಜಿ ತಾವಾಗಿಯೇ ಆ ವಿಷಯವನ್ನು ಪ್ರಸ್ತಾಪಿಸಿ, ಶಿಷ್ಯರ ಸಮಸ್ಯೆಯನ್ನು ಪರಿಹರಿಸುತ್ತಿದ್ದರು.</p>
<p>ಒಮ್ಮೆ ಸ್ವಾಮೀಜಿ ಉಪನ್ಯಾಸವೊಂದರಲ್ಲಿ ಯೋಗಶಕ್ತಿಗಳ ಬಗ್ಗೆ ಹೇಳಿದಾಗ, ಅದನ್ನು ಕೇಳಿದ ಶಿಕಾಗೋದ ಶ್ರೀಮಂತನೊಬ್ಬ ಅವರ ಬಳಿಗೆ ಬಂದ. ಸ್ವಾಮೀಜಿ ಹೇಳಿದುದೆಲ್ಲ ಅರ್ಥವಿಲ್ಲದ ಕಂತೆ ಎಂದು ಲೇವಡಿಮಾಡಿದ. “ಮಹಾಶಯರೆ, ನೀವು ಹೇಳುವುದರಲ್ಲಿ ಏನಾದರೂ ಸತ್ಯವಿದ್ದರೆ, ನನ್ನ ಮನಸ್ಸಿನ ಆಲೋಚನೆಗಳ ಬಗೆಗೋ ಅಥವಾ ನನ್ನ ಹಿಂದಿನ ಜೀವನದ ಬಗೆಗೋ ಏನಾದರೂ ಹೇಳಿ ನೋಡೋಣ” ಎಂದು ಸವಾಲೊಡ್ಡಿದ. ಸ್ವಾಮೀಜಿ ಒಂದು ಕ್ಷಣ ಹಿಂಜರಿದರು. ಬಳಿಕ ಇದ್ದಕ್ಕಿದ್ದಂತೆ ತಮ್ಮ ದೃಷ್ಟಿಯನ್ನು ಆ ವ್ಯಕ್ತಿಯ ಕಣ್ಣುಗಳಲ್ಲಿ ನೆಟ್ಟು ತೀಕ್ಷ್ಣವಾಗಿ ದಿಟ್ಟಿಸಿದರು. ತಕ್ಷಣ ಆ ಶ್ರೀಮಂತ ಅಪ್ರತಿಭನಾಗಿ ನಡುಗಿದ. ಸ್ವಾಮೀಜಿಯ ದೃಷ್ಟಿ ತನ್ನ ಅಂತರಂಗವನ್ನು ಭೇದಿಸಿ ಒಳಹೊಕ್ಕು ನೋಡುತ್ತಿರುವಂತೆ ಅವನಿಗೆ ಭಾಸವಾಯಿತು. “ಅಯ್ಯಯ್ಯೋ !ಸ್ವಾಮೀಜಿ ಏನು ಮಾಡುತ್ತಿದ್ದೀರಿ ನೀವು ? ನನ್ನ ಜೀವವನ್ನೇ ಕಡೆಯುತ್ತಿರುವಂತಿದೆ ನಿಮ್ಮ ನೋಟ ! ನನ್ನ ಜೀವನದ ರಹಸ್ಯಗಳೆಲ್ಲ ಆಚೆ ಬರುತ್ತಿವೆ !” ಎಂದು ಕೂಗಿಕೊಂಡ. ಸ್ವಾಮೀಜಿ ತಮ್ಮ ದೃಷ್ಟಿ ಯನ್ನು ಹಿಂದೆಗೆದುಕೊಂಡರು. ಇಂತಹ ಶಕ್ತಿಗಳನ್ನು ಅವರು ಹೊಂದಿದ್ದರಾದರೂ ಅವುಗಳನ್ನು ಅವರು ಆಧ್ಯಾತ್ಮಿಕತೆಯ ಚಿಹ್ನೆ ಎಂದು ಪರಿಗಣಿಸುತ್ತಿರಲಿಲ್ಲ. ಅಲ್ಲದೆ ಅವುಗಳನ್ನು ಅವರೆಂದಾ ದರೂ ಬಳಸಿಕೊಂಡರೂ ಅದೂ ಇತರರ ಒಳಿತಿಗಾಗಿ ಮಾತ್ರವೇ ಆಗಿತ್ತು.</p>
<p>೧೩ನೇ ಜನವರಿ ೧೮೯೪ರಂದು ಸ್ವಾಮೀಜಿ ದಕ್ಷಿಣದ ಟೆನ್ನಿಸ್ಸೀ ರಾಜ್ಯದ ಮೆಂಫಿಸ್ ನಗರಕ್ಕೆ ಬಂದರು. ಇಲ್ಲಿನ ‘ನೈನ್​ಟೀನ್ತ್ ಸೆಂಚುರಿ ಕ್ಲಬ್​’ ಅವರನ್ನು ಆಹ್ವಾನಿಸಿತ್ತು. ಅವರನ್ನು ಸಂದರ್ಶಿಸಿದ ‘ಅಪೀಲ್ ಅವಲಾನ್ಷ್​’ ಪತ್ರಿಕೆ ಬರೆಯಿತು :</p>
<p>“‘ವೇದಿಕೆಯ ಮೇಲಿನ ಪ್ರಚಂಡರಲ್ಲೊಬ್ಬರು’ ,‘ ಅವರ ಜನಾಂಗದ ಸಮರ್ಥ ಪ್ರತಿನಿಧಿ’, ‘ಸರ್ವಧರ್ಮ ಸಮ್ಮೇಳನದ ಅದ್ಭುತಗಳಲ್ಲೊಬ್ಬರು’, ‘ದೈವದತ್ತವಾಗ್ಮಿ’–ಈ ಗುಣ ವಾಚಕ ಗಳೆಲ್ಲವೂ ಸ್ವಾಮಿವಿವೇಕಾನಂದರ ವಿಚಾರದಲ್ಲಿ ಸತ್ಯ ; ಅಷ್ಟೇ ಅಲ್ಲ, ಇವೂ ಕೂಡ ಕಡಿಮೆಯೇ! . . . ” (ಈ ಗುಣವಾಚಕಗಳನ್ನು ಹಿಂದೆ ಶಿಕಾಗೋದ ‘ಕ್ರಿಟಿಕ್​’ ಪತ್ರಿಕೆ ಬಳಸಿತ್ತು.)</p>
<p>ಮತ್ತೆ ಮರುದಿನ ಅದೇ ಪತ್ರಿಕೆಯಲ್ಲಿ ಹೀಗೆ ಬರೆಯಲಾಗಿತ್ತು–“ಸಂಭಾಷಣೆಯಲ್ಲಿ ಅವರು ಅತ್ಯಂತ ಆಹ್ಲಾದಕರ ಸಂಭಾವಿತ ವ್ಯಕ್ತಿ. ಅವರು ಬಳಸುವ ಪದಗಳು ಇಂಗ್ಲಿಷ್ ಭಾಷೆಯ ರತ್ನ ಗಳು. ಅವರ ಸಾಮಾನ್ಯ ವರ್ತನೆಯು ಪಾಶ್ಚಾತ್ಯರಲ್ಲಿ ಅತ್ಯಂತ ಸುಂಸ್ಕೃತರಾದವರ ರೀತಿನೀತಿಗಳಿಗೆ ಸಮನಾದದ್ದು. ಒಬ್ಬ ಸಂಗಾತಿಯಾಗಿ ಅವರು ಅತ್ಯಂತ ಮನಮೋಹಕ ವ್ಯಕ್ತಿ. ಒಬ್ಬ ಸಂಭಾಷಣ ಚತುರನಾಗಿ ಅವರು ಇಡೀ ಪಾಶ್ಚಾತ್ಯ ಜಗತ್ತಿನಲ್ಲೇ ಅದ್ವಿತೀಯರಾದವರು. ಅವರು ಇಂಗ್ಲಿಷ್​ನ್ನು ಸ್ಪಷ್ಟವಾಗಿ ಮಾತ್ರವಲ್ಲದೆ ನಿರರ್ಗಳವಾಗಿ ಮಾತನಾಡುತ್ತಾರೆ. ಹೊಚ್ಚಹೊಸದೂ ಪ್ರಖರವೂ ಆದ ಅವರ ಭಾವನೆಗಳು, ದಿಗ್ಭ್ರಮೆಗೊಳಿಸುವಷ್ಟು ಚೆನ್ನಾಗಿ ಅಲಂಕಾರಮಯ ಭಾಷೆಯ ಮೂಲಕ ಅವರ ನಾಲಿಗೆಯಿಂದ ಹೊರಬೀಳುತ್ತವೆ. . .”</p>
<p>ಮೆಂಫಿಸ್​ನಲ್ಲಿ ಸ್ವಾಮೀಜಿ ಒಂಬತ್ತು ದಿನ ಇದ್ದರು. ಈ ಅವಧಿಯಲ್ಲಿ ಅವರು ಹಲವಾರು ಭಾಷಣಗಳನ್ನು ಮಾಡಿದರು. ಅವುಗಳನ್ನು ಅಲ್ಲಿನ ಪತ್ರಿಕೆಗಳು ಉತ್ಸಾಹದಿಂದ ವಿಮರ್ಶಿಸಿ ವರದಿ ಮಾಡಿದುವು. ಹಿಂದೂಧರ್ಮದ ಕುರಿತಾದ ಅವರ ಒಂದು ಭಾಷಣದಲ್ಲಿ ವ್ಯಕ್ತವಾದ ಸರ್ವಧರ್ಮ ಸಹಿಷ್ಣುತೆಯ ಅಂಶವನ್ನು ಮರುದಿನದ ಪತ್ರಿಕೆಗಳಲ್ಲಿ ಪ್ರಶಂಸಿಸಲಾಯಿತು.ಒಂದು ಪತ್ರಿಕೆ ಬರೆಯಿತು :</p>
<p>“–ಹೌದು, ಅವರು ಬೋಧಿಸುತ್ತಾರೆ ; ಅವರ ಪ್ರತಿಯೊಂದು ಮಾತೂ, ಅವರ ಪ್ರತಿ ಯೊಂದು ಪ್ರಖರ-ಜೀವಂತ ಭಾವನೆಯೂ ಸಹಿಷ್ಣುತೆ, ಸತ್ಯ ಹಾಗೂ ಪವಿತ್ರತೆಯ ಸಂದೇಶ. ಸುಲಲಿತ ವಾಗ್ಝರಿಯ ತರ್ಕಬದ್ಧ ವಾಕ್​ಸರಣಿಯ ಪಂಡಿತರಾದ ಅವರ ಬೆರಳತುದಿಗಳಲ್ಲಿ ಬೈಬಲ್, ಕೊರಾನ್, ವೇದಗಳು ಅಡಕವಾಗಿವೆ. ವಿದ್ಯುತ್ತಿನಂಥ ಚುರುಕುತನದ ಸ್ಫುಟವಾದ ಮನಸ್ಸು. ಅವರೊಬ್ಬ ಕಲಾಕಾರ, ಪಂಡಿತ, ಭಗವಂತನ ಶ್ರೇಷ್ಠತಮ ಸೇವಕ.</p>
<p>“ಅವರು ತಾವು ಆಲೋಚಿಸುತ್ತಾರೆ, ನಿಮ್ಮನ್ನೂ ಆಲೋಚಿಸುವಂತೆ ಮಾಡುತ್ತಾರೆ. ಅವರ ಮಾತನ್ನು ಕೇಳಿದರೆ ಖಂಡಿತ ನಿಮಗೆ ಒಳಿತಾಗಲೇಬೇಕು. ಅವರ ಭಾಷಣದ ಬಗ್ಗೆ ವಿವರವಾಗಿ ಬರೆಯಬೇಕೆಂದರೆ, ಪುಟಗಟ್ಟಲೆ ವಿವರಿಸಬೇಕಾಗುತ್ತದೆ. ಒಂದು ಸಾಧಾರಣ ವರದಿಯಲ್ಲಿ ಅವರ ಭಾಷಣದ ಮೇಲ್ಮೈನೋಟವನ್ನೂ ಕೊಡಲು ಸಾಧ್ಯವಿಲ್ಲ. ಅವರ ಭಾಷಣವನ್ನು ಸಭಿಕರು ತುಂಬ ಆಸಕ್ತಿಯಿಂದ ಆಲಿಸಿದರು ಎಂದಷ್ಟೇ ಹೇಳಿದರೆ, ಅದು ತೀರ ಕಡಿಮೆಯಾಗುತ್ತದೆ.</p>
<p>“ಅವರ ಉಪನ್ಯಾಸವು ಉನ್ನತ ಮಟ್ಟದ್ದಾಗಿದ್ದರೂ ಅದು ಸಭಿಕರ ಬುದ್ಧಿಮಟ್ಟಕ್ಕೆ ಎಟುಕಲಾರ ದಷ್ಟು ಕಠಿಣವಾಗಿರಲಿಲ್ಲ. ನಮ್ಮಲ್ಲಿನ ಅತ್ಯಂತ ಬುದ್ಧಿವಂತ ಜನರು ಸಭಿಕರಾಗಿದ್ದರು . . . ಅವರ ಅಭಿಪ್ರಾಯಗಳನ್ನು ಕೆಲವರು ಅನುಮೋದಿಸಿರಬಹುದು ; ಇನ್ನು ಕೆಲವರು ಒಪ್ಪದಿದ್ದಿರ ಬಹುದು. ಆದರೆ ‘ಸಹಿಷ್ಣುತೆಯೇ ನಿಜವಾದ ಹಿರಿಮೆಯ ಲಕ್ಷಣ’ ಎಂಬುದನ್ನು ಎಲ್ಲರೂ ಒಪ್ಪಿ ಕೊಂಡರು. ವಿವೇಕಾನಂದರಂತಹ ಇನ್ನೂ ಹಲವಾರು ರಾಯಭಾರಿಗಳ ಭೇಟಿಯು, ಇಂದಿನ ಈ ಸ್ವಾರ್ಥತೆಯ ಯುಗದಲ್ಲಿ ಒಂದು ವರವಾಗಿ ಪರಿಣಮಿಸುತ್ತದೆ.”</p>
<p>ಅದೇ ದಿನ ಸಂಜೆ ಸ್ವಾಮೀಜಿ ಮತ್ತೊಂದೆಡೆ “ಮಾನವನ ವಿಧಿ” ಎಂಬ ವಿಷಯವಾಗಿ ಮಾತ ನಾಡಿದರು. ಅದನ್ನು ‘ಅಪೀಲ್ ಅವಲಾನ್ಷ್​’ ಪತ್ರಿಕೆಯಲ್ಲಿ ಹೀಗೆ ವಿಮರ್ಶಿಸಲಾಯಿತು :</p>
<p>“ಅಮೆರಿಕದ ಭಾಷಣಕಾರರಿಗಿಂತ ಈ ವಾಗ್ಮಿ (ಸ್ವಾಮೀಜಿ) ಒಂದು ವಿಷಯದಲ್ಲಿ ಸಂಪೂರ್ಣ ವಿಭಿನ್ನ. ಗಣಿತದ ಪ್ರಾಧ್ಯಾಪಕರು ಬೀಜಗಣಿತದ ಪ್ರಮೇಯವನ್ನು ಎಷ್ಟು ಎಚ್ಚರಿಕೆಯಿಂದ, ಶಾಸ್ತ್ರೀಯವಾಗಿ ನಿರೂಪಿಸುತ್ತಾರೆಯೋ, ವಿವೇಕಾನಂದರು ತಮ್ಮ ವಾದವನ್ನೂ ಅಷ್ಟೇ ಶಿಸ್ತುಬದ್ಧ ವಾಗಿ ಮಂದಿಡುತ್ತಾರೆ. ವಿವೇಕಾನಂದರು ತಮ್ಮ ಅಂತಶ್ಶಕ್ತಿಯಲ್ಲಿ ಸಂಪೂರ್ಣ ವಿಶ್ವಾಸದಿಂದ, ಎಲ್ಲ ಬಗೆಯ ವಾದವನ್ನೂ ತಳ್ಳಿಹಾಕುವ ರೀತಿಯಲ್ಲಿ ಮಾತನಾಡುತ್ತಾರೆ. ತಾವು ಮುಂದಿಟ್ಟ ಯಾವುದೇ ಅಭಿಪ್ರಾಯವನ್ನೂ, ತಾವು ಒತ್ತಿಹೇಳುವ ಯಾವುದೇ ಅಂಶವನ್ನೂ ಅವರು ತರ್ಕಬದ್ಧ ವಾಗಿ ನಿರೂಪಿಸದಿರುವುದಿಲ್ಲ . . . ಅವರು ಹೇಳುತ್ತಾರೆ–‘ದೇವರು ವಿಶ್ವದ ಯಾವುದೋ ಮೂಲೆಯಲ್ಲಿ ಕುಳಿತುಕೊಂಡು, ಮನುಷ್ಯರಿಗೆ ಅವರವರ ಕೃತ್ಯಗಳಿಗೆ ಅನುಸಾರವಾಗಿ ಶಿಕ್ಷೆ ಯನ್ನೋ ಬಹುಮಾನವನ್ನೋ ಕೊಡುತ್ತಿರುವ ರಾಜನಲ್ಲ. ಮನುಷ್ಯನ ಸತ್ಯವನ್ನರಿತು ಎದ್ದು ನಿಂತು ‘ನಾನೇ ದೇವರು’ ಎಂದು ಘೋಷಿಸುವ ಕಾಲ ಬರುತ್ತದೆ. ನಮ್ಮ ನಿಜಸ್ವರೂಪವೇ, ನಮ್ಮ ಅಮರತ್ವವೇ ದೇವರಾಗಿರುವಾಗ, ದೇವರು ಎಲ್ಲೋ ದೂರದಲ್ಲಿದ್ದಾನೆ ಎಂದು ಬೋಧಿ ಸುವುದೇಕೆ ?’ ಎಂದು. ಧರ್ಮದ ಬಗ್ಗೆ ಅವರು ಹೇಳುತ್ತಾರೆ–‘ಧರ್ಮವು ಮನುಷ್ಯನ ದೌರ್ಬಲ್ಯದಿಂದ ಉದಿಸಿದುದಲ್ಲ ; ಅಥವಾ, ಯಾವುದೋ ಘೋರ ಉಪದ್ರವಕ್ಕೆ ಹೆದರಿ ಅವನು ಮಾಡಿಕೊಂಡದ್ದಲ್ಲ. ಧರ್ಮವು ಪ್ರೇಮದ ವಿಕಸನ, ಬೆಳವಣಿಗೆ’ ಎಂದು.”</p>
<p>ಜನವರಿ ೨೨ರಂದು ಸ್ವಾಮೀಜಿ ಮೆಂಫಿಸ್​ನಿಂದ ಹೊರಟು ಶಿಕಾಗೋ ಸೇರಿದರು. ೨೫ರಂದು ಇಲ್ಲಿ ಅವರದೊಂದು ಭಾಷಣದ ಕಾರ್ಯಕ್ರಮವಿತ್ತು. ಮತ್ತೆ ಫೆಬ್ರುವರಿ ೧೩ರಂದು ಇಲ್ಲಿಂದ ಹೊರಟು ಟ್ರೈನಿನಲ್ಲಿ ೨೭ಂಮೈಲಿ ಪ್ರಯಾಣ ಮಾಡಿ ಮಿಷಿಗನ್ ರಾಜ್ಯದ ಡೆಟ್ರಾಯ್ಟ್​ಗೆ ಬಂದರು. ಡೆಟ್ರಾಯ್ಟ್​ನಲ್ಲಿನ ಅವರ ಕಾರ್ಯವು ಅಮೆರಿಕದಲ್ಲಿನ ಅವರ ಕಾರ್ಯಕ್ರಮಗಳಲ್ಲೇ ಅತ್ಯಂತ ಪ್ರಾಮುಖ್ಯದ್ದಾಗಿ ಪರಿಣಮಿಸಿತು. ಅಮೆರಿಕದ ಅಗ್ರಗಣ್ಯ ಕೈಗಾರಿಕಾ ನಗರವಾದ ಡೆಟ್ರಾಯ್ಟ್, ಅತ್ಯಂತ ಉತ್ಸಾಹಯುತರಾದ ನಾಗರಿಕರಿಂದ ಕೂಡಿದ್ದು, ಸ್ವಾಮೀಜಿಯ ಸಂದೇಶ ಗಳಿಗೆ ಇಲ್ಲಿ ಅತ್ಯುತ್ತಮ ಪ್ರತಿಕ್ರಿಯೆ ವ್ಯಕ್ತವಾಯಿತು.</p>
<p>ಡೆಟ್ರಾಯ್ಟ್​ನಲ್ಲಿ ಸ್ವಾಮೀಜಿ ಸರ್ವಧರ್ಮ ಸಮ್ಮೇಳನದ ಸಮಯದಲ್ಲಿ ತಮ್ಮನ್ನು ಭೇಟಿ ಯಾಗಿದ್ದ ಶ್ರೀಮತಿ ಜಾನ್ ಜೆ. ಬ್ಯಾಗ್​ಲೀ ಎಂಬ ಅತ್ಯಂತ ಪ್ರಭಾವಶಾಲೀ ಮಹಿಳೆಯ ಅತಿಥಿಗಳಾಗಿದ್ದರು. ಈಕೆ ಮಿಷಿಗನ್ನಿನ ರಾಜ್ಯಪಾಲರಾಗಿದ್ದ ದಿವಂಗತ ಶ್ರೀ ಬ್ಯಾಗ್​ಲೀಯವರ ಪತ್ನಿ ; ಅತ್ಯಂತ ಸುಸಂಸ್ಕೃತೆ ಹಾಗೂ ಅಸಾಮಾನ್ಯ ಆಧ್ಯಾತ್ಮಿಕ ಪ್ರವೃತ್ತಿಯ ಮಹಿಳೆ. ಬ್ಯಾಗ್​ಲೀ ಕುಟುಂಬದವರು ಸ್ವಾಮೀಜಿಯನ್ನು ಅತ್ಯಂತ ಆದರಿಂದ ಸ್ವಾಗತಿಸಿದರು. ಡೆಟ್ರಾಯ್ಟ್​ನಲ್ಲಿ ಸ್ವಾಮೀಜಿ ಹೆಚ್ಚುಕಡಿಮೆ ೧೮೯೪ ಮಾರ್ಚ್ ಅಂತ್ಯದವರೆಗೂ ಇದ್ದರು.</p>
<p>ಸ್ವಾಮೀಜಿ ಡೆಟ್ರಾಯ್ಟ್​ಗೆ ಆಗಮಿಸಿದ ಸುದ್ದಿಯನ್ನು ಪತ್ರಿಕೆಗಳು ಮುಖ್ಯಸುದ್ದಿಯಾಗಿ ಪ್ರಕಟಿ ಸಿದುವು. ಆ ದಿನ ಸಂಜೆ ಶ್ರೀಮತಿ ಬ್ಯಾಗ್​ಲೀ ಸ್ವಾಮೀಜಿಗಾಗಿ ಅತ್ಯಂತ ವೈಭವೋಪೇತವಾದ ಸಂತೋಷಕೂಟವೊಂದನ್ನು ಏರ್ಪಡಿಸಿದರು. ಡೆಟ್ರಾಯ್ಟ್​ನ ಪ್ರತಿಯೊಬ್ಬ ಗಣ್ಯವ್ಯಕ್ತಿಯನ್ನೂ ಇದಕ್ಕೆ ಆಹ್ವಾನಿಸಲಾಗಿತ್ತು. ಬ್ಯಾಗ್​ಲೀಯವರ ಭವ್ಯ ಬಂಗಲೆಯಲ್ಲಿ ಕಾರ್ಯಕ್ರಮ ನಡೆಯಿತು. ಪಾದ್ರಿಗಳು, ಧರ್ಮಬೋಧಕರು, ಪ್ರಾಧ್ಯಾಪಕರು, ನಗರದ ಮೇಯರ್ ಮೊದಲಾದವರು ಸೇರಿದಂತೆ ಕಡೆಯ ಪಕ್ಷ ಮುನ್ನೂರು ಜನರನ್ನು ಆಹ್ವಾನಿಸಲಾಗಿತ್ತು.</p>
<p>ಆದರೆ ಸ್ವಾಮೀಜಿಯ ಬೋಧನೆಗಳಿಗೆ ಸಮ್ಮೇಳನದ ದಿನಗಳಿಂದಲೇ ವ್ಯಕ್ತವಾಗಿದ್ದ ವಿಷನರಿ ಗಳ ವಿರೋಧ, ಅವರ ಜನಪ್ರಿಯತೆಯೊಂದಿಗೆ ಹೆಚ್ಚುತ್ತ ಬಂದಿತ್ತು. ಅವರು ಡೆಟ್ರಾಯ್ಟ್​ಗೆ ಬರುವ ವೇಳೆಗೆ ಅಪಪ್ರಚಾರ ಅತ್ಯಂತ ತೀವ್ರವಾಗಿತ್ತು. ಆದ್ದರಿಂದ ವಿವೇಕಾನಂದರಂತಹ ‘ವಿಧರ್ಮಿ’ಯನ್ನು ಅತಿಥಿಯಾಗಿರಿಸಿಕೊಂಡಿದ್ದರಿಂದ ನಗರದ ಸಂಪ್ರದಾಯಸ್ಥ ಕ್ರೈಸ್ತರೆಲ್ಲ ಶ್ರೀಮತಿ ಬ್ಯಾಗ್​ಲೀಯ ಬಗ್ಗೆ ಗುಸುಗುಸು ಮಾತನಾಡಿಕೊಂಡರು. ಆದರೆ ಯಾರಿಗೂ ಆಕೆಯನ್ನು ವಿರೋಧಿಸುವ ಧೈರ್ಯವಿರಲಿಲ್ಲ. ಅಲ್ಲದೆ ಆಕೆಯ ಆಮಂತ್ರಣವನ್ನೂ ನಿರಾಕರಿಸಲಾಗದೆ ಇವರಲ್ಲಿ ಎಷ್ಟೋ ಜನ ಸಂತೋಷಕೂಟದಲ್ಲಿ ಹಾಜರಿದ್ದರು. ಮತ್ತು ತನ್ಮೂಲಕ ಸ್ವಾಮೀಜಿಯ ಮಾತುಗಳನ್ನು ಕೇಳುವ ಸದವಕಾಶವನ್ನು ಹೊಂದಿದರು. ಈ ಸಭೆಗೆ ಶ್ರೀಮತಿ ಬ್ಯಾಗ್​ಲೀ ಎಲ್ಲ ಕ್ರೈಸ್ತಪಂಥಗಳಿಗೂ ಸೇರಿದ ಬುದ್ಧಿಜೀವಿಗಳನ್ನು, ಚಿಂತಕರನ್ನು ಆಹ್ವಾನಿಸಿದ್ದರು. ಸ್ವಾಮೀಜಿಗೆ ಈ ಎಲ್ಲ ಸಡಗರದಲ್ಲಿ ಪಾಲ್ಗೊಳ್ಳುವ ಇಚ್ಛೆಯಿತ್ತೋ ಇಲ್ಲವೋ ಎನ್ನುವುದು ಬೇರೆ ವಿಚಾರ. ಆದರೆ ಡೆಟ್ರಾಯ್ಟ್ ನಗರದ ಚರಿತ್ರೆಯಲ್ಲೇ ಅದೊಂದು ಅಪೂರ್ವ ಸಮಾರಂಭವೆಂಬುದರಲ್ಲಿ ಸಂದೇಹವಿರಲಿಲ್ಲ. ಮರುದಿನದ ಪತ್ರಿಕೆಗಳಲ್ಲಿ ಈ ಸಂಭ್ರಮದ ಸಮಾರಂಭದ ಬಗ್ಗೆ ವಿವರ ಪೂರ್ಣವಾದ ವರದಿ ಪ್ರಕಟವಾಯಿತು. ‘ಡೆಟ್ರಾಯ್ಟ್ ಜರ್ನಲ್​’ ಪತ್ರಿಕೆ ಬರೆಯಿತು<span class="en">–“The social lion of the day is Swami (brother) Vivekananda.”</span></p>
<p>ಡೆಟ್ರಾಯ್ಟ್​ನಲ್ಲಿ ಸ್ವಾಮೀಜಿ ತಮ್ಮ ಭಾಷಣಗಳಿಂದಾಗಿ ಹಾಗೂ ತಮ್ಮ ವ್ಯಕ್ತಿತ್ವದಿಂದಾಗಿ ಎಂತಹ ಅಲ್ಲೋಲಕಲ್ಲೋಲವನ್ನೇ ಉಂಟುಮಾಡಿದರೆಂದರೆ, ಅವರ ಬಗ್ಗೆ ಅನೇಕ ಊಹಾ ಪೋಹಗಳು ಹುಟ್ಟಿಕೊಂಡಿದ್ದುವು. ಪ್ರತಿದಿನವೆಂಬಂತೆ ಅವರ ಹೆಸರು ಪತ್ರಿಕೆಗಳ ಮುಖಪುಟ ದಲ್ಲಿ ಪ್ರಕಟವಾಗುತ್ತಿತ್ತು. ಅವರೊಂದಿಗಿನ ಸಂದರ್ಶನಗಳೂ ಲೇಖನಗಳೂ ತುಂಬ ಸ್ವಾರಸ್ಯ ಕರವಾಗಿದ್ದು ಓದುಗರೆಲ್ಲರಲ್ಲಿ ಆಸಕ್ತಿ ಮೂಡಿಸಿದ್ದುವು.</p>
<p>ಶ್ರೀಮತಿ ಬ್ಯಾಗ್​ಲೀಯವರ ಅತಿಥಿಗಳಾಗಿದ್ದ ಸ್ವಾಮೀಜಿ, ಕೆಲದಿನಗಳ ಮಟ್ಟಿಗೆ, ಥಾಮಸ್ ಪಾಮರ್ ಎಂಬವರ ಆಹ್ವಾನವನ್ನು ಮನ್ನಿಸಿ ಅವರ ಮನೆಗೆ ಹೋದರು. ಇವರು ಜಾಗತಿಕ ಮೇಳದ ಉನ್ನತ ಅಧಿಕಾರಿಗಳಾಗಿದ್ದರಲ್ಲದೆ, ಹಿಂದೆ ಅಮೆರಿಕದ ಪಾರ್ಲಿಮೆಂಟಿನ ಸದಸ್ಯರೂ ಸ್ಪೆಯಿನ್ ದೇಶಕ್ಕೆ ರಾಯಭಾರಿಯೂ ಆಗಿದ್ದರು. ಶ್ರೀ ಪಾಮರ್ ಅವರು ಹಾಸ್ಯಶೀಲ ಉತ್ಸಾಹೀ ವ್ಯಕ್ತಿ. ಇವರ ಸ್ನೇಹಮಯ ವ್ಯಕ್ತಿತ್ವವನ್ನು ಸ್ವಾಮೀಜಿ ಬಹಳ ಇಷ್ಟಪಟ್ಟರು. ಆದರೆ ಇವರಿಬ್ಬರ ಸ್ನೇಹಸಂಬಂಧವನ್ನು ಕಂಡು ವೃತ್ತಪತ್ರಿಕೆಯೊಂದು ಅದ್ಭುತವಾದ ಸುದ್ದಿಯೊಂದನ್ನು ‘ನಿರ್ಮಿಸಿತು’–</p>
<p>“ಸುಂಟರಗಾಳೀ ಸಂನ್ಯಾಸಿಯು ಈಗ ಶ್ರೀ ಪಾಮರ್​ರವರ ಅತಿಥಿಗಳಾಗಿದ್ದಾರೆ. ಶ್ರೀ ಪಾಮರ್​ರವರು ಹಿಂದುವಾಗಿ ಮತಾಂತರ ಹೊಂದಿದ್ದಾರೆ. ಅವರು ಭಾರತಕ್ಕೆ ಹೋಗಲಿದ್ದಾರೆ. ಆದರೆ ಈ ಎರಡು ಸುಧಾರಣೆಗಳನ್ನು ಕಾರ್ಯಗತಗೊಳಿಸಬೇಕೆಂದು ಮಾತ್ರ ಅವರು ಒತ್ತಾಯಿಸು ತ್ತಿದ್ದಾರೆ–ಮೊದಲನೆಯದಾಗಿ, ಜಗನ್ನಾಥನ ರಥವನ್ನು ಎಳೆಯಲು ಪಾಮರ್​ರವರಿಗೆ ಸೇರಿದ ಕುದುರೆಗಳನ್ನೇ ಉಪಯೋಗಿಸಬೇಕು ; ಎರಡನೆಯದಾಗಿ ‘ಜರ್ಸಿ’ ಹಸುಗಳನ್ನು ಹಿಂದೂಗಳ ಪವಿತ್ರ ಗೋವುಗಳ ಸಾಲಿಗೆ ಸೇರಿಸಬೇಕು.”</p>
<p>ಇದನ್ನು ಓದಿ ಸ್ವಾಮೀಜಿ ಹಾಗೂ ಪಾಮರ್ ಇಬ್ಬರೂ ತಲೆ ಚಚ್ಚಿಕೊಂಡರೋ ಅಥವಾ ಬಿದ್ದುಬಿದ್ದು ನಕ್ಕರೋ, ತಿಳಿಯದು. ಆದರೆ ಪಾಮರ್​ರವರ ಮನೆಯಲ್ಲಿ ಸ್ವಾಮೀಜಿ ಹೆಚ್ಚು ದಿನ ಉಳಿದುಕೊಳ್ಳಲು ಸಾಧ್ಯವಾಗಲಿಲ್ಲ. ಏಕೆಂದರೆ ಅವರು ಅಷ್ಟೊಂದು ದಿನ ಪಾಮರ್​ರವರ ಮನೆಯಲ್ಲಿ ಇದ್ದದ್ದರಿಂದ ತಮಗೆ ಅವರ ಆತಿಥೇಯರಾಗಿರುವ ಭಾಗ್ಯ ತಪ್ಪಿಹೋಯಿತಲ್ಲ ಎಂದು ಶ್ರೀಮತಿ ಬ್ಯಾಗ್​ಲೀ ಅವರನ್ನು ತಮ್ಮ ಮನೆಗೇ ಒತ್ತಾಯದಿಂದ ಮತ್ತೆ ಕರೆತಂದರು. ಪಾಮರ್​ರವರಿಗೆ ಇದರಿಂದ ದುಃಖವಾಯಿತಾದರೂ, ಇವರಿಬ್ಬರ ಮಧ್ಯೆ ಸ್ವಾಮೀಜಿ ಏನೂ ಮಾಡುವಂತಿರಲಿಲ್ಲ !</p>
<p>ಡೆಟ್ರಾಯ್ಟ್​ನಲ್ಲಿ ಸ್ವಾಮೀಜಿ ಫೆಬ್ರುವರಿ ೧೨ರಿಂದ ೨೩ರವರೆಗೂ ಮತ್ತೆ ಮಾರ್ಚ್ ೯ರಿಂದ ೩ಂರವರೆಗೂ ಇದ್ದರು. ಈ ಅವಧಿಯಲ್ಲಿ ಅವರು ಇಲ್ಲಿ ಒಟ್ಟು ಎಂಟು ಸಾರ್ವಜನಿಕ ಉಪನ್ಯಾಸಗಳನ್ನು ಮಾಡಿದರು. ಇದಲ್ಲದೆ ಹಲವಾರು ಅನೌಪಚಾರಿಕ ಸಭೆಗಳಲ್ಲಿ ಮಾತನಾಡಿ ದರು. ಈ ಭಾಷಣಗಳಿಂದಾಗಿ ಸ್ವಾಮೀಜಿಯ ಬೆಂಬಲಿಗರಾದ ಪುರೋಗಾಮಿಗಳಿಗೂ, ಬದ್ಧ ವಿರೋಧಿಗಳಾದ ಸಂಪ್ರದಾಯಸ್ಥರಿಗೂ ವೃತ್ತಪತ್ರಿಕೆಗಳ ಮುಖಾಂತರ ತೀವ್ರ ಸೆಣಸಾಟಗಳು ಪ್ರಾರಂಭವಾದುವು. ಹಲವು ಪತ್ರಿಕೆಗಳು ಸ್ವಾಮೀಜಿಗೆ ಬೆಂಬಲವಾಗಿ ಲೇಖನಗಳನ್ನೂ ಸಂಪಾದ ಕೀಯಗಳನ್ನೂ ಬರೆದರೆ ಇನ್ನು ಕೆಲವು ಅವರ ಬಾಯಿ ಮುಚ್ಚಿಸಲು ಸೆಣಸಾಡಿದುವು. ಸರ್ವ ಧರ್ಮಸಮ್ಮೇಳನದಲ್ಲಿ ಸ್ವಾಮೀಜಿ ಭಾರತದ ಹಿರಿಮೆಯನ್ನು ಎತ್ತಿಹಿಡಿದು, ಅಮೆರಿಕನ್ನರಲ್ಲಿ ಮನೆ ಮಾಡಿಕೊಂಡಿದ್ದ ತಪ್ಪು ಭಾವನೆಗಳನ್ನು ಹೋಗಲಾಡಿಸಲು ಆರಂಭಿಸಿದಂದಿನಿಂದಲೂ ಅವರ ಬಗ್ಗೆ ಕ್ರೈಸ್ತ ಪ್ರಚಾರಕರಲ್ಲಿ ಅಸಮಾಧಾನ ಒಳಗೊಳಗೇ ಕುದಿಯುತ್ತಿತ್ತು. ಈಗ ಡೆಟ್ರಾಯ್ಟ್​ನಲ್ಲಿ ಅದಿನ್ನು ಹತ್ತಿಕ್ಕಲಾರದಂತೆ ಸ್ಫೋಟವಾಯಿತು. ಇದಕ್ಕೆ ಕಾರಣವೆಂದರೆ ಸ್ವಾಮೀಜಿ ಮತ್ತಷ್ಟು ಬಿಚ್ಚುಮಾತುಗಳನ್ನು ಆಡಲು ಆರಂಭಿಸಿದುದು. ಅವರ ಮಾತುಗಳ ಮೂಲಕ ಪ್ರಚಂಡ ಶಕ್ತಿ ಹೊರಹೊಮ್ಮುವಂತಿತ್ತು. ಇಲ್ಲಿ ಅವರ ಪ್ರತಿಯೊಂದು ಭಾಷಣವನ್ನೂ ಆಲಿಸಿದ, ಮುಂದೆ ಅವರ ಅತ್ಯಂತ ಆಪ್ತಶಿಷ್ಯೆಯಾದ ಕುಮಾರಿ ಕ್ರಿಸ್ಟೀನ ಬರೆಯುತ್ತಾಳೆ, “ಈ ನಿಗೂಢವ್ಯಕ್ತಿಯಿಂದ ಹೊರಹೊಮ್ಮುತ್ತಿದ್ದ ಶಕ್ತಿ ಎಷ್ಟು ಪ್ರಬಲವಾಗಿತ್ತೆಂದರೆ ಅದನ್ನು ಕಂಡ ವರು ಅದನ್ನೆದುರಿಸಲಾರದೆ ಕುಸಿದುಹೋಗುತ್ತಿದ್ದರು. ಅದು ಅಪ್ರತಿಮವಾಗಿತ್ತು.” ಈ ಊರಿನ ಮಿಸ್ ಮಾರ್ಗರೆಟ್ ಕುಕ್ ಎಂಬ ಜರ್ಮನ್ ಮಹಿಳೆ ಸ್ವಾಮೀಜಿಯ ಉಪನ್ಯಾಸವೊಂದರಲ್ಲಿ ಹಾಜರಿದ್ದಳು. ಜರ್ಮನರು ಸ್ವಭಾವತಃ ಗಡಸು. ಈಕೆಯೂ ಅದಕ್ಕೆ ಹೊರತೇನಲ್ಲ. ಇವರಲ್ಲಿ ಸೂಕ್ಷ್ಮ ಭಾವನೆಗಳನ್ನು ಪ್ರಚೋದಿಸುವುದು ಬಹಳ ಕಷ್ಟ. ಆದರೆ ಸ್ವಾಮೀಜಿಯ ಭಾಷಣವನ್ನು ಆಲಿಸಿದ ಮಿಸ್ ಕುಕ್​ಳಿಗೆ, ಅವಳ ಜೀವನದಲ್ಲೇ ಮೊದಲಬಾರಿಗೆ, ಭಾಷಣಕಾರನನ್ನು ಅಭಿ ನಂದಿಸಬೇಕೆಂಬ ಉತ್ಕಟೇಚ್ಛೆಯಾಯಿತು. ಆದ್ದರಿಂದ ಅನಂತರ ಅವಳು ಹೋಗಿ ಅವರ ಕೈ ಕುಲುಕಿದಳು. ಆದರೆ ಏನಾದರೂ ಹೇಳಬೇಕೆಂದು ನೋಡಿದಾಗ ಇದ್ದಕ್ಕಿದ್ದಂತೆ ಆಕೆ ಭಾವೋದ್ರೇಕ ಗೊಂಡಳು. ಆಕೆಯ ಬಾಯಿಯಿಂದ ಮಾತುಗಳೇ ಹೊರಡಲಿಲ್ಲ ! ಹಲವಾರು ಕ್ಷಣಗಳವರೆಗೆ ಸ್ವಾಮೀಜಿಯ ಕೈಹಿಡಿದು ಆಕೆ ಗೊಂಬೆಯಂತೆ ನಿಂತುಬಿಟ್ಟಳು. ಅನೇಕ ವರ್ಷಗಳಾದಮೇಲೆ ಅವಳು ಹೇಳುತ್ತಾಳೆ–“ಅವರ ಅನ್ವೇಷಕ ನೋಟವನ್ನು ನಾನೆಂದೂ ಮರೆಯಲಾರೆ. ಅವರ ಹಿರಿಮೆಯೂ ಪವಿತ್ರತೆಯೂ ನನಗೆ ಎಷ್ಟು ಸ್ಪಷ್ಟವಾಗಿ ಅರಿವಾಗಿತ್ತೆಂದರೆ, ಮೂರು ದಿನ ಗಳವರೆಗೆ ಕೈತೊಳೆದುಕೊಳ್ಳಲು ಮನಸ್ಸು ಒಪ್ಪುತ್ತಲೇ ಇರಲಿಲ್ಲ !”* </p>
<p>ಸ್ವಾಮೀಜಿ ಮಾಡಿದ ಮೊದಲ ಭಾಷಣದಿಂದಲೇ ವಿವಾದ ಪ್ರಾರಂಭವಾಯಿತು. ಫೆಬ್ರುವರಿ ೧೪ರಂದು ಅವರು ಅಲ್ಲಿನ ‘ಯೂನಿಟೇರಿಯನ್ ಚರ್ಚ್​’ನಲ್ಲಿ ಭಾರತ ಹಾಗೂ ಹಿಂದೂ ಧರ್ಮದ ಬಗ್ಗೆ ಮಾತನಾಡಿದರು. ರೆ ॥ ನಿಂಡೆ ಎಂಬ ಪಾದ್ರಿಯೊಬ್ಬರು ಅವರನ್ನು ಪರಿಚಯಿಸಿ ದರು. ಬಳಿಕ ಸ್ವಾಮೀಜಿ ಭಾರತೀಯರ ಬಗ್ಗೆ ಹಾಗೂ ಹಿಂದೂಧರ್ಮದ ಬಗ್ಗೆ ಸಂಕ್ಷೇಪವಾಗಿ ಮಾತನಾಡಿ, ಹಿಂದೂಗಳು ಸ್ವಭಾವತಃ ಅತ್ಯಂತ ನೀತಿವಂತ ಜನಾಂಗವೆಂದೂ ಅವರಲ್ಲಿಗೆ ಯಾವುದೇ ಬಗೆಯ ಧರ್ಮಪ್ರಚಾರಕರನ್ನು ಕಳಿಸಿಕೊಡುವ ಅವಶ್ಯಕತೆಯಿಲ್ಲವೆಂದೂ ಘೋಷಿಸಿ ದರು.</p>
<p>ಸ್ವಾಮೀಜಿಯ ಮಾತಿನಿಂದ ಧರ್ಮಾಂಧ ಕ್ರೈಸ್ತರು ಕುಪಿತರಾದರು. ತಕ್ಷಣವೇ ಅವರ ಮಾತು ಗಳನ್ನು ಖಂಡಿಸಿದರಲ್ಲದೆ, ಅವರನ್ನು ಪರಿಚಯಿಸಿದ ಬಿಷಪ್ ನಿಂಡೆಯವರನ್ನೂ ತರಾಟೆಗೆ ತೆಗೆದುಕೊಂಡರು. ಬಿಷಪ್ ನಿಂಡೆ, ಕೆಲವೇ ದಿನಗಳಲ್ಲಿ ತಮ್ಮ ಧರ್ಮಪ್ರಚಾರಕಾರ್ಯಕ್ಕಾಗಿ ಪೌರ್ವಾತ್ಯ ರಾಷ್ಟ್ರಗಳಿಗೆ ಹೊರಟಿದ್ದವರು. ಈ ಸಂದರ್ಭದಲ್ಲಿ ತಾವು ಸಂಪ್ರದಾಯಸ್ಥರ ಸಿಟ್ಟಿಗೆ ಗುರಿಯಾದದ್ದನ್ನು ಕಂಡು ತಬ್ಬಿಬ್ಬಾಗಿಹೋದರು. ತಕ್ಷಣವೇ ಅವರು ಪತ್ರಿಕೆಯೊಂದಕ್ಕೆ ಪತ್ರ ಬರೆದು, ವಿವೇಕಾನಂದರು ತಮಗೆ ವಿಶ್ವಾಸದ್ರೋಹ ಮಾಡಿದರೆಂದು ಆಪಾದಿಸಿ, ತಾವು ಸಂಪ್ರ ದಾಯಸ್ಥರ ಕೋಪದಿಂದ ತಪ್ಪಿಸಿಕೊಂಡರು ! ಆದರೆ ಅವರ ಈ ನಿಲುವನ್ನು ಅಲ್ಲಿನ ವಿಚಾರವಂತ ವ್ಯಕ್ತಿಗಳು ಉಗ್ರವಾಗಿ ಖಂಡಿಸಿ, ಸ್ವಾಮೀಜಿಯನ್ನು ಬೆಂಬಲಿಸಿದರು. ಹೀಗೆ ಪ್ರಾರಂಭವಾದ ಸೆಣಸಾಟ, ಅವರ ಪ್ರತಿಯೊಂದು ಉಪನ್ಯಾಸದೊಂದಿಗೂ ಹೆಚ್ಚುತ್ತಹೋಯಿತು. ಸ್ವಾಮೀಜಿ ತಾವು ಹೇಳಬೇಕೆಂದಿದ್ದುದನ್ನು ಸ್ಪಷ್ಟವಾಗಿ ಹೇಳಿದರು. ಆದರೆ ಅಪಪ್ರಚಾರದ ವಿರುದ್ಧವಾಗಿ ತಮ್ಮನ್ನೆಂದೂ ಸಮರ್ಥಿಸಿಕೊಳ್ಳುವ ಪ್ರಯತ್ನ ಮಾಡಲಿಲ್ಲ. ಅಥವಾ ತಮ್ಮ ನಿಂದಕರನ್ನು ಸಮಾಧಾನಗೊಳಿಸಿ ರಾಜಿಯನ್ನೂ ಮಾಡಿಕೊಳ್ಳಲಿಲ್ಲ. ಸಂನ್ಯಾಸಿಯಾದವನು ಆತ್ಮರಕ್ಷಣೆ ಮಾಡಿ ಕೊಳ್ಳಬಾರದೆಂದು ಅವರು ನಂಬಿದ್ದರು. ಅವರೊಮ್ಮೆ ಹೇಳಿದರು, “ನಾನು ಸ್ವಲ್ಪ ಬಿಚ್ಚುಮಾತಿ ನವನು. ಆದರೆ ನನ್ನ ಉದ್ದೇಶ ಒಳ್ಳೆಯದು. ನಾನು ನಿಮ್ಮನ್ನು ಹೊಗಳಿ ಉಬ್ಬಿಸಲು ಇಲ್ಲಿಗೆ ಬಂದಿಲ್ಲ. ಅದಲ್ಲ ನನ್ನ ಕೆಲಸ. ಹಾಗೆ ಮಾಡುವುದೇ ನನ್ನ ಉದ್ದೇಶವಾಗಿದ್ದರೆ, ನ್ಯೂಯಾರ್ಕಿನ ಒಂದು ಪ್ರಮುಖ ರಸ್ತೆಯಲ್ಲಿ ಅತ್ಯಾಧುನಿಕವಾದ, ಥಳುಕಿನ ಭವನವೊಂದನ್ನು ತೆರೆಯುತ್ತಿದ್ದೆ. ನೀವು ನನ್ನ ಮಕ್ಕಳು. ನಿಮಗೆ ನಿಮ್ಮ ಲೋಪದೋಷಗಳನ್ನು, ಪೊಳ್ಳುತನವನ್ನು ತೋರಿಸಿಕೊಡು ವುದರ ಮೂಲಕ, ನಾನು ನಿಮಗೆ ನಿಮ್ಮ ಆ ಅಲ್ಪವ್ಯಕ್ತಿತ್ವವನ್ನು ಮೀರಿ ದೈವತ್ವದೆಡೆಗೆ ನಡೆಯುವ ದಾರಿಯನ್ನು ತೋರಿಸುತ್ತಿದ್ದೇನೆ. ಆದ್ದರಿಂದ ನಾನು ಈಗಿನ ಕ್ರೈಸ್ತಧರ್ಮವನ್ನು ಅಥವಾ ನಿಮ್ಮ ನಾಗರಿಕತೆಯ ಆದರ್ಶಗಳನ್ನು, ಇಲ್ಲವೆ ಪಾಶ್ಚಾತ್ಯ ನೈತಿಕ ಮಾನದಂಡದಿಂದ ರೂಪಿಸಲ್ಪಟ್ಟ ನಿಮ್ಮ ವಿಚಿತ್ರ ರೀತಿನೀತಿಗಳನ್ನು ಹೊಗಳಲಾರೆ.” ಡೆಟ್ರಾಯ್ಟ್​ನಲ್ಲಿ ಸ್ವಾಮೀಜಿ ಮಾಡಿದ ಈ ಉಪನ್ಯಾಸದಲ್ಲಿ ಅವರ ಮುಚ್ಚುಮರೆಯಿಲ್ಲದ ನೇರಸ್ವಭಾವದ ಹಾಗೂ ಕಟುತರ ವಿಮರ್ಶಾ ಪ್ರಜ್ಞೆಯ ಅರಿವಾಗುತ್ತದೆ :</p>
<p>“ನಾನು ನಿಮಗೊಂದು ಮಾತು ಹೇಳುತ್ತೇನೆ ; ಆದರೆ ಅದನ್ನೊಂದು ನಿಷ್ಠುರದ ಟೀಕೆಯೆಂದು ತಿಳಿಯಬೇಡಿ. ಈಗ ನೀವು ಮಿಷನರಿಗಳನ್ನು ಚೆನ್ನಾಗಿ ಸಲಹಿ, ತರಬೇತಿ ನೀಡಿ, ಹಣಕೊಟ್ಟು ಕಳಿಸುತ್ತಿದ್ದೀರಿ. ಆದರೆ ಏತಕ್ಕೆ ?–ನಮ್ಮ ದೇಶಕ್ಕೆ ಬಂದು ನಮ್ಮ ಪೂರ್ವಜರನ್ನು, ನಮ್ಮ ಧರ್ಮವನ್ನು, ನಮ್ಮ ಎಲ್ಲವನ್ನೂ ಶಪಿಸುವುದಕ್ಕಾಗಿ, ದೂರವುದಕ್ಕಾಗಿ. ಅವರು ದೇವಾಲಯ ವೊಂದರ ಬಳಿಗೆ ಬರುತ್ತಾರೆ ; ಅಲ್ಲಿ ನಿಂತು ಕೂಗಿ ಹೇಳುತ್ತಾರೆ–‘ಓ, ವಿಗ್ರಹಾರಾಧಕರೆ ! ನೀವು ನರಕಕ್ಕೆ ಹೋಗುತ್ತೀರಿ !’ ಎಂದು. ಆದರೆ ಹಿಂದು ಸಾಧುಸ್ವಭಾವದವನು. ಅವನು ಸುಮ್ಮನೆ ಮುಗುಳ್ನಕ್ಕು ‘ಮೂರ್ಖರು ಹರಟಿಕೊಳ್ಳಲಿ’ ಎಂದು ಮುಂದಕ್ಕೆ ಸಾಗುತ್ತಾನೆ. ಅದವನ ಧೋರಣೆ. ಹೋಗಲಿ. ಆದರೆ ನಮ್ಮನ್ನು ಬೈಯಲು, ಟೀಕಿಸಲು ಜನಗಳನ್ನು ತಯಾರು ಮಾಡು ವಂತಹ ನೀವು, ನಾನೇನಾದರೂ ನಿಮ್ಮನ್ನು ಸ್ವಲ್ಪವೇ ಟೀಕಿಸಿದರೂ ಸಾಕು–ಅದೂ ಪ್ರಾಮಾಣಿಕ ವಾದ ಸದುದ್ದೇಶದಿಂದ–ನೀವು ‘ಮುಟ್ಟಿದರೆ ಮುನಿ’ಯಂತೆ ಸುರುಟಿಕೊಂಡು ‘ಓ ನಮ್ಮನ್ನು ಮುಟ್ಟಬೇಡಿ ; ನಾವು ಅಮೆರಿಕನ್ನರು ; ನಾವು ಜಗತ್ತಿನ ‘ಕ್ರೈಸ್ತೇತರ ಅನಾಗರಿಕ’ರನ್ನೆಲ್ಲ ಟೀಕಿಸಿ, ಬೈದು, ಶಾಪ ಹಾಕುತ್ತೇವೆ. ಆದರೆ ನಮ್ಮನ್ನು ಮಾತ್ರ ಮುಟ್ಟಬೇಡಿ ; ನಾವು ತುಂಬ ನಾಜೂಕು!’ ಎಂದು ಕೂಗಿಕೊಳ್ಳುತ್ತೀರಿ. ನೀವು ನಿಮ್ಮ ಮನಸ್ಸಿಗೆ ಬಂದಂತೆ ಏನಾದರೂ ಮಾಡಿಕೊಳ್ಳ ಬಹುದು, ಅಲ್ಲವೆ ? ನಮಗಂತೂ ನಾವು ಈಗಿರುವಂತೆ ಜೀವಿಸಿರುವುದರಲ್ಲೇ ತೃಪ್ತಿಯಿದೆ. ಆದರೆ ಒಂದು ವಿಷಯದಲ್ಲಿ ನಾವೆಷ್ಟೋ ಮೇಲು–ನಾವು ನಮ್ಮ ಮಕ್ಕಳ ತಲೆಯಲ್ಲಿ ‘ಈ ಪ್ರಪಂಚ ವೆಲ್ಲ ಸುಂದರ, ಆದರೆ ಮನುಷ್ಯ ಮಾತ್ರ ಪಾಪಿ’ ಎಂಬಂತಹ ದುರ್ಭಾವನೆಗಳನ್ನು ತುಂಬು ವುದಿಲ್ಲ. ನಿಮ್ಮ ಧರ್ಮಪ್ರಚಾರಕನೊಬ್ಬ ನಮ್ಮನ್ನು ಬೈಯುವಾಗಲೆಲ್ಲ ಇದನ್ನು ನೆನಪಿಟ್ಟಿರಲಿ : ಇಡೀ ಭಾರತವೇ ಎದ್ದು ನಿಂತು ಹಿಂದೂಮಹಾಸಾಗರದ ತಳದಲ್ಲಿರುವ ಕೆಸರನ್ನೆಲ್ಲ ತೆಗೆದು ಕೊಂಡು ಪಾಶ್ಚಾತ್ಯ ರಾಷ್ಟ್ರಗಳ ಮೇಲೆ ಎಸೆದರೂ ಕೂಡ, ಅದು ನೀವು ನಮಗೆ ಮಾಡುತ್ತಿರುವ ಅನ್ಯಾಯದಲ್ಲಿ ಸಾವಿರದಲ್ಲೊಂದುಪಾಲು ಕೂಡ ಅಲ್ಲ. ಏಕೆ, ನಾವೆಂದಾದರೂ ಪಾಶ್ಚಾತ್ಯರನ್ನು ಮತಾಂತರಗೊಳಿಸಲು ಒಬ್ಬನೇ ಒಬ್ಬ ಮಿಷನರಿಯನ್ನಾದರೂ ಕಳಿಸಿದ್ದೇವೆಯೆ ? ನಾವು ನಿಮಗೆ ಹೇಳುವುದಿಷ್ಟೆ : ನಿಮ್ಮ ಧರ್ಮವನ್ನು ನೀವು ಇಟ್ಟುಕೊಳ್ಳಿ, ಸಂತೋಷ ; ಆದರೆ ನಾವು ನಮ್ಮ ಧರ್ಮವನ್ನು ಇಟ್ಟುಕೊಳ್ಳಲು ಬಿಟ್ಟುಬಿಡಿ, ಎಂದು. ನೀವು ನಿಮ್ಮ ಧರ್ಮವನ್ನು ಬಹಳ ಪ್ರಬಲವಾದದ್ದೆಂದು ಹೇಳಿಕೊಳ್ಳುತ್ತೀರಿ. ಅದು ನಿಜವೆಂದೇ ಇಟ್ಟುಕೊಳ್ಳೋಣ. ಆದರೆ ನಿಜಕ್ಕೂ ನೀವು ಎಷ್ಟು ಜನರನ್ನು ಪರಿವರ್ತಿಸಲು ಸಮರ್ಥರಾಗಿದ್ದೀರಿ ? ಈ ಪ್ರಪಂಚದ ಜನಸಂಖ್ಯೆಯಲ್ಲಿ ಪ್ರತಿ ಆರನೆಯ ವ್ಯಕ್ತಿ ಒಬ್ಬ ಚೀನಿ ಪ್ರಜೆ–ಒಬ್ಬ ಬೌದ್ಧ ; ಸರಿ ತಾನೆ ? ಅಲ್ಲದೆ ಜಪಾನ್, ಟಿಬೆಟ್, ರಷ್ಯಾ, ಸೈಬೀರಿಯ, ಬರ್ಮಾ, ಸಯಾಮ್​–ಇವೆಲ್ಲ ಬೇರೆ ಇವೆ . . . . ! ನನ್ನ ಈ ಮಾತು ನಿಮಗೆ ರುಚಿಸದೆ ಹೋಗಬಹುದು–ಆದರೆ ನೀವು ಕ್ರೈಸ್ತರದೆಂದು ಹೇಳಿಕೊಳ್ಳುವ ಈ ನೈತಿಕತೆ, ಕ್ಯಾಥೋಲಿಕರ ಚರ್ಚ್ ಮತ್ತು ಇನ್ನೂ ಎಷ್ಟೆಷ್ಟೋ ಅವುಗಳಿಂದಲೇ ಬಂದದ್ದು. ಇದೆಲ್ಲ ಹೇಗೆ ಸಾಧ್ಯವಾಯಿತು ? ಅದೂ ಒಂದು ಹನಿ ರಕ್ತವೂ ಬೀಳದೆ ! ನೀವು ಇಷ್ಟೆಲ್ಲ ಜಂಬ ಕೊಚ್ಚಿಕೊಳ್ಳುತ್ತೀರಿ ; ಆದರೆ ಖಡ್ಗದ ನೆರವಿಲ್ಲದೆ ನಿಮ್ಮ ಕ್ರೈಸ್ತಧರ್ಮ ಎಲ್ಲಿ ಯಶಸ್ವಿಯಾಗಿದೆ ಹೇಳಿ ?–ಈ ಇಡೀ ಜಗತ್ತಿನಲ್ಲಿ ಒಂದೇ ಒಂದು ಸ್ಥಳವನ್ನಾದರೂ ತೋರಿಸಿ ನೋಡೋಣ ! ಒಂದೇ ಒಂದು ಸಾಕು, ನನಗೆ ಎರಡು ಬೇಕಿಲ್ಲ. ನಿಮ್ಮ ಪೂರ್ವಜರನ್ನೆಲ್ಲ ಹೇಗೆ ಮತಾಂತರ ಗೊಳಿಸಲಾಯಿತು ಎಂಬುದು ನನಗೆ ಗೊತ್ತಿದೆ. ಒಂದೋ ಅವರು ಮತಾಂತರಗೊಳ್ಳಬೇಕಾಗಿತ್ತು, ಇಲ್ಲವೆ ಸಾಯಬೇಕಾಗಿತ್ತು. ನಿಮ್ಮ ಧೋರಣೆ ಏನೆಂದರೆ ‘ನಾವೇ ಜಗತ್ತಿನ ಏಕೈಕ ಹಕ್ಕುದಾರರು’ ಎಂದು. ಏಕೆಂದರೆ ನೀವು ಇತರರನ್ನು ಕೊಲ್ಲಬಲ್ಲವರು ! ಅರಬ್ಬರೂ ಹಾಗೆಯೇ ಹೇಳಿ ಜಂಬ ಕೊಚ್ಚಿಕೊಂಡರು. ಈಗೆಲ್ಲಿದ್ದಾರೆ ಅವರು ? ಮರಳುಗಾಡಿನಲ್ಲಿ ದರೋಡೆಕೋರರಾಗಿ ಜೀವಿಸು ತ್ತಿದ್ದಾರೆ. ರೋಮನ್ನರೂ ಅದನ್ನೇ ಹೇಳುತ್ತಿದ್ದರು. ಈಗ ಅವರೆಲ್ಲಿ ? ಆದರೆ ನಾವಿನ್ನೂ ಸ್ಥಿರವಾಗಿ ನಿಂತಿದ್ದೇವೆ. ‘ಶಾಂತಿದೂತರೇ ಧನ್ಯರು ; ಏಕೆಂದರೆ ಅವರನ್ನು ಭಗವಂತನ ಪುತ್ರರೆಂದು ಕರೆಯಲಾಗುತ್ತದೆ’ (ಬೈಬಲ್​). ಉಳಿದುವೆಲ್ಲ ನೆಲಕ್ಕೆ ಕುಸಿಯುತ್ತವೆ. ಏಕೆಂದರೆ ಅವನ್ನೆಲ್ಲ ಕಟ್ಟಿರುವುದು ಮರಳ ಮೇಲೆ. ಅವು ಹೆಚ್ಚು ಕಾಲ ಬಾಳಲಾರವು.</p>
<p>“ಯಾವುದಕ್ಕೆ ಸ್ವಾರ್ಥವೇ ಆಧಾರವಾಗಿದೆಯೋ, ಯಾವುದಕ್ಕೆ ಸ್ಪರ್ಧೆಯೇ ಮೂಲಮಂತ್ರ ವಾಗಿದೆಯೋ, ಯಾವುದಕ್ಕೆ ಭೋಗವೇ ಪರಮಗುರಿಯಾಗಿದೆಯೋ ಅದೆಲ್ಲ ಇಂದಲ್ಲ ನಾಳೆ ಸಾಯಲೇಬೇಕು. ನೀವು ಬದುಕಿಕೊಳ್ಳಬೇಕಾದರೆ ಕ್ರಿಸ್ತನೆಡೆಗೆ ಹಿಂದಿರುಗಿ ; ಕ್ರಿಸ್ತನನ್ನೇ ಅನುಸರಿಸಿ . . . ನಿಮ್ಮದು ಭೋಗದ ಹೆಸರಿನಲ್ಲಿ ಪ್ರಚಾರ ಮಾಡಿದ ಧರ್ಮ–ಎಂತಹ ವಿಧಿಯ ಅಣಕವಿದು! ನೀವು ಬದುಕಬೇಕಾದರೆ ನಿಮ್ಮ ಧೋರಣೆಯನ್ನು ಸಂಪೂರ್ಣ ಬದಲಾಯಿಸಿಕೊಳ್ಳಿ ; ಭೋಗದ ಹೆಸರಿನಲ್ಲಿ ಧರ್ಮಪ್ರಚಾರ ಮಾಡುವುದನ್ನು ಬಿಟ್ಟು ತ್ಯಾಗದ ಹೆಸರಿನಲ್ಲಿ ಮಾಡಿ. ನಾನು ಈ ದೇಶದಲ್ಲಿ ಕಂಡಿರುವುದೆಲ್ಲ ಕೇವಲ ಆಷಾಢಭೂತಿತನ. ಈ ದೇಶ ಉಳಿಯಬೇಕೆಂದಿದ್ದರೆ ಅದು ಕ್ರಿಸ್ತನತ್ತ ತಿರುಗಲಿ. ನೀವು ಭೋಗವನ್ನೂ ಭಗವಂತನನ್ನೂ ಏಕಕಾಲಕ್ಕೆ ಆರಾಧಿಸಲಾರಿರಿ. ಈ ಭೋಗವಿಲಾಸಗಳೆಲ್ಲ ಕ್ರಿಸ್ತನಿಂದಲೇ ಬಂದದ್ದೆಂದು ತಿಳಿದುಕೊಂಡಿದ್ದೀರೋ ? ಕ್ರಿಸ್ತನಿದ್ದಿದ್ದರೆ ಇಂತಹ ಪಾಷಂಡವಾದವನ್ನು ತಿರಸ್ಕರಿಸಿಬಿಡುತ್ತಿದ್ದ. ಭೋಗಾರಾಧನೆಯ ಮೂಲಕ ಬರುವಂತಹ ಗೆಲುವೆಲ್ಲ ಕ್ಷಣಿಕ. ನಿತ್ಯದ ನೆಲೆ ಭಗವಂತ ಮಾತ್ರವೇ. ನಿಮಗೆ ನಿಮ್ಮ ಈ ಅತ್ಯದ್ಭುತ ಪ್ರಾಪಂಚಿಕ ಭೋಗವೈಭವಗಳನ್ನು ಕ್ರಿಸ್ತನ ಆದರ್ಶದೊಂದಿಗೆ ಅನುಭವಿಸಲು ಸಾಧ್ಯವಾದರೆ ಒಳ್ಳೆಯದೇ. ಆದರದು ಸಾಧ್ಯವಾಗದಿದ್ದರೆ, ಈ ಎಲ್ಲ ಪೊಳ್ಳುವ್ಯವಹಾರಗಳನ್ನು ಬಿಟ್ಟು ಕ್ರಿಸ್ತನೆಡೆಗೆ ಹಿಂದಿರುಗು ವುದು ಕ್ಷೇಮ. ಕ್ರಿಸ್ತನಿಲ್ಲದ ಅರಮನೆಗಳಲ್ಲಿ ವಾಸಿಸುವುದಕ್ಕಿಂತ ಕ್ರಿಸ್ತನಿರುವ ಗುಡಿಸಲುಗಳಲ್ಲಿ ಇರುವುದು ಒಳ್ಳೆಯದು.”</p>
<p>ಮತ್ತೊಂದು ಉಪನ್ಯಾಸದಲ್ಲಿ ಸ್ವಾಮೀಜಿ ಇನ್ನಷ್ಟು ಕಠಿಣವಾಗಿ ಹೇಳಿದರು, “ಎಲ್ಲಿದೆ ನಿಮ್ಮ ಕ್ರೈಸ್ತಧರ್ಮ ? ನಿಮ್ಮ ಈ ಸ್ವಾರ್ಥಪರ ಹೋರಾಟದಲ್ಲಿ, ನಿಮ್ಮ ಈ ನಿರಂತರ ವಿಧ್ವಂಸಕ ಪ್ರವೃತ್ತಿಯಲ್ಲಿ ಏಸುಕ್ರಿಸ್ತನಿಗೆ ಜಾಗ ಎಲ್ಲಿದೆ ? ನಿಜಕ್ಕೂ ಅವನೇನಾದರೂ ಇಲ್ಲಿದ್ದಿದ್ದರೆ ಒಂದು ಕ್ಷಣ ಕುಳಿತುಕೊಳ್ಳಲು ಒಂದೇ ಒಂದು ಕಲ್ಲು ಕೂಡ ಸಿಗುತ್ತಿರಲಿಲ್ಲ ಅವನಿಗೆ.”</p>
<p>ಇಂತಹ ಮಾತುಗಳಿಂದ ಕ್ರೈಸ್ತ ಸಮಾಜದ ಮೇಲೆ ಉಂಟಾದ ಪರಿಣಾಮವನ್ನು ಚೆನ್ನಾಗಿಯೇ ಊಹಿಸಿಕೊಳ್ಳಬಹುದು. ವೃತ್ತಪತ್ರಿಕೆಗಳು, ನಿಯತಕಾಲಿಕಗಳು, ಚರ್ಚುಗಳ ಸಭೆಗಳು– ಎಲ್ಲೆಲ್ಲೂ ವಿವೇಕಾನಂದರದೇ ವಿಚಾರ ! ಎಲ್ಲೆಲ್ಲೂ ಅವರ ಬಗ್ಗೆಯೇ ಚರ್ಚೆ ! ಅವರನ್ನು ಕೊಂಡಾಡುವವರು ಹಲವರು, ಹಿಡಿಶಾಪ ಹಾಕುವವರು ಕೆಲವರು. ಕ್ರೈಸ್ತ ಪ್ರಚಾರಕರಿಗಂತೂ ಸ್ವಾಮೀಜಿಯ ಮಾತುಗಳನ್ನು ಕೇಳಿ ಹೊಟ್ಟೆಯಲ್ಲಿ ಕಿಚ್ಚಿಟ್ಟಂತಾಯಿತು. ಜೊತೆಗೆ ಅವರ ಹೆಚ್ಚುತ್ತಿರುವ ಜನಪ್ರಿಯತೆಯನ್ನು ಕಂಡು ಮತ್ತಷ್ಟು ಸಂಕಟವಾಯಿತು. ಆದ್ದರಿಂದ ಈ ಧರ್ಮಾಧಿಕಾರಿಗಳೆಲ್ಲ ಜೊತೆಗೂಡಿ, ಸ್ವಾಮೀಜಿಯ ಕೀರ್ತಿಗೆ ಮಸಿಬಳಿಯುವ ಪ್ರಯತ್ನದಲ್ಲಿ ತೊಡಗಿದರು. ಏನಾದರೂ ಮಾಡಿ ಅವರ ಹುಟ್ಟಡಗಿಸಬೇಕೆಂದು ನಿರ್ಧರಿಸಿದರು. ತಮ್ಮದೇ ಆದ ಹಾಗೂ ತಮಗೆ ಬೆಂಬಲವಾದ ವೃತ್ತಪತ್ರಿಕೆಗಳಲ್ಲಿ ಅವರನ್ನೂ ಅವರ ಭಾಷಣಗಳನ್ನೂ ನಾನಾ ವಿಧವಾಗಿ ಜರೆದರು. ಅವರಿಗೆ ಅಪಮಾನವುಂಟುಮಾಡಲು ತಮ್ಮಿಂದಾದದ್ದನ್ನೆಲ್ಲ ಮಾಡಿದರು. ಈ ದಿಸೆಯಲ್ಲಿ ಆ ಧರ್ಮಪ್ರಚಾರಕರು ಎಲ್ಲಿಯವರೆಗೆ ಹೋದರೆಂದರೆ, ನವಯುವತಿಯರನ್ನು ಸ್ವಾಮೀಜಿಯ ಮುಂದೆ ಬಿಟ್ಟು ಅವರನ್ನು ಪ್ರಲೋಭನೆಗೊಳಿಸಲೂ ಪ್ರಯತ್ನಿಸಿದರು ! ಈ ಪ್ರಯತ್ನದಲ್ಲಿ ಯಶಸ್ವಿಗಳಾದರೆ, ಈ ಯುವತಿಯರಿಗೆ ಧಾರಾಳವಾದ ಸಂಭಾವನೆಯ ಭರವಸೆ ಯನ್ನು ನೀಡಲಾಗಿತ್ತು. ಯಾವೊಬ್ಬ ಸಭ್ಯವ್ಯಕ್ತಿಗೇ ಆಗಲಿ, ಸ್ತ್ರೀಯೊಂದಿಗೆ ಅನೈತಿಕ ಸಂಪರ್ಕ ವಾಗಿಬಿಟ್ಟರೆ, ಅವನ ಕೀರ್ತಿಶರೀರ ನಾಶವಾಗಲು ಅದಕ್ಕಿಂತ ಹೆಚ್ಚೇನೂ ಬೇಕಾಗಿಲ್ಲ. ಅದರಲ್ಲೂ ಆ ವ್ಯಕ್ತಿ ಸಂನ್ಯಾಸಿಯಾಗಿದ್ದರಂತೂ ಅವನ ಕತೆ ಮುಗಿದಂತೆಯೇ. ಆದ್ದರಿಂದ ಕ್ರೈಸ್ತಧರ್ಮ ಪ್ರಚಾರಕರು ಅಂತಹ ಹೀನ ಉಪಾಯವನ್ನು ಹೂಡಿದ್ದು. ಆ ಯುವತಿಯರು ಸ್ವಾಮೀಜಿಯನ್ನು ಪ್ರಲೋಭನೆಗೊಳಿಸಿ ಕೆಳಗೆಳೆಯಲು ಸಾಕಷ್ಟು ಪ್ರಯತ್ನ ಮಾಡಿದರು. ಆದರೆ ಅದಲ್ಲಿ ಅವರು ವಿಫಲರಾದರೆಂದು ಹೇಳಬೇಕಾಗಿಯೇ ಇಲ್ಲ. ಸ್ವಾಮೀಜಿಯ ಶಿಶುಸಹಜ ಸರಳತೆ-ಪಾವಿತ್ರ್ಯ ಗಳನ್ನು ಮನಗಂಡ ಆ ಯುವತಿಯರೇ ನಾಚಿ ಹಿಂಜರಿದರು.</p>
<p>ಕೆಲವೊಮ್ಮೆ ಸ್ವಾಮೀಜಿಯ ಆತಿಥೇಯರಾಗಿದ್ದವರಿಗೆ ಹಾಗೂ ಅವರನ್ನು ತಮ್ಮ ಮನೆಗೆ ಆಹ್ವಾನಿಸುತ್ತಿದ್ದವರಿಗೆ ಅನಾಮಧೇಯ ಪತ್ರಗಳು ಬರುತ್ತಿದ್ದುವು. ವಿವೇಕಾನಂದರನ್ನು ಸ್ತ್ರೀ ಲೋಲನೆಂದೂ ಗೋಮುಖವ್ಯಾಘ್ರನೆಂದೂ ಬಣ್ಣಿಸಿ ಈ ‘ಹಿತೈಷಿ’ಗಳು, ಅವರ ಬಗ್ಗೆ ‘ಸ್ವಲ್ಪ ಎಚ್ಚರಿಕೆ’ ವಹಿಸುವಂತೆ ಸಲಹೆ ನೀಡುತ್ತಿದ್ದರು. ಸ್ವಾಮೀಜಯನ್ನು ಚೆನ್ನಾಗಿ ಅರ್ಥಮಾಡಿ ಕೊಂಡಂತಹ ಅವರ ಸ್ನೇಹಿತರಿಗೂ ಶಿಷ್ಯರಿಗೂ, ಈ ಪ್ರಯತ್ನಗಳನ್ನು ಕಂಡು ಅದೆಷ್ಟು ಯಾತನೆಯಾಗುತ್ತಿತ್ತೋ ! ಆದರೆ ಇನ್ನು ಕೆಲವರ ಮೇಲೆ ಈ ಪತ್ರಗಳು ಉದ್ದೇಶಿತ ಪರಿಣಾಮ ವನ್ನು ಬೀರಿದ್ದೂ ಉಂಟು. ಅಂತಹವರು ಸ್ವಾಮೀಜಿಯನ್ನು ಈಗಾಗಲೇ ಆಹ್ವಾನಿಸಿದ್ದರೆ, ಅವರು ಬರುವ ವೇಳೆಗೆ ಮನೆಗೆ ಬೀಗ ಹಾಕಿಕೊಂಡು ಮಾಯವಾಗುತ್ತಿದ್ದರು ! ಆದರೆ ಕೆಲಕಾಲದಲ್ಲೇ ಇವರಿಗೂ ನಿಜಸಂಗತಿಯ ಅರಿವಾಗುತ್ತಿತ್ತು. ತಕ್ಷಣ ಬಂದು ಸ್ವಾಮೀಜಿಯ ಕ್ಷಮೆ ಯಾಚಿಸು ತ್ತಿದ್ದರು ; ಮೊದಲಿಗಿಂತ ಹೆಚ್ಚು ಆತ್ಮೀಯರಾಗುತ್ತಿದ್ದರು.</p>
<p>ಏನೇ ಆದರೂ ಸ್ವಾಮೀಜಿಯ ವಿರುದ್ಧ ಅಪಪ್ರಚಾರ ಮಾಡುತ್ತಿದ್ದ ಕ್ರೈಸ್ತ ಮಿಷನರಿಗಳಿಗೆ ಅನೇಕ ಅನುಕೂಲತೆಗಳಿದ್ದುವು. ಈಗಾಗಲೇ ಈ ಮಿಷನರಿಗಳು ಜನರಲ್ಲಿ ಭಾರತದ ಕುರಿತಾಗಿ ಮೂಡಿಸಿದ್ದ ಪೂರ್ವಾಗ್ರಹವನ್ನು ಹೋಗಲಾಡಿಸುವುದು ಸ್ವಾಮೀಜಿಗೆ ಅಷ್ಟೇನೂ ಸುಲಭವಾಗಿರ ಲಿಲ್ಲ. ಅಲ್ಲದೆ ಸ್ವಾಮೀಜಿ ಒಬ್ಬಂಟಿಗರು. ಅವರನ್ನು ಬೆಂಬಲಿಸಿ ನಿಂತವರ ಸಂಖ್ಯೆ ಬಹಳಷ್ಟು ಕಡಿಮೆಯೇ. ಅದರಲ್ಲೂ ಶ್ರೀಮತಿ ಬ್ಯಾಗ್​ಲೀಯವರಂತಹ ಪ್ರಭಾವಶಾಲಿ ವ್ಯಕ್ತಿಗಳು ಇನ್ನೂ ಕಡಿಮೆ. ಅವರು ಯಾವ ಭಾರತವನ್ನು ಎತ್ತಿ ಹಿಡಿಯಲು ತಮ್ಮ ರಕ್ತ ಬಸಿಯುತ್ತಿದ್ದರೋ ಆ ದೇಶದ ಜನಗಳೇ ಇನ್ನೂ ಒಟ್ಟಾಗಿ ನಿಂತು ಅವರಿಗೆ ತಮ್ಮ ಅಭಿನಂದನೆಯನ್ನೂ ಕೃತಜ್ಞತೆಯನ್ನೂ ಸಲ್ಲಿಸಿರಲಿಲ್ಲ. ಆದ್ದರಿಂದ ಅಂದಿನ ಅವರ ಅಸಹಾಯಕ ಪರಿಸ್ಥಿತಿಯು, ಅವರಿಗೆ ಹಾನಿಯುಂಟು ಮಾಡಬೇಕೆನ್ನುವವರಿಗೆ ಅನುಕೂಲವಾಗಿತ್ತು. ಆದರೆ ಇಷ್ಟೆಲ್ಲ ಕಷ್ಟತೊಂದರೆಗಳ ನಡುವೆಯೂ ಸ್ವಾಮೀಜಿ, ಶ್ರೀರಾಮಕೃಷ್ಣರ ಮೇಲೆ ಭಾರ ಹಾಕಿ ಶಾಂತರಾಗಿದ್ದು ಮನಸ್ಸಿನ ಸಮತೋಲವನ್ನು ಕಾಪಾಡಿಕೊಂಡರು. ಅಲ್ಲದೆ ಅಮೆರಿಕದಲ್ಲಿ ತಮ್ಮನ್ನು ಆದರಿಸುವ ಉದಾರ ಬುದ್ಧಿಯ ಪಾದ್ರಿ ಗಳೂ ಇತರ ಗಣ್ಯಕ್ರೈಸ್ತರೂ ಇದ್ದಾರೆಂಬುದನ್ನು ನೆನೆಸಿಕೊಂಡು ತಮಗೆ ತಾವೇ ಸಮಾಧಾನ ತಂದುಕೊಂಡರು. ಅಲ್ಲದೆ ಎಷ್ಟೋ ಜನ ಅವರ ಕಾರ್ಯೋದ್ದೇಶವನ್ನು ಸ್ವೀಕರಿಸಿ, ಸಮರ್ಥಿಸಿ, ಅವರ ಅನುಯಾಯಿಗಳಾದರು. ಇವೆಲ್ಲಕ್ಕಿಂತ ಹೆಚ್ಚಾಗಿ, ತಮ್ಮ ಸಂದೇಶವು ಪ್ರಸಾರವಾಗಬೇಕೆಂ ಬುದು ಭಗವಂತನ ಇಚ್ಛೆಯೇ ಹೌದಾದಲ್ಲಿ, ಈ ಜಗತ್ತಿನ ಯಾವುದೇ ಶಕ್ತಿಯೂ ಅದನ್ನೆದುರಿಸಿ ನಿಲ್ಲಲಾರದು ಎನ್ನುವುದು ಅವರಿಗೆ ದೃಢವಾಗಿತ್ತು.</p>
<p>ಮನಸ್ಸು ಮಾಡಿದ್ದರೆ ಸ್ವಾಮೀಜಿ, ತಮ್ಮ ವಿರುದ್ಧ ನಡೆಯುತ್ತಿದ್ದ ಅಪಪ್ರಚಾರವನ್ನು ಎದುರಿಸಿ ನಿಲ್ಲಬಹುದಾಗಿತ್ತು. ಅದರಲ್ಲವರು ಬಹುಮಟ್ಟಿಗೆ ಯಶಸ್ವಿಗಳಾಗುತ್ತಿದ್ದರೆಂದೂ ಹೇಳಬಹುದು. ಆದರೆ ಅವರು ಹಾಗೆ ಮಾಡಲಿಲ್ಲ. ಅವರ ಅನೇಕ ವಿಶ್ವಾಸಿಗಳು ಈ ಆಪಾದನೆಗಳಿಗೆಲ್ಲ ತಕ್ಕ ಉತ್ತರ ನೀಡಿ, ಆ ದುಷ್ಟರ ಬಾಯಿ ಮುಚ್ಚಿಸುವಂತೆ ಅವರನ್ನು ಕೇಳಿಕೊಂಡರು. ಆದರೆ ಸ್ವಾಮೀಜಿ, “ನಾನೊಬ್ಬ ಸಂನ್ಯಾಸಿ ; ನಾನೆಂದಿಗೂ ಪ್ರತಿ ಆಕ್ರಮಣ ಮಾಡಲಾರೆ. ಹಾಗೆ ಮಾಡುವುದು ಸಂನ್ಯಾಸಧರ್ಮಕ್ಕೆ ವಿರುದ್ಧ. ಸತ್ಯವು ತನ್ನ ದಾರಿಯನ್ನು ಕಂಡುಕೊಳ್ಳುತ್ತದೆ. ನನ್ನನ್ನು ನಂಬಿ ; ಸತ್ಯವೇ ಗೆಲ್ಲುತ್ತದೆ” ಎಂದುತ್ತರಿಸಿದರು. ಕೆಲವೊಮ್ಮೆ ಯಾರಾದರೂ ಬಂದು ಸ್ವಾಮೀಜಿಯ ವಿರುದ್ಧ ಹೊಸದಾಗಿ ಹುಟ್ಟಿಕೊಂಡ ಅಪವಾದಗಳ ಬಗ್ಗೆ ತಿಳಿಸಿದರೆ, ಅದಕ್ಕೆ ಅವರ ಉತ್ತರ ಒಂದೇ–ಮೌನ ಪ್ರಾರ್ಥನೆ.</p>
<p>ತಮ್ಮ ಮೇಲೆ ವೈಯಕ್ತಿಕವಾಗಿ ನಡೆಯುತ್ತಿದ್ದ ಅಪಪ್ರಚಾರಗಳಿಗೆ ಸ್ವಾಮೀಜಿ ಉತ್ತರಿಸಲು ನಿರಾಕರಿಸುತ್ತಿದ್ದರೂ ತಮ್ಮ ತಾಯ್ನಾಡಿನ ಪರವಾಗಿ ಮಾತ್ರ ತಮ್ಮದೇ ಆದ ರೀತಿಯಲ್ಲಿ ಕೆಚ್ಚೆದೆಯ ಹೋರಾಟವನ್ನು ಮುಂದುವರಿಸಿದರು. ತಮ್ಮ ಮಾತೃಭೂಮಿಯ ಮೇಲಿನ, ತಮ್ಮ ಸ್ವಜನ-ಸ್ವಧರ್ಮಗಳ ಮೇಲಿನ ಅಪವಾದಗಳನ್ನು ಕಳೆದು, ಕಳಂಕರಹಿತ ಗರಿಮೆಯಲ್ಲಿ ಅದರ ಮಹಿಮೆಯನ್ನು ಎತ್ತಿಹಿಡಿಯಲು ಅವರು ಸದಾ ಕಂಕಣಬದ್ಧರಾಗಿದ್ದರು. ಭಾರತದ ಧಾರ್ಮಿಕ ಹಾಗೂ ಸಾಮಾಜಿಕ ಸಂಪ್ರಾಯಗಳಿಗೆ ಸಂಬಂಧಿಸಿದಂತೆ ವಸ್ತುಸ್ಥಿತಿಯನ್ನು ಜನರಿಗೆ ಮನಗಾಣಿ ಸಲು ಡೆಟ್ರಾಯ್ಟ್​ನಲ್ಲೂ ಇನ್ನಿತರ ಸ್ಥಳಗಳಲ್ಲೂ ತಮ್ಮ ಉಪನ್ಯಾಸಗಳನ್ನು ಮುಂದುವರಿಸಿದರು. ಈ ಉಪನ್ಯಾಸಗಳಿಂದ ಬಹುಪಾಲು ಅಮೆರಿಕನ್ನರಿಗೆ ಮೊಟ್ಟಮೊದಲ ಬಾರಿಗೆ ಹಿಂದೂಧರ್ಮದ ಶ್ರೇಷ್ಠ ಸಂಸ್ಕೃತಿಯ ಹಾಗೂ ಅದರ ಉನ್ನತ ಸತ್ಯಗಳ ಪರಿಚಯವಾಯಿತು. ಅಳಸಿಂಗ ಪೆರುಮಾಳ್​ಗೆ ಬರೆದ ಒಂದು ಪತ್ರದಲ್ಲಿ ಸ್ವಾಮೀಜಿ ಹೇಳುತ್ತಾರೆ, “ತನ್ನ ತಾಯ್ನಾಡನ್ನು ರಕ್ಷಿಸುವ ಸಾಹಸ ಮಾಡಿದ ಒಬ್ಬ ವ್ಯಕ್ತಿಯೆಂದರೆ ನಾನೇ. ನಾನವರಿಗೆ ಎಂತಹ ವಿಚಾರಗಳನ್ನು ನೀಡಿದ್ದೇ ನೆಂದರೆ, ಒಬ್ಬ ಹಿಂದುವಿನಿಂದ ಅವರೆಂದೂ ಅಂತಹದನ್ನು ನಿರೀಕ್ಷಿಸಿರಲಿಲ್ಲ.” ನಿಜಕ್ಕೂ ಸ್ವಯಂ ಸ್ವಾಮೀಜಿಯ ವ್ಯಕ್ತಿತ್ವವೇ ಅಲ್ಲಿಯವರಿಗೊಂದು ಹೊಸ ಅನುಭವ. ಅವರು ವೇದಿಕೆಯಿ ಮೇಲೆ ಬಂದು ನಿಂತರೆ ಸಾಕು, ‘ನಾವು ಶತಮಾನಗಳಿಂದಲೂ ನಮ್ಮ ಪಾದ್ರಿಗಳ ಬಾಯಲ್ಲಿ ಯಾವ ಅನಾಗರಿಕ ಕಾಡುಜನರ ಬಗ್ಗೆ ಕೇಳಿದ್ದೆವೋ, ನಮ್ಮ ಶಾಲಾ ಪುಸ್ತಕಗಳಲ್ಲಿ ಓದಿದ್ದೆವೋ, ಆ ಭಾರತದಿಂದ ಬಂದವನೆ ಈತ !’ ಎಂದು ಸಭಿಕರು ದಂಗಾಗುತ್ತಿದ್ದರು. ಅಲೌಕಿಕವಾದ ಶಕ್ತಿ ಯೊಂದು ಅವರ ಮಾತು, ನೋಟ, ನಡೆ ನುಡಿಗಳ ಮೂಲಕ ಉಕ್ಕಿ ಹರಿದು, ತಮ್ಮ ಮುಂದಿರುವವನು ಕೇವಲ ವ್ಯಕ್ತಿಯಲ್ಲ, ಶಕ್ತಿ ಎಂಬುದನ್ನು ಸಭಿಕರಿಗೆ ಅನುಭವ ಮಾಡಿ ಕೊಡುತ್ತಿತ್ತು. ಮತ್ತೊಂದು ಪತ್ರದಲ್ಲಿ ಸ್ವಾಮೀಜಿ ಬರೆಯುತ್ತಾರೆ, “ನನ್ನ ಹಿಂದಿರುವ ಶಕ್ತಿ ವಿವೇಕಾನಂದನದಲ್ಲ, ಭಗವಂತನದು.”</p>
<p>ಸ್ವಾಮೀಜಿ ತಮ್ಮ ತಾಯ್ನಾಡಿನ ಅತ್ಯುಜ್ವಲ ಪ್ರತಿನಿಧಿಯಾಗಿದ್ದರೆಂಬುದರಲ್ಲಿ ಸಂದೇಹವಿಲ್ಲ. ಆದರೆ ಸಹಸ್ರಾರು ಅಮೆರಿಕನ್ನರ ಪಾಲಿಗೆ ಅವರು ಅಷ್ಟು ಮಾತ್ರವೇ ಆಗಿರದೆ, ದಿವ್ಯಸತ್ಯವನ್ನು ಹೊತ್ತು ತಂದ ಪ್ರವಾದಿಯಾಗಿದ್ದರು. ಜನರ ದೈನಂದಿನ ಜೀವನದ ನೀರಸತೆಯನ್ನು ಮುರಿದು, ಅವರನ್ನು ಉನ್ನತ ಜೀವನದೆಡೆಗೆ, ಸಾರ್ಥಕ ಜೀವನದೆಡೆಗೆ ತಿರುಗಿಸಿದ ಉದ್ಧಾರಕರಾಗಿದ್ದರು ಸ್ವಾಮೀಜಿ. ಅನೇಕ ವರ್ಷಗಳಿಂದಲೂ ಲೆಕ್ಕವಿಲ್ಲದಷ್ಟು ಭಾಷಣಕಾರರ ಭಾಷಣಗಳನ್ನು ಅಮೆರಿಕದ ಜನ ಕೇಳಿದ್ದರು. ಅನೇಕಾನೇಕ ನೂತನ ಮತಪಂಥಗಳ ನಾಯಕರ ಉಪನ್ಯಾಸಗಳನ್ನು ಕೇಳಿಕೇಳಿ ದಣಿದಿದ್ದರು. ಇದರಿಂದ ಅವರ ಆತ್ಮದ ಹಸಿವು-ಅತೃಪ್ತಿಗಳು ಇನ್ನಷ್ಟು ಹೆಚ್ಚೇ ಆಗಿದ್ದುವು. ಮತ್ತು ಇದರಿಂದಾಗಿ ಸ್ವಾಮೀಜಿಯ ಸಂದೇಶದ ಬೀಜಗಳು ಬಿದ್ದು ಮೊಳೆಯಲು ನೆಲ ಹದವಾದಂತಿತ್ತು. ಇಂತಹ ಜನ ಅವರ ಭಾಷಣಗಳನ್ನು ಕೇಳಿ ತಮ್ಮ ಹಸಿವನ್ನು ಹಿಂಗಿಸಿ ಕೊಂಡರು. ಬಹುಕಾಲದಿಂದ ಸತ್ಯದ ಮಾರ್ಗವನ್ನು ಅರಸಿ ಅರಸಿ ಬಳಲಿ ಬೆಂಡಾಗಿದ್ದ ಜನ ಈಗ ಸ್ವಾಮೀಜಿಯ ಸಾನ್ನಿಧ್ಯದಲ್ಲಿ ಸತ್ಯದ ಬಾಗಿಲು ತಾನಾಗಿಯೇ ತೆರೆದುಕೊಳ್ಳುತ್ತಿರುವುದನ್ನು ಕಂಡರು. ಸ್ವಾಮೀಜಿಯೊಂದಿಗೆ ಆತ್ಮೀಯ ಸಂಪರ್ಕಕ್ಕೆ ಬಂದವರು ಅವರಲ್ಲಿ ಇನ್ನೂ ಹೆಚ್ಚಿನ ಶಕ್ತಿಯನ್ನು ಸ್ಪರ್ಶಿಸಿದರು.</p>
<p>ಸ್ವಾಮೀಜಿ ಡೆಟ್ರಾಯ್ಟ್​ಗೆ ನೀಡಿದ ಈ ಪ್ರಥಮ ಭೇಟಿಯ ಕುರಿತಾಗಿ ಮುಂದೆ ಅವರ ಅತ್ಯಂತ ಆಪ್ತಶಿಷ್ಯೆಯರಲ್ಲೊಬ್ಬಳಾದ ಶ್ರೀಮತಿ ಮೇರಿ ಸಿ. ಫಂಕೆ ಎಂಬವಳು ಬರೆಯುತ್ತಾಳೆ :</p>
<p>“೧೮೯೪ನೇ ಇಸವಿಯ ಫೆಬ್ರುವರಿ ೧೪ನೇ ದಿನ ನನ್ನ ಜೀವನದಲ್ಲಿ ಅವಿಸ್ಮರಣೀಯವಾಗಿ ಉಳಿದಿರುವ ಪವಿತ್ರದಿನ, ಪುಣ್ಯದಿನ. ಏಕೆಂದರೆ ಮಹಾತ್ಮರೂ ಆಧ್ಯಾತ್ಮಿಕತೆಯ ಮಹಾಶಿಖರ ದಂಥವರೂ ಆದ ವಿವೇಕಾನಂದರನ್ನು ನಾನು ಮೊದಲ ಬಾರಿ ನೋಡಿದ್ದು, ಅವರ ಮಾತುಗಳನ್ನು ಮೊದಲಬಾರಿ ಕೇಳಿದ್ದು ಅಂದೇ. ಅದಾದ ಎರಡು ವರ್ಷಗಳ ಅನಂತರ ಅವರು ನನ್ನನ್ನು ಶಿಷ್ಯಳನ್ನಾಗಿ ಸ್ವೀಕರಿಸಿದರು. ಇದು ನನ್ನ ಪಾಲಿನ ಅತ್ಯಂತ ಆನಂದದ ಹಾಗೂ ಅಚ್ಚರಿಯ ವಿಷಯ.</p>
<p>“ಆ ಸಮಯದಲ್ಲಿ ಅವರು ಅಮೆರಿಕದ ದೊಡ್ಡದೊಡ್ಡ ನಗರಗಳಲ್ಲಿ ಉಪನ್ಯಾಸ ಮಾಡು ತ್ತಿದ್ದರು. ಮೇಲೆ ಹೇಳಿದ ದಿನ ಅವರು ಡೆಟ್ರಾಯ್ಟ್​ನ ಯೂನಿಟೇರಿಯನ್ ಚರ್ಚಿನಲ್ಲಿ ತಮ್ಮ ಉಪನ್ಯಾಸಮಾಲೆಯ ಮೊದಲ ಉಪನ್ಯಾಸವನ್ನು ನೀಡಿದರು. ವಿಶಾಲವಾದ ಆ ಕಟ್ಟಡವು ಅಕ್ಷರಶಃ ಜನರಿಂದ ತುಂಬಿಹೋಗಿತ್ತು. ಸ್ವಾಮೀಜಿ ಬರುತ್ತಿದ್ದಂತೆಯೇ ಅವರನ್ನು ಹರ್ಷೋದ್ಗಾರಗ ಳೊಂದಿಗೆ ಸ್ವಾಗತಿಸಲಾಯಿತು. ಅವರು ವೇದಿಕೆಯ ಬಳಿಗೆ ಬಂದ ದೃಶ್ಯ ಇನ್ನೂ ನನ್ನ ಕಣ್ಣಿಗೆ ಕಟ್ಟಿದಂತಿದೆ. ಅವರದು ರಾಜಠೀವಿ, ಆಜಾನುಬಾಹು ವ್ಯಕ್ತಿತ್ವ, ಚೈತನ್ಯಪೂರ್ಣ ನಿಲವು, ಕಣ್ಸೆಳೆ ಯುವ ಭಂಗಿ ; ಅವರ ಕಂಠವೋ ಅದ್ಭುತ-ಸಂಗೀತಮಯ–ಹಾರ್ಪ್ ವಾದ್ಯದ ತಂತಿಯನ್ನು ಮೀಟಿದಂತೆ ಗಂಭೀರ ಸ್ಪಂದನವನ್ನು ಹೊರಸೂಸುತ್ತ ಎಲ್ಲೆಲ್ಲೂ ಅನುರಣಿತವಾಗುತ್ತಿತ್ತು. ಎಲ್ಲೆಲ್ಲೂ ನೀರವತೆ ಮುಟ್ಟಿ ಅನುಭವಿಸಬಹುದೇನೋ ಎಂಬಂತೆ ತುಂಬಿತ್ತು. ಇಡೀ ಸಭೆ ಒಬ್ಬನೇ ವ್ಯಕ್ತಿಯಂತೆ ಉಸಿರಾಡುತ್ತಿತ್ತು.</p>
<p>“ಇಲ್ಲಿ ಸ್ವಾಮೀಜಿ ಅನೇಕ ಸಾರ್ವಜನಿಕ ಉಪನ್ಯಾಸಗಳನ್ನು ನೀಡಿದರು. ಅವರು ತಮ್ಮ ಸಭಿಕರನ್ನು ಬಲವಾಗಿ ಆಕರ್ಷಿಸಿಬಿಟ್ಟಿದ್ದರು. ಏಕೆಂದರೆ ಅವರದು ಒಮ್ಮೆ ಹಿಡಿದರೆ ಬಿಡುವ ಕೈಯಲ್ಲ. ಅವರು ಅಧಿಕಾರವಾಣಿಯಿಂದ ಮಾತನಾಡಿದರು. ಅವರ ವಾದವು ಅತ್ಯಂತ ತರ್ಕ ಬದ್ಧವಾಗಿದ್ದು, ಕೇಳಿದವರಿಗೆ ಅಹುದಹುದೆನ್ನಿಸುತ್ತಿತ್ತು. ಅಲ್ಲದೆ ಅವರು ತಮ್ಮ ಅತ್ಯುತ್ತಮ ವಾಗ್ಮಿತೆಯಿಂದ ಮಾತನಾಡುತ್ತಿದ್ದರೂ, ತಾವು ಹೇಳಬೇಕೆಂದಿದ್ದ ಮುಖ್ಯ ವಿಷಯವನ್ನು ಮರೆ ಯುತ್ತಿರಲಿಲ್ಲ.’</p>
<p>ಇಲ್ಲಿಯವರೆಗೂ ಸ್ವಾಮೀಜಿ ಉಪನ್ಯಾಸಗಳನ್ನು ನೀಡುತ್ತಿದ್ದುದು ಸ್ಲೇಟನ್ ಎಂಬಾತನ ಉಪನ್ಯಾಸಸಂಸ್ಥೆಯ ಆಶ್ರಯದಲ್ಲಿ. ಈ ಸಂಸ್ಥೆಯೊಂದಿಗೆ ಅವರು ಮೂರು ವರ್ಷಗಳಿಗೆ ಒಪ್ಪಂದವೊಂದಕ್ಕೆ ಸಹಿ ಹಾಕಿದ್ದರು. ಅಮೆರಿಕದ ಜನರಿಗೆ ಹಿಂದೂ ಧರ್ಮದ ಉನ್ನತ ವಿಚಾರ ಗಳನ್ನು ಬೋಧಿಸುವುದರೊಂದಿಗೆ, ಭಾರತದ ಬಡಜನತೆಗಾಗಿ ಸಾಧ್ಯವಾದಷ್ಟು ಹಣಸಂಪಾದನೆ ಮಾಡುವುದೂ ಅವರ ಉದ್ದೇಶವಾಗಿದ್ದುದರಿಂದ, ಅವರು ತಮ್ಮ ದೇಹಶ್ರಮವನ್ನೂ ಲೆಕ್ಕಿಸದೆ ದುಡಿಯುತ್ತಿದ್ದರು. ಆದರೆ ಈ ಸಂಸ್ಥೆಯೊಂದಿಗೆ ಅವರು ಕರಾರು ಮಾಡಿಕೊಂಡು ಒಂದು ದೊಡ್ಡತಪ್ಪು ಮಾಡಿದ್ದರು. ಏಕೆಂದರೆ ಆ ಕರಾರನ್ನು ಉಪನ್ಯಾಸ ಸಂಸ್ಥೆಯವರು ದುರುಪಯೋಗ ಪಡಿಸಿಕೊಂಡು, ಸ್ವಾಮೀಜಿಯಿಂದ ಹಣವನ್ನು ಬೇಕೆಂಬಂತೆ ಸೆಳೆಯಲು ಅವಕಾಶವಿತ್ತು. ಪ್ರಾಪಂಚಿಕ ವಿಚಾರಗಳಲ್ಲಿ ತುಂಬ ಮುಗ್ಧರಾದ ಸ್ವಾಮೀಜಿಗೆ ಇವೆಲ್ಲ ಗೊತ್ತಿರಲಿಲ್ಲ. ಆದರೆ ಅವರ ಸ್ನೇಹಿತರು-ಶಿಷ್ಯರು ಯಾರೂ ಅವರಿಗೆ ಈ ಬಗ್ಗೆ ತಿಳಿಸಿರದಿದ್ದುದು ಆಶ್ಚರ್ಯವೇ ಸರಿ. ಅಥವಾ ಇತರರಿಗೂ ಈ ಕರಾರಿನ ಹಿಂದಿನ ಮೋಸ ತಿಳಿಯಲಿಲ್ಲವೆಂದರೆ ಅದೂ ಒಂದು ಆಶ್ಚರ್ಯ ! ಕರಾರು ಪತ್ರಕ್ಕೇನೋ ಸ್ವಾಮೀಜಿ ಸಹಿ ಹಾಕಿಬಿಟ್ಟರು. ಅದರಂತಯೇ ಆ ಸಂಸ್ಥೆ ಸ್ವಾಮೀಜಿಗೆ ಮೋಸಮಾಡಲು ಪ್ರಾರಂಭಿಸಿತು. ಮೊದಮೊದಲಿಗೆ ಸಂಸ್ಥೆಯವರು ಒಂದು ಉಪನ್ಯಾಸಕ್ಕೆ ೯ಂಂ ಡಾಲರ್​ವರೆಗೂ ಕೊಟ್ಟಿದ್ದರು. ಇದು ಅವರಲ್ಲಿ ನಂಬಿಕೆ ಹುಟ್ಟಿಸಲು ಮಾತ್ರ. ಆದರೆ ಬರಬರುತ್ತ ಈ ಸಂಭಾವನೆಯನ್ನು ಕಡಿಮೆ ಮಾಡುತ್ತ ಬಂದರು. ಕಡೆಗೊಮ್ಮೆ ಒಂದು ದಿನ ಸುಮಾರು ೨೫ಂಂ ಡಾಲರ್ ಸಂಗ್ರಹವಾದರೆ, ಸ್ವಾಮೀಜಿಗೆ ಆ ಸಂಸ್ಥೆ ಕೊಟ್ಟಿದ್ದು ಕೇವಲ ೨ಂಂ ಡಾಲರ್ ! ಕ್ರಮೇಣ ಇವರು ಮಾಡುತ್ತಿರುವ ಅನ್ಯಾಯ ಎಷ್ಟು ಸ್ಪಷ್ಟವಾಯಿತೆಂದರೆ, ಪ್ರಾಪಂಚಿಕ ವ್ಯವಹಾರದ ಅರಿವೇ ಇಲ್ಲದ ಸ್ವಾಮೀಜಿಗೂ ಅದು ಅರ್ಥವಾಯಿತು. ಅವರು ಡೆಟ್ರಾಯ್ಟ್​ನಿಂದ ಶ್ರೀಮತಿ ಬೆಲ್ ಹೇಲ್​ರಿಗೆ ಬರೆದರು :</p>
<p>“ನನಗೆ ಈ ಸ್ಲೇಟನ್ ಸಂಸ್ಥೆಯ ವ್ಯವಹಾರವನ್ನು ಕಂಡು ಜುಗುಪ್ಸೆಯಾಗಿ ಬಿಟ್ಟಿದೆ. ನಾನು ಈ ಸಂಸ್ಥೆಯನ್ನು ಸೇರಿದಾಗಿನಿಂದ ಕಳೆದುಕೊಂಡದ್ದು ಕನಿಷ್ಠ ಪಕ್ಷ ೫ಂಂಂ ಡಾಲರ್ ಆದರೂ ಆಗಿರಬಹುದು. ಇದರಿಂದ ಬಿಡಿಸಿಕೊಳ್ಳಲು ನಾನು ತೀವ್ರವಾಗಿ ಪ್ರಯತ್ನಿಸುತ್ತಿದ್ದೇನೆ. ನಾನೀಗ ಖಾಸಗಿಯಾಗಿ ಕೆಲವು ಭಾಷಣ ಮಾಡಬೇಕೆಂದಿದ್ದೇನೆ. ಬಳಿಕ ಓಹಿಯೋಗೆ ಹೋಗಿ ಅಲ್ಲಿಂದ ಶಿಕಾಗೋಗೆ ಹಿಂದಿರುಗುತ್ತೇನೆ. ಪ್ರೆಸಿಡೆಂಟ್ ಪಾಮರ್​ರವರು ನನ್ನನ್ನು ಈ ಸ್ಲೇಟನ್ ಸುಳ್ಳು ಗಾರನ ಕೈಯಿಂದ ಬಿಡಿಸಲು ಶಿಕಾಗೋಗೆ ಹೋಗಿದ್ದಾರೆ. ಇಲ್ಲಿನ ಹಲವಾರು ನ್ಯಾಯಾಧೀಶರು ನಮ್ಮ ಕರಾರು ಪತ್ರವನ್ನು ನೋಡಿದ್ದಾರೆ. ಈ ಕರಾರು ಒಂದು ನಾಚಿಕೆಗೇಡಿನ ಮೋಸ, ಅದನ್ನು ಯಾವಾಗ ಬೇಕಾದರೂ ಮುರಿದುಹಾಕಬಹುದು ಎಂದು ಅವರು ಹೇಳಿದ್ದಾರೆ. ಆದರೆ ನಾನೊಬ್ಬ ಸಾಧು–ನಾನು ಆತ್ಮರಕ್ಷಣೆ ಮಾಡಿಕೊಳ್ಳಲಾರೆ. ಆದ್ದರಿಂದ ಇವೆಲ್ಲವನ್ನೂ ಕಿತ್ತೆಸೆದು ಭಾರತಕ್ಕೆ ಹಿಂದಿರುಗುವ ಮನಸ್ಸಾಗುತ್ತದೆ.”</p>
<p>ಆದರೆ ಕೆಲದಿನಗಳಲ್ಲೇ ಶ್ರೀ ಪಾಮರ್​ರವರ ಸಹಾಯದಿಂದಾಗಿ ಕರಾರು ಮುರಿದುಬಿತ್ತು. ಹೀಗೆ ಈ ಸಂಸ್ಥೆಯೊಂದಿಗೆ ಸ್ವಾಮೀಜಿ ಮಾಡುತ್ತಿದ್ದ ಭಾಷಣ ಪ್ರವಾಸವೂ ನಿಂತುಹೋಯಿತು. ಅವರೀಗ ತಮ್ಮ ಅನುಕೂಲಕ್ಕೆ ತಕ್ಕಂತೆ ನಡೆಯಲು ಸ್ವತಂತ್ರರಾದರು. ಧನಸಂಪಾದನೆಯ ವಿಷಯದಲ್ಲಿ ಅವರು ಎಷ್ಟರಮಟ್ಟಿಗೆ ಯಶಸ್ವಿಯಾದರೆಂದು ತಿಳಿಯುವುದು ಕಷ್ಟ. ಆದರೆ ಭಾಷಣ ಗಳ ಮೂಲಕ ಮಾತ್ರವಲ್ಲದೆ, ಸ್ವಯಂಸ್ಫೂರ್ತಿಯಿಂದ ಅನೇಕರು ನೀಡುತ್ತಿದ್ದ ಕಾಣಿಕೆ ಗಳಿಂದಲೂ ಧನ ಸಂಗ್ರಹಣೆ ನಡೆಯುತ್ತಿತ್ತು. ಉದಾಹರಣೆಗೆ ಚಾರ್ಲ್ಸ್ ಫ್ರೀಯರ್ ಎಂಬೊಬ್ಬ ಶ್ರೀಮಂತ ವ್ಯಕ್ತಿ ಅವರಿಗೆ ೨ಂಂ ಡಾಲರ್​ಗಳನ್ನು ಕಳಿಸಿಕೊಟ್ಟಿದ್ದ. ಇದು ಶ್ರೀಮತಿ ಬ್ಯಾಗ್​ಲೀ ಯವರ ಮಗಳಾದ ಫ್ಲಾರೆನ್ಸ್ ಬರೆಯುವ ಈ ಕೆಳಗಿನ ಪತ್ರದಿಂದ ತಿಳಿದುಬರುತ್ತದೆ. ಅಲ್ಲದೆ, ಬಹುಶಃ ತಮ್ಮ ಕಾರ್ಯ ತೃಪ್ತಿಕರವಾಗಿ ಸಾಗುತ್ತಿಲ್ಲವೆಂಬ ಕಾರಣದಿಂದ ಅವರು ಭಾರತಕ್ಕೆ ಹಿಂದಿರುಗುವ ಬಗ್ಗೆಯೂ ಆಲೋಚಿಸಿದ್ದರೆಂಬುದೂ ತಿಳಿದುಬರುತ್ತದೆ.</p>
<p>“ಪ್ರಿಯ ಶ್ರೀ ವಿವೇಕಾನಂದ,</p>
<p>ನನ್ನ ತಾಯಿಯ ಪರವಾಗಿ ನಾನು ಈ ಪತ್ರವನ್ನು ಬರೆಯುತ್ತಿದ್ದೇನೆ. ಇಲ್ಲಿ ನಾವು ಪಡೆದು ಕೊಂಡ ಹಣವನ್ನು ಇಂದೇ ಕಳಿಸಲಾಗದಿದ್ದುದರ ಬಗ್ಗೆ ಆಕೆ ವಿಷಾದಿಸುತ್ತಾಳೆ. ಅದನ್ನು ಸೋಮ ವಾರ ಬೆಳಗ್ಗೆ ಕಳಿಸಲಾಗುವುದು. ನಿಮಗೆ ಇದರಿಂದಾಗಿ ಏನೂ ತೊಂದರೆಯಾಗುವುದಿಲ್ಲವೆಂದು ಆಶಿಸುತ್ತೇನೆ.</p>
<p>“ನಾವು ಊಟಮಾಡಿದ ಮನೆಯವರಾದ ಶ್ರೀ ಫ್ರೀಯರ್ ಮಹಾಶಯರು ನಿಮಗೆ ಕಳಿಸಲೆಂದು ನಮ್ಮ ತಾಯಿಯ ಕೈಗೆ ೨ಂಂ ಡಾಲರ್ ಕೊಟ್ಟರು. ನಿಮಗೆ ಕಳಿಸುವ ಬ್ಯಾಂಕ್ ಡ್ರಾಫ್ಟ್​ನೊಂದಿಗೆ ಅದನ್ನು ಕಳಿಸಿಕೊಡುತ್ತೇನೆ.</p>
<p>“ನನ್ನನ್ನು ನಂಬಿ, ಸ್ವಾಮೀಜಿ–ನೀವು ಶ್ರೀ ಫ್ರೀಯರ್​ರಂಥವರ ನೆರವನ್ನೂ ಪ್ರೋತ್ಸಾಹ ವನ್ನೂ ಗಳಿಸಲು ಸಮರ್ಥರಾಗಿರುವಾಗ, ನಿಮ್ಮ ಕಾರ್ಯೋದ್ದೇಶ ಸಾಧನೆಗಾಗಿ ನೀವು ಇನ್ನೂ ಹೆಚ್ಚಿನ ಮತ್ತೊಂದು ಪ್ರಯತ್ನವನ್ನು ಮಾಡದೆ ಭಾರತಕ್ಕೆ ಹಿಂದಿರುಗಲು ನಿಮಗೆ ಹಕ್ಕಿಲ್ಲ ! ನಿಮ್ಮ ಪ್ರಬಲ, ಅಯಸ್ಕಾಂತೀಯ ವ್ಯಕ್ತಿತ್ವದಿಂದೊಡಗೂಡಿದಾಗ ಮಾತ್ರವೇ ನಿಮ್ಮ ಮನವಿಯು ಹೆಚ್ಚು ಪರಿಣಾಮಕಾರಿಯಾಗುತ್ತದೆ. ನಾವು ನಿಮಗೆ ಯಾವ ರೀತಿಯಲ್ಲಾದರೂ ನೆರವಾಗಬಲ್ಲೆ ವಾದರೆ–ನೀವು ನಮ್ಮ ವಿಷಯದಲ್ಲಿ ವಿಶ್ವಾಸವಿಟ್ಟು, ನಮ್ಮ ಸೇವೆಯನ್ನು ಪಡೆದುಕೊಳ್ಳುತ್ತೀ ರೆಂದು ನಂಬಿದ್ದೇನೆ.”</p>
<p>ತಮಗೆ ಈ ಭಾಷಣಗಳು ಅಪಾರ ಕೀರ್ತಿಯನ್ನೂ ಜನಪ್ರಿಯತೆಯನ್ನೂ ತಂದುಕೊಡುತ್ತಿದ್ದ ಈ ಸಮಯದಲ್ಲಿ ಸ್ವಾಮೀಜಿ ಯಾವ ಮನಸ್ಥಿತಿಯಲ್ಲಿದ್ದರು ಎಂಬುದನ್ನು ಗಮನಿಸಿದಾಗ ಅತ್ಯಾಶ್ಚರ್ಯವಾಗುತ್ತದೆ. ತಮ್ಮ ನಿರೀಕ್ಷಿಗೆ ತಕ್ಕಂತೆ ಧನಸಂಗ್ರಹಣೆ ಮಾಡಲು ಸಾಧ್ಯವಾಗುತ್ತಿಲ್ಲ ವಲ್ಲ ಎಂಬ ಕಾರಣಕ್ಕಾಗಿ ಅವರು ನಿರಾಶರಾಗಿದ್ದರೋ ಎಂಬಂತೆ ತೋರುತ್ತದೆ. ಆದರೆ ನಿಜ ಸಂಗತಿ ಅದಲ್ಲ. ನಿಜಕ್ಕೂ ಅವರ ಮನಸ್ಸಿನ ಕಾರ್ಯವಿಧಾನವನ್ನು ಅರಿಯುವುದೇ ಬಹಳ ಕಷ್ಟ. ಅವರು ತಮ್ಮ ಆತ್ಮೀಯ ಶಿಷ್ಯೆಯರಾದ ಹೇಲ್ ಸೋದರಿಯರಿಗೆ ಪತ್ರವೊಂದರಲ್ಲಿ ಬರೆಯು ತ್ತಾರೆ :</p>
<p>“ನಿಜ ಹೇಳಬೇಕೆಂದರೆ ನನ್ನ ಉಪನ್ಯಾಸಗಳು ಹೆಚ್ಚುಹೆಚ್ಚು ಜನಪ್ರಿಯವಾದಂತೆಲ್ಲ ಮತ್ತು ಅವಕಾಶಗಳು ಹೆಚ್ಚಾದಂತೆಲ್ಲ ನನಗೆ ಅದರ ಮೇಲೆ ಹೆಚ್ಚು ಹೆಚ್ಚು ಜುಗುಪ್ಸೆಯಾಗುತ್ತಿದೆ. ನನ್ನ ಇತ್ತೀಚಿನ ಉಪನ್ಯಾಸವೇ ನಾನು ಇದುವರೆಗೆ ಮಾಡಿದವುಗಳಲ್ಲೆಲ್ಲ ಅತ್ಯುತ್ತಮವಾದದ್ದು. ಶ್ರೀ ಪಾಮರ್​ರವರು ಆನಂದೋದ್ರೇಕಗೊಂಡಿದ್ದರು, ಮತ್ತು ಸಭಿಕರೆಲ್ಲ ಮಂತ್ರಮುಗ್ಧರಾದಂತೆ ಕುಳಿತಿದ್ದರು. ಅದು ಎಷ್ಟರ ಮಟ್ಟಿಗೆಂದರೆ ಉಪನ್ಯಾಸವಾದ ಮೇಲೆಯೇ ನನಗೆ ಗೊತ್ತಾದದ್ದು, ನಾನು ಬಹಳ ಹೊತ್ತು ಮಾತನಾಡಿಬಿಟ್ಟೆ ಎಂದು. ತನ್ನ ಶ್ರೋತೃಗಳಿಗೆ ಕಷ್ಟವಾಗುತ್ತಿದ್ದರೆ ಭಾಷಣ ಕಾರನಿಗೆ ಸದಾ ಅದರ ಅರಿವಿರುತ್ತದೆ. ಆದ್ದರಿಂದ ಈ ಅರಿವನ್ನು ಕಳೆದುಕೊಳ್ಳುವಂತಹ ಅವಿವೇಕ ದಿಂದ ಭಗವಂತ ನನ್ನನ್ನು ಪಾರು ಮಾಡಲಿ ! ನನಗೆ ಸಾಕಾಗಿ ಹೋಗಿದೆ.”</p>
<p>ಶ್ರೋತೃಗಳು ಮಂತ್ರಮುಗ್ಧರಾಗಿ ಕುಳಿತುಕೊಳ್ಳುವಂತಹ ಸ್ಥಿತಿಯಲ್ಲಿರುವಾಗ, ಅವರಿಗೆ ಕಷ್ಟ ವೆಲ್ಲಿಯದು ! ಆದರೂ ಇಂತಹ ಸ್ಥಿತಿಯಲ್ಲಿ ತಾವು ಮೈಮರೆಯುವುದನ್ನು ಸ್ವಾಮೀಜಿ ಅವಿವೇಕ ವೆಂದು ಕರೆಯುತ್ತಿದ್ದಾರೆ ! ಅತ್ಯುತ್ತಮ ವಾಗ್ಮಿಯಾಗಿ ಯಶಸ್ಸಿನ ಶಿಖರವನ್ನು ಮುಟ್ಟಿದ ಈ ಸಂತಸದ ಸಂದರ್ಭದಲ್ಲಿ ಅವರಿಗೆ ಜುಗುಪ್ಸೆಯಾಗಿದೆಯಂತೆ ! ಈ ವಿರೋಧಾಭಾಸವನ್ನು ಅವರೇ ಮತ್ತೊಂದು ಪತ್ರದಲ್ಲಿ ಹೇಲ್ ಸೋದರಿಯರಿಗೆ ವಿವರಿಸುತ್ತಾರೆ :</p>
<p>“ಇಲ್ಲಿಯವರೆಗೆ ಎಲ್ಲವೂ ಚೆನ್ನಾಗಿಯೇ ಇದೆ. ಆದರೆ ಅದೇಕೋ ಇಲ್ಲಿಗೆ ಬಂದಾಗಿನಿಂದ ನನ್ನೆದೆಯಲ್ಲಿ ಏನೋ ಒಂದು ಬಗೆಯ ವಿಷಾದ ಆವರಿಸಿದೆ–ಏಕೆಂದು ಗೊತ್ತಿಲ್ಲ.</p>
<p>“ಈ ಉಪನ್ಯಾಸವೇ ಮೊದಲಾದ ಹುಚ್ಚುತನಗಳಿಂದ ನನಗೆ ಸಾಕಾಗಿಹೋಗಿದೆ. ಈ ನೂರಾರು ಬಗೆಯ ಮನುಷ್ಯ ಪ್ರಾಣಿಗಳ ಒಡನಾಟ ನನ್ನ ಶಾಂತಿಯನ್ನು ಕದಡಿದೆ. ನನ್ನ ನಿಜವಾದ ಅಭಿರುಚಿ ಏನೆಂದು ಹೇಳುತ್ತೇನೆ : ನಾನು ಬರೆಯಲಾರೆ, ನಾನು ಮಾತನಾಡಲಾರೆ ; ಆದರೆ ನಾನು ಆಳವಾಗಿ ಆಲೋಚಿಸಬಲ್ಲೆ, ಮತ್ತು ನನ್ನಲ್ಲಿ ಕಾವೇರಿದಾಗ ಕಿಡಿಗಳನ್ನು ಕಾರುತ್ತ ಮಾತನಾಡಬಲ್ಲೆ. ಆದರೆ ನಾನು ಮಾತನಾಡುವುದೇನಿದ್ದರೂ ಆಯ್ದ ಕೆಲಮಂದಿಗೆ, ಕೆಲವೇ ಮಂದಿಗೆ ಮಾತ್ರ. ಅವರು ಬೇಕಾದರೆ ನನ್ನ ಸಂದೇಶವನ್ನು ತೆಗೆದುಕೊಂಡು ಹೋಗಿ ಪ್ರಸಾರ ಮಾಡಲಿ–ನಾನದನ್ನು ಮಾಡಲಾರೆ. ಇದು ಕೆಲಸವನ್ನು ನಾಲ್ಕಾರು ಜನ ಹಂಚಿಕೊಂಡಂತೆ ಅಷ್ಟೆ. ಆಲೋಚಿಸುವುದು ಮತ್ತು ತನ್ನ ಭಾವನೆಗಳನ್ನು ಪ್ರಸಾರ ಮಾಡುವುದು, ಈ ಎರಡೂ ಕಾರ್ಯಗಳಲ್ಲಿ ಒಬ್ಬನೇ ವ್ಯಕ್ತಿ ಎಂದೂ ಯಶಸ್ವಿಯಾಗಿಲ್ಲ. ಆಲೋಚನೆ ಮಾಡಬೇಕಾದರೆ, ಅದಲ್ಲೂ ಆಧ್ಯಾತ್ಮಿಕ ವಿಚಾರಗಳ ಬಗ್ಗೆ ಆಲೋಚಿಸಬೇಕಾದರೆ, ಅವನು ಸ್ವತಂತ್ರನಾಗಿರಬೇಕು . . . .</p>
<p>“ನಿಜಕ್ಕೂ ನಾನು ‘ಸುಂಟರಗಾಳಿ’ ಅಲ್ಲವೇ ಅಲ್ಲ. ಅದಕ್ಕಿಂತ ನಾನು ಸಂಪೂರ್ಣ ವಿಭಿನ್ನ. ನನಗೆ ಬೇಕಾದದ್ದು ಇಲ್ಲಿಲ್ಲ. ಅಲ್ಲದೆ ಇನ್ನು ನನ್ನಿಂದ ಈ ಸುಂಟರಗಾಳಿಯ ವಾತಾವರಣವನ್ನು ಸಹಿಸಿಕೊಳ್ಳಲು ಸಾಧ್ಯವೂ ಇಲ್ಲ. ಪರಿಪೂರ್ಣತೆಗೆ ದಾರಿ ಇದೇ–ಏನೆಂದರೆ ಪರಿಪೂರ್ಣರಾಗಲು ಶ್ರಮಿಸುವುದು, ಹಾಗೂ ಕೆಲವು ಸ್ತ್ರೀ-ಪುರುಷರನ್ನು ಪರಿಪೂರ್ಣರಾಗಿಸಲು ಶ್ರಮಿಸುವುದು. ಒಳಿತನ್ನು ಸಾಧಿಸುವ ವಿಷಯದಲ್ಲಿ ನನ್ನ ಆಲೋಚನೆ ಇದು : ಹಂದಿಗಳ ಮುಂದೆ ಮುತ್ತು ಚೆಲ್ಲಿ ಸಮಯ, ಆರೋಗ್ಯ, ಶಕ್ತಿಗಳನ್ನು ಹಾಳುಮಾಡಿಕೊಳ್ಳುವುದಲ್ಲ ; ಬದಲಿಗೆ ಪ್ರಚಂಡರಾದ ಕೆಲವೇ ವ್ಯಕ್ತಿಗಳನ್ನು ನಿರ್ಮಿಸುವುದು . . .”</p>
<p>ಆದರೆ ಸ್ವಾಮೀಜಿಗೆ ಎಷ್ಟೇ ಆಯಾಸವಾಗಿರಲಿ, ಜುಗುಪ್ಸೆಯಾಗಿರಲಿ–ದೈವೇಚ್ಛೆಯೆಂಬುದು ಅವರಿಂದ ಬಲವಂತವಾಗಿ ಕೆಲಸ ಮಾಡಿಸಿಕೊಳ್ಳುತ್ತಿತ್ತು. ಶ್ರಮದ ವಿಭಜನೆಯಾಗಬೇಕು, ತಮ್ಮ ಕೆಲಸವನ್ನು ನಾಲ್ಕಾರು ಜನ ಹಂಚಿಕೊಳ್ಳುವಂತಾಗಬೇಕು ಎಂದು ಅವರು ಎಷ್ಟೇ ಹೇಳಿದರೂ ಅದೆಲ್ಲ ಅಷ್ಟು ಬೇಗ ಸಾಧ್ಯವಾಗುವಂತಿರಲಿಲ್ಲ. ಆದ್ದರಿಂದ ಸ್ವಾಮೀಜಿ ತಾವೇ ಭಾಷಣಗಳನ್ನು ಮಾಡಿ, ತಮ್ಮ ಭಾವನೆಗಳನ್ನು ತಾವೇ ಪ್ರಸಾರ ಮಾಡಬೇಕಾಯಿತು. ಅಷ್ಟೇ ಅಲ್ಲ, ಅವರು ತಮ್ಮ ಕಾರ್ಯಕ್ಷೇತ್ರವನ್ನು ಮತ್ತಷ್ಟು ವಿಸ್ತರಿಸಬೇಕಾಯಿತು. ತಾವು ಇನ್ನು ಮುಂದೆ ಕೆಲವೇ ಕೆಲವು ಆಯ್ದ ವ್ಯಕ್ತಿಗಳಿಗೆ ಮಾತ್ರ ಬೋಧನೆ ಮಾಡಬೇಕೆಂಬ ಬಯಕೆ ಅವರಲ್ಲಿ ಮೂಡಿತ್ತಾದರೂ, ಅದು ಕೈಗೂಡಿದ್ದು ಕೆಲ ಕಾಲದ ಅನಂತರವೇ. ಎಂದರೆ ಅವರು ತಮ್ಮ ಸಂದೇಶಗಳನ್ನು ವ್ಯಾಪಕ ವಾಗಿ ಪ್ರಸಾರ ಮಾಡಿ, ತಮ್ಮ ಕಾರ್ಯೋದ್ದೇಶದ ಮೊದಲ ಹಂತವನ್ನು ಮುಗಿಸಿದ ಬಳಿಕವೇ. ಆಗಿಂದಾಗ್ಗೆ ಸ್ವಾಮೀಜಿ ತಮ್ಮ ಮನಸ್ಸಿನ ಒಲವನ್ನು ವ್ಯಕ್ತಪಡಿಸಬಹುದು, ಇಲ್ಲವೆ ಯಾವುದಾ ದರೂ ತಮ್ಮ ನಿರೀಕ್ಷೆಗೆ ವಿರುದ್ಧವಾಗಿ ನಡೆದದ್ದರ ಬಗ್ಗೆ ಅಸಹನೆ ತಾಳಬಹುದು. ಆದರೆ ಅವರು ಯಾವಾಗಲೂ ಭಗವದಿಚ್ಛೆಗೆ ಮಣಿಯುತ್ತಿದ್ದರು. ತಮ್ಮ ಉದ್ದೇಶಿತ ಯೋಜನೆಯು ಭಗವ ದಿಚ್ಛೆಗೆ ಅನುಗುಣವಾಗಿಲ್ಲವೆಂದು ಅವರಿಗೆ ಗೊತ್ತಾದರೆ, ತಕ್ಷಣ ಅದನ್ನು ಕೈಬಿಡಲು ಸಿದ್ಧರಾಗಿರು ತ್ತಿದ್ದರು. ಈ ಸಂಗತಿಯನ್ನು ಅವರು ತಮ್ಮ ಪತ್ರಗಳಲ್ಲಿ ವ್ಯಕ್ತಪಡಿಸಿದ್ದುಂಟು.</p>
<p>ಸರ್ವಧರ್ಮಸಮ್ಮೇಳನಾ ನಂತರದ ದಿನಗಳ ಸ್ವಾಮೀಜಿಯ ಜೀವನವನ್ನು ಅಧ್ಯಯನ ಮಾಡಿ ದಾಗ, ಅದರಲ್ಲೂ ಡೆಟ್ರಾಯ್ಟ್​ನ ‘ಕಾಳಗ’ದ ಬಳಿಕ, ಅವರ ವ್ಯಕ್ತಿತ್ವದಲ್ಲಿ ಪೌರುಷ ಹಾಗೂ ಶರಣಾಗತಿಭಾವಗಳು ಸಮರಸವಾಗಿ ವ್ಯಕ್ತವಾದದ್ದನ್ನು ಕಾಣಬಹುದಾಗಿದೆ. ಸ್ವಾಮೀಜಿಯ ಧೀರತೆ ಯನ್ನು ಕಂಡು ಅಲ್ಲಿನ ಜನ ಅವರನ್ನು ‘ಯೋಧಯೋಗಿ<span class="en">’ ‘Militant Mystic’</span>ಎಂದು ಕರೆದರು. ಅವರು ಯೋಧನಾಗಿ ಕಾಣುವುದೇನೋ ನಿಜವೇ. ಆದರೆ ಅವರು ಹಾಗೆ ಕಾಣುವುದು, ಅವರ ಬಾಹ್ಯವ್ಯಕ್ತಿತ್ವವನ್ನು ಮಾತ್ರ ನೋಡುವವರಿಗೆ, ಆದ್ದರಿಂದ ಅವರ ಪೌರುಷಪೂರ್ಣ ಯೋಧ ವ್ಯಕ್ತಿತ್ವಕ್ಕಿಂತಲೂ ಒಳಹೊಕ್ಕು ನೋಡಲು ಸಾಧ್ಯವಾಗದಿದ್ದವರಿಗೆ, ಅವರ ಶರಣಾಗತಿಭಾವವು ಕಾಣಲೇ ಇಲ್ಲ ; ಅವರು ತಮ್ಮೆಲ್ಲ ಕಾರ್ಯಕಲಾಪಗಳಲ್ಲೂ ಭಗವಂತನ ಇಚ್ಛೆಗೆ ಮಣಿದು ಅವನ ನೇರ ಮಾರ್ಗದರ್ಶನವನ್ನು ಪಡೆಯುತ್ತಿದ್ದರೆಂಬುದು ತಿಳಿಯಲೇ ಇಲ್ಲ. ಅವರು ತಮ್ಮ ಸೋದರ ಸಂನ್ಯಾಸಿಗಳಾದ ಸ್ವಾಮಿ ರಾಮಕೃಷ್ಣಾನಂದರಿಗೆ ಬರೆದ ಒಂದು ಪತ್ರದಲ್ಲಿ ಅವರ ಈ ಭಾವವು ಎದ್ದುಕಾಣುತ್ತದೆ :</p>
<p>“ಭಗವಂತನ ಇಚ್ಛೆಯಿಂದ, ಹೆಸರು ಕೀರ್ತಿಗಳ ಮೋಹವು ನನ್ನ ಹೃದಯವನ್ನಿನ್ನೂ ಹೊಕ್ಕಿಲ್ಲ; ಮತ್ತು ಹೋಗುವುದೂ ಇಲ್ಲವೆಂದು ಹೇಳುವ ಧೈರ್ಯಮಾಡುತ್ತೇನೆ. ನಾನು ಯಂತ್ರ, ಅವನು ಚಾಲಕ. ಈ ಯಂತ್ರದ ಮೂಲಕ ಭಗವಂತ ಈ ದೂರದ ನಾಡಿನಲ್ಲಿ ಸಾವಿರಾರು ಜನರ ಹೃದಯ ದಲ್ಲಿ ಧಾರ್ಮಿಕ ಪ್ರಜ್ಞೆಯನ್ನು ಜಾಗೃತಗೊಳಿಸುತ್ತಿದ್ದಾನೆ. ಸಾವಿರಾರು ಸ್ತ್ರೀಪುರುಷರು ನನ್ನನ್ನು ಪ್ರೀತಿಸುತ್ತಾರೆ, ಗೌರವಿಸುತ್ತಾರೆ . . . ‘ಮೂಕಂ ಕರೋತಿ ವಾಚಾಲಂ ಪಂಗುಂ ಲಂಘಯತೇ ಗಿರಿಂ’. ಭಗವಂತನ ಕೃಪೆಯನ್ನು ಕಂಡು ನಾನು ವಿಸ್ಮಯಮೂಕನಾಗಿದ್ದೇನೆ. ನಾನು ಹೋಗುವ ಊರುಗಳಲ್ಲೆಲ್ಲ ಒಂದು ಕೋಲಾಹಲವೇ ಏರ್ಪಡುತ್ತದೆ. ಅವರು ನನಗೆ ‘ಸುಂಟರಗಾಳೀ ಹಿಂದು’ ಎಂದು ಹೆಸರು ಕೊಟ್ಟಿದ್ದಾರೆ. ನೆನಪಿಡು, ಇವೆಲ್ಲ ಭಗವಂತನ ಇಚ್ಛೆ ; ನಾನು ಆಕಾರ ವಿಲ್ಲದ ಒಂದು ದನಿ ಮಾತ್ರ . . .</p>
<p>“ನಾನು ಇಲ್ಲಿಂದ ಇಂಗ್ಲೆಂಡಿಗೆ ಹೋಗುವೆನೋ ಅಥವಾ ಮತ್ತಾವ ಸ್ಥಳಕ್ಕೆ ಹೋಗುವೆನೋ, ಭಗವಂತನಿಗೆ ಗೊತ್ತು. ಅವನೇ ಎಲ್ಲಕ್ಕೂ ವ್ಯವಸ್ಥೆ ಮಾಡುತ್ತಾನೆ.”</p>
<p>ಅವರಿಗೆ ಭಗವಂತನ ಆದೇಶ ದೊರುಕುತ್ತಿದ್ದ ಬಗೆ ಹೇಗೆಂಬುದು ಮಾತ್ರ ಯಾರಿಗೂ ತಿಳಿಯುವಂತಿರಲಿಲ್ಲ. ಆದರೆ ಒಂದು ನಿರ್ದಿಷ್ಟ ಸಂದರ್ಭದಲ್ಲಿ ಅದು ಅವರಿಗೆ ದೊರಕಿತೇ ಇಲ್ಲವೇ ಎಂಬುದನ್ನು ತಿಳಿಸುವ ಅಪೂರ್ವ ಪತ್ರವೊಂದು ಇಲ್ಲಿದೆ. ಶ್ರೀಮತಿ ಬೆಲ್​ಹೇಲ್​ಳಿಗೆ ೧೮೯೪ರ ಜುಲೈನಲ್ಲಿ ಅವರು ಹೀಗೆ ಬರೆದರು–“ಹೆಚ್ಚಿನ ಭಾಗ, ಸದ್ಯದಲ್ಲೇ ನಾನು ಇಂಗ್ಲೆಂಡಿಗೆ ಹೋಗುವುದು ಖಂಡಿತ. ಆದರೆ, ಒಂದು ಗುಟ್ಟಿನ ವಿಷಯ, ನಾನು ಒಂದು ಬಗೆಯ ಅತೀಂದ್ರಿಯ ವಾದಿ <span class="en">(Mystic);</span> ಆದ್ದರಿಂದ ನಾನು ಆದೇಶವಿಲ್ಲದೆ ಮುಂದುವರಿಯಲಾರೆ. ಆ ಆದೇಶವಿನ್ನೂ ದೊರೆತಿಲ್ಲ.”</p>
<p>ಹೀಗೆ ಸ್ವಾಮೀಜಿ, ಭಗವದಿಚ್ಛೆಯ ಅಲೆಯಲ್ಲಿ ತೇಲಿ ಸಾಗುತ್ತ, ಅವಿರತವಾಗಿ ತಮ್ಮ ಕಾರ್ಯ ವನ್ನು ಮುಂದುವರಿಸಿದರು. ಮುಖ್ಯವಾಗಿ ಅಮೆರಿಕದ ಪೂರ್ವದ ರಾಜ್ಯಗಳಲ್ಲಿ ಸ್ವತಂತ್ರವಾಗಿ ಸಂಚರಿಸುತ್ತ, ಉಪನ್ಯಾಸಗಳನ್ನು ಮುಂದುವರಿಸಿದರು. ಆಗಾಗ ಅವರು ಕೆಲದಿನಗಳ ಮಟ್ಟಿಗೆ ಶಿಕಾಗೋಗೆ ಹಿಂದಿರುಗುತ್ತಿದ್ದರು. ಸಾರ್ವಜನಿಕ ಉಪನ್ಯಾಸಗಳನ್ನು ನೀಡುವಂತೆ ತಮಗೆ ಬರು ತ್ತಿದ್ದ ಆಹ್ವಾನಗಳೊಂದಿಗೆ, ಇತರ ಸಂಘ ಸಂಸ್ಥೆಗಳ ಆಶ್ರಯದಲ್ಲಿ ಅನೌಪಚಾರಿಕ ಉಪನ್ಯಾಸ ಗಳ ಆಹ್ವಾನಗಳನ್ನೂ ಅವರು ಅಷ್ಟೇ ವಿಶ್ವಾಸದಿಂದ ಸ್ವೀಕರಿಸುತ್ತಿದ್ದರು.</p>
<p>ಸ್ವಾಮೀಜಿ ಡೆಟ್ರಾಯ್ಟ್​ನಲ್ಲಿದ್ದಾಗಲೇ, ಪೂರ್ವ ಕರಾವಳಿಯ ನಗರಗಳಲ್ಲಿನ ಅವರ ಭಾಷಣ ಗಳ ಕಾರ್ಯಕ್ರಮ ಸ್ವಲ್ಪಮಟ್ಟಿಗೆ ನಿಶ್ಚಿತವಾಗಿತ್ತು. ಅವರೀಗ ಸ್ವತಂತ್ರವಾಗಿ ಭಾಷಣಪ್ರವಾಸ ವನ್ನು ಕೈಗೊಂಡದ್ದರಿಂದ, ವಿಶ್ವಾಸಿಗಳ ಸಹಕಾರದ ಅಗತ್ಯ ಮೊದಲಿಗಿಂತ ಹೆಚ್ಚಾಗಿತ್ತು. ಆದರೆ ಅವರಿಗೆ ಬೇಕಾದ ಸಹಾಯ ತಾನಾಗಿಯೇ ಬಂದೊದಗುತ್ತಿತ್ತು. ಒಬ್ಬರ ಜೊತೆಗಾದ ಪರಿಚಯ ದಿಂದಾಗಿ ಮತ್ತೊಬ್ಬರ ಪರಿಚಯವಾಗುತ್ತಿತ್ತು. ಒಂದು ಆಹ್ವಾನದ ಮೂಲಕ ಇನ್ನೊಂದು ಆಹ್ವಾನಕ್ಕೆ ದಾರಿಯಾಗುತ್ತಿತ್ತು. ಹೀಗೆ ಅವರು ಮುನ್ನಡೆದಂತೆಲ್ಲ ಮುಂದಿನ ದಾರಿ ತೆರೆಯುತ್ತ ಬಂದು, ಅವರ ಕಾರ್ಯ ನಿರಾತಂಕವಾಗಿ, ಅವಿರತವಾಗಿ ಸಾಗಿತು. ಒಟ್ಟಿನಲ್ಲಿ ಅದೊಂದು ಪೂರ್ವ ನಿಯೋಜಿತ ನಾಟಕದೋಪಾದಿಯಲ್ಲಿ ನಡೆದುಕೊಂಡು ಹೋಗುತ್ತಿತ್ತು.</p>
<p>ಏಪ್ರಿಲ್ ಆರಂಭದ ಸುಮಾರಿಗೆ ಸ್ವಾಮೀಜಿ ನ್ಯೂಯಾರ್ಕ್ ನಗರಕ್ಕೆ ಬಂದರು. ಇಲ್ಲಿಗೆ ಅವರು ತಮಗೆ ಮೇರಿ ಹೇಲ್​ಳ ಮೂಲಕ ಪರಿಚಯವಾಗಿದ್ದ ಡಾ ॥ ಎಗ್​ಬರ್ಟ್ ಗರ್ನ್​ಸೇ ದಂಪತಿಗಳ ಆಹ್ವಾನದ ಮೇರೆಗೆ ಬಂದಿದ್ದರು. ಶೀಘ್ರದಲ್ಲೇ ಇವರು ಸ್ವಾಮೀಜಿಯ ಭಕ್ತರಾದರು. ಡಾ ॥ ಗರ್ನ್​ಸೇ ನ್ಯೂಯಾರ್ಕಿನ ವೈದ್ಯಕೀಯ ಪತ್ರಿಕೆಯೊಂದರ ಮುಖ್ಯ ಸಂಪಾದಕರೂ ‘ಯೂನಿಯನ್ ಲೀಗ್ ಕ್ಲಬ್​’ ಎಂಬ ಪ್ರತಿಷ್ಠಿತ ಕ್ಲಬ್ಬಿನ ಸಂಸ್ಥಾಪಕರೂ ಆಗಿದ್ದರು. ಈ ದಂಪತಿಗಳು ಸ್ವಾಮೀಜಿ ಯನ್ನು ಬಹಳ ಚೆನ್ನಾಗಿ ನೋಡಿಕೊಂಡರು. ಇವರ ಮೂಲಕ ಸ್ವಾಮೀಜಿಗೆ ನಗರದ ಇತರ ಕೆಲವು ಗಣ್ಯರ ಸ್ನೇಹವಾಯಿತು. ಆ ಕಾಲದ ಅತಿ ಶ್ರೀಮಂತರಲ್ಲೊಬ್ಬನಾದ ಜೇ ಗೌಲ್ಡ್ ಎಂಬವನ ಮಗಳಾದ ಮಿಸ್ ಹೆಲೆನ್ ಗೌಲ್ಡ್ ಕೂಡ ಇವರಲ್ಲೊಬ್ಬಳು. ನ್ಯೂಯಾರ್ಕಿನಲ್ಲಿ ಸ್ವಾಮೀಜಿ ಸುಮಾರು ಎರಡು ವಾರ ಇದ್ದರು. ಈ ಅವಧಿಯಲ್ಲಿ ಅವರೊಮ್ಮೆ ‘ಯೂನಿಯನ್ ಲೀಗ್ ಕ್ಲಬ್​’ನಲ್ಲಿ ನಗರದ ಅತ್ಯಂತ ಬುದ್ಧಿವಂತ ವರ್ಗದ ಕೆಲವರನ್ನುದ್ದೇಶಿಸಿ ಮಾತನಾಡಿದರು. ಇಂತಹ ಅನೌಪಚಾರಿಕ ಸಭೆಗಳಲ್ಲಿನ ಭಾಷಣಗಳು ಅತ್ಯಂತ ಮಹತ್ವದ್ದಾಗಿದ್ದು, ಎಷ್ಟೋ ಸಲ ಸಾರ್ವಜನಿಕ ಭಾಷಣಗಳಿಗಿಂತಲೂ ಹೆಚ್ಚು ಉಪಯುಕ್ತವೂ ಪ್ರಭಾವಶಾಲಿಯೂ ಆಗಿ ಪರಿಣಮಿಸುತ್ತಿದ್ದುವು.</p>
<p>ಏಪ್ರಿಲ್ ೧೭ರಂದು ಮಸಾಚುಸೆಟ್ಸ್​ನ ಲಿನ್ ಎಂಬಲ್ಲಿ ಸ್ವಾಮೀಜಿಯ ಭಾಷಣದ ಕಾರ್ಯ ಕ್ರಮ ನಿಶ್ಚಯವಾಗಿತ್ತು. ಆದರೆ ಈ ಮಧ್ಯೆ ಏಪ್ರಿಲ್ ೧೪ರಂದು ಅದೇ ರಾಜ್ಯದ ನಾರ್ಥಾಂಟನ್ ನಲ್ಲೂ ಭಾಷಣ ನೀಡಲು ಆಹ್ವಾನ ಬಂದದ್ದರಿಂದ ಅವರು ನ್ಯೂಯಾರ್ಕಿನಿಂದ ಮೊದಲು ಅಲ್ಲಿಗೆ ಹೊರಟರು. ಇಲ್ಲಿ ಅವರು ಎರಡು ಉಪನ್ಯಾಸಗಳನ್ನು ನೀಡಬೇಕಾಗಿದ್ದು, ಇಲ್ಲಿನ ಪ್ರಸಿದ್ಧ ಸ್ಮಿತ್ ಕಾಲೇಜಿನಲ್ಲಿ ಅವರ ಎರಡನೆಯ ಉಪನ್ಯಾಸ ಏರ್ಪಾಡಾಗಿತ್ತು. ಈ ಸಾರ್ವಜನಿಕ ಉಪನ್ಯಾಸದ ಬಳಿಕ, ಸ್ವಾಮೀಜಿ ಇಳಿದುಕೊಂಡಿದ್ದ ವಸತಿಗೃಹಕ್ಕೆ ನಗರದ ಅನೇಕ ಗಣ್ಯವ್ಯಕ್ತಿಗಳು ಬಂದು ಅವರೊಂದಿಗೆ ಸಂಭಾಷಿಸಿದರು. ಈ ಸಂದರ್ಭದಲ್ಲಿ ಹಾಜರಿದ್ದ ಮಾರ್ಥಾ ಬ್ರೌನ್ ಫಿಂಕೆ ಎಂಬ ವಿದ್ಯಾರ್ಥಿನಿ, ತನ್ನ ಸ್ಮೃತಿ ಲೇಖನದಲ್ಲಿ ಈ ದೃಶ್ಯವನ್ನು ಹೀಗೆ ಬಣ್ಣಿಸುತ್ತಾಳೆ :</p>
<p>“ಸ್ವಾಮೀಜಿ ಅಂದು ಮಾಡಿದ ಭಾಷಣದ ವಿಷಯ ನನಗೆ ಅಷ್ಟಾಗಿ ನೆನಪಿಲ್ಲ. ಆದರೆ ಆ ಬಳಿಕ ನಡೆದ ಚರ್ಚೆ ಬಹಳ ಚೆನ್ನಾಗಿ ನೆನಪಿದೆ. ಈ ಸಭೆಯಲ್ಲಿ ನಮ್ಮ ಕಾಲೇಜಿನ ಅಧ್ಯಕ್ಷರು, ತತ್ತ್ವಶಾಸ್ತ್ರವಿಭಾಗದ ಮುಖ್ಯಸ್ಥರು ಹಾಗೂ ಇತರ ಹಲವಾರು ಪ್ರಾಧ್ಯಾಪಕರು, ಊರಿನ ಅನೇಕ ಚರ್ಚುಗಳ ಧರ್ಮಾಧಿಕಾರಿಗಳು, ಮುಂತಾದವರಿದ್ದರು. ಕೋಣೆಯ ಒಂದು ಮೂಲೆಯಲ್ಲಿ ನಾವು ಕೆಲವು ಹುಡುಗಿಯರು ಇಲಿಮರಿಗಳಂತೆ ಕುಳಿತುಕೊಂಡು ಮಾತುಕತೆಯನ್ನು ಕಾತರತೆಯಿಂದ ಆಲಿಸುತ್ತಿದ್ದೆವು. ಚರ್ಚೆಯ ವಿಷಯ ಕ್ರೈಸ್ತಧರ್ಮ. ಕ್ರೈಸ್ತಧರ್ಮಾಧಿಕಾರಿಗಳೆಲ್ಲ ಸೇರಿಕೊಂಡು, ಕ್ರೈಸ್ತಧರ್ಮವೊಂದೇ ನಿಜವಾದ ಧರ್ಮ ಎಂಬ ವಾದವನ್ನು ಹೂಡಿದ್ದರು. ಕಪ್ಪು ಕೋಟುಗಳನ್ನು ಧರಿಸಿದ್ದ, ಗಂಭೀರ ಮುಖಮುದ್ರೆಯ ಹಲವಾರು ಪಂಡಿತರು, ಸ್ವಾಮೀಜಿಗೆ ಸವಾಲು ಹಾಕು ವಂತೆ ಕುಳಿತಿದ್ದರು. ಈ ನಮ್ಮ ಧರ್ಮಾಧಿಕಾರಿಗಳಿಗೆ ಖಂಡಿತವಾಗಿಯೂ ಹೆಚ್ಚಿನ ಸೌಲಭ್ಯವಿತ್ತು. ಇವರಿಗಾದರೆ ನಮ್ಮ ಬೈಬಲಿನ ವಿಷಯ, ಇತರ ಪಾಶ್ಚಾತ್ಯ ತತ್ತ್ವಶಾಸ್ತ್ರಗಳ ವಿಷಯ ಹಾಗೂ ಹಲವಾರು ಕವಿಗಳ ಮತ್ತು ಭಾಷ್ಯಕಾರರ ಕೃತಿಗಳ ವಿಷಯವೆಲ್ಲ ಚೆನ್ನಾಗಿ ಗೊತ್ತಿತ್ತು. ಆದರೆ ಅಷ್ಟು ದೂರದ ನಾಡಿನಿಂದ ಬಂದ ಈ ಯುವಸಂನ್ಯಾಸಿ–ಅವರು ತಮ್ಮ ಶಾಸ್ತ್ರಗಳಲ್ಲಿ ಎಷ್ಟೇ ಪರಿಣತರಿರಬಹುದು–ಇಲ್ಲಿನ ಈ ಪಂಡಿತರೊಂದಿಗೆ ವಾದ ಮಾಡಿ ಗೆಲ್ಲಲು ಹೇಗೆ ಸಾಧ್ಯ ? ಆದರೆ ಫಲಿತಾಂಶ ಮಾತ್ರ ಅತ್ಯಾಶ್ಚರ್ಯಕರವಾಗಿತ್ತು.</p>
<p>“ಪಾದ್ರಿಗಳು ತಮ್ಮ ವಾದದ ಸಮರ್ಥನೆಗಾಗಿ ಬಳಸಿಕೊಂಡ ಬೈಬಲಿನ ಮಾತುಗಳಿಗೆ ಪ್ರತಿ ಯಾಗಿ ಸ್ವಾಮೀಜಿ, ಅದೇ ಬೈಬಲಿನ ತದ್ವಿರುದ್ಧಾರ್ಥದ ಸಾಲುಗಳನ್ನು ಉದ್ಧರಿಸಿದರು ! ಅಲ್ಲದೆ ತಮ್ಮ ವಾದಕ್ಕೆ ಬೆಂಬಲವಾಗಿ ಅವರು ಧಾರ್ಮಿಕ ವಿಷಯಗಳ ಬಗ್ಗೆ ಬರೆದಿರುವ ಆಂಗ್ಲ ತತ್ತ್ವ ಶಾಸ್ತ್ರಜ್ಞರನ್ನೂ ಕವಿಗಳನ್ನೂ ಉದ್ಧರಿಸಿದರು. ಆಂಗ್ಲ ಕವಿಗಳ ಕೃತಿಗಳೆಲ್ಲವನ್ನೂ ಅವರು ಆಮೂಲಾಗ್ರವಾಗಿ ತಿಳಿದಂತಿತ್ತು. ಆದರೆ ನನ್ನ ಬೆಂಬಲವು ನಮ್ಮವರ ಪರವಾಗಿ ಇರಲಿಲ್ಲವೇಕೆ? ಸ್ವಾಮೀಜಿಯ ಅತ್ಯಂತ ಉದಾರ ಧಾರ್ಮಿಕ ವಿಚಾರಗಳನ್ನು ಕೇಳಿ, ನನಗೆ ಒಂದು ಬಗೆಯ ಸ್ವಚ್ಛಂದ ವಾತಾವರಣದಲ್ಲಿ ವಿಹರಿಸಿದಂತಾಯಿತಲ್ಲ ! ನನ್ನ ಸುಪ್ತ ಭಾವನೆಗಳೇ ಅವರ ಮಾತು ಗಳಲ್ಲಿ ಪ್ರತಿಧ್ವನಿತವಾದದ್ದರಿಂದ ಇರಬಹುದೆ ? ಅಥವಾ ಅವರ ಐಂದ್ರಜಾಲಿಕ ವ್ಯಕ್ತಿತ್ವದ ಪ್ರಭಾವವಿರಬಹುದೆ ? ನನಗೆ ಗೊತ್ತಿಲ್ಲ. ಆದರೆ ಅವರಿಗೆ ಸಂದ ವಿಜಯವು ನನ್ನದೂ ಹೌದೆಂದು ನನಗನ್ನಿಸಿತು. ಅಲ್ಲದೆ ಅಂದಿನ ಆ ವಿಜಯದ ಆನಂದವು ಇಂದಿಗೂ ನನ್ನೆದೆಯಲ್ಲಿ ಹಸಿರಾಗಿದೆ.”</p>
<p>ಏಪ್ರಿಲ್ ೧೪ರ ಸಂಜೆ ಸ್ವಾಮೀಜಿ ನಾರ್ಥಾಂಟನ್​ನ ಪುರಭವನದಲ್ಲಿ ಮಾತನಾಡಿದರು. ಅಂದಿನ ಭಾಷಣದಲ್ಲಿ ಅವರು, ಜಗತ್ತಿನ ವಿವಿಧ ಜನಾಂಗಗಳು ಮೈಬಣ್ಣದಲ್ಲಿ, ಧರ್ಮ-ಸಂಸ್ಕೃತಿ- ಭಾಷೆಗಳಲ್ಲಿ ಸ್ವಲ್ಪಸ್ವಲ್ಪ ವಿಭಿನ್ನವಾಗಿರಬಹುದಾದರೂ ವಾಸ್ತವಿಕವಾಗಿ ಅವೆಲ್ಲವೂ ಪರಸ್ಪರ ಹತ್ತಿರದ ಬಂಧುಗಳೇ ಎಂಬುದನ್ನು ಸಾಬೀತು ಮಾಡಿದರು. ಬಳಿಕ ಅವರು ಹಿಂದೂಗಳ ಹಾಗೂ ಐರೋಪ್ಯರ ಸಂಪ್ರದಾಯಗಳನ್ನು ಹೋಲಿಸಿ ಮಾತನಾಡಿದರು. ಅನಂತರ ಅವರು ‘ಅತಿ ವಿಲಾಸದ ಬೆನ್ನಟ್ಟಿರುವ ಪಾಶ್ಚಾತ್ಯರ ರಾಷ್ಟ್ರೀಯ ದುರ್ಗಣ’ವನ್ನು ಪ್ರಸ್ತಾಪಿಸಿ ಆ ಬಗ್ಗೆ ಪಾಶ್ಚಾತ್ಯ ರಿಗೆ ಛೀಮಾರಿ ಹಾಕಿದರು. ಮರುದಿನ ಆ ಊರಿನ ‘ನಾರ್ಥಾಂಟನ್ ಡೈಲಿ ಹೆರಾಲ್ಡ್​’ ಎಂಬ ಪತ್ರಿಕೆ, ಸ್ವಾಮೀಜಿಯ ಭಾಷಣದ ಹಲವಾರು ಅಂಶಗಳನ್ನು ಪ್ರಶಂಸಿಸಿತು. ಮುಖ್ಯವಾಗಿ, ಯೂರೋಪ್ ಹಾಗೂ ಅಮೆರಿಕದ ಶ್ರೀಮಂತ ವರ್ಗಗಗಳ ‘ಡಾಲರ್ ಜಾತಿ’ಯ ವಿನಾಶಕಾರೀ ಬುದ್ಧಿಯ ಬಗ್ಗೆ ಸ್ವಾಮೀಜಿಯ ಟೀಕೆ ತುಂಬ ಸಮರ್ಪಕವಾಗಿದೆಯೆಂದು ಆ ಪತ್ರಿಕೆ ಹೇಳಿತು. ಅದೇ ಪತ್ರಿಕೆಯ ಸಂಪಾದಕೀಯ ಒಂದು ಭಾಗ ಹೀಗಿತ್ತು :</p>
<p>“ಸಾವಿರಾರು ವರ್ಷಗಳ ಇತಿಹಾಸವಿರುವ ಹಿಂದೂ ಜನಾಂಗದ ಬೌದ್ಧಿಕ, ನೈತಿಕ ಹಾಗೂ ಆಧ್ಯಾತ್ಮಿಕ ಸಂಸ್ಕೃತಿಯ ಫಲವಾದ ಪ್ರಖರ ಜ್ಯೋತಿಯನ್ನು ಕಾಣಲು ಇಚ್ಛಿಸುವ, ಬುದ್ಧಿವಂತನೂ ಸಮದೃಷ್ಟಿಯವನೂ ಆದ ಯಾವ ಅಮೆರಿಕನ್ನನೂ, ವಿವೇಕಾನಂದರನ್ನು ನೋಡುವ ಹಾಗೂ ಅವರ ಮಾತುಗಳನ್ನು ಕೇಳುವ ಅವಕಾಶವನ್ನು ಕಳೆದುಕೊಳ್ಳಲಾಗದು. ಅವರದ್ದಕ್ಕೆ ಹೋಲಿಸಿದರೆ ನಮ್ಮ ಇತಿಹಾಸವು ತೀರ ಇತ್ತೀಚಿನದು ಎಂಬುದನ್ನು ನಾವು ನೆನಪಿಟ್ಟುಕೊಳ್ಳಬೇಕು . . .”</p>
<p>ನಾರ್ಥಾಂಟನ್​ನಿಂದ ಸ್ವಾಮೀಜಿ ಲಿನ್ ಎಂಬ ಕೈಗಾರಿಕಾ ಪಟ್ಟಣಕ್ಕೆ ಬಂದರು. ಇಲ್ಲಿ ಅವರು ಶ್ರೀಮತಿ ಫ್ರಾನ್ಸಿಸ್ ಬ್ರೀಡ್ ಎಂಬವಳ ಅತಿಥಿಯಾಗಿದ್ದರು. ಈಕೆ ಈ ಊರಿನ ‘ನಾರ್ತ್ ಶೋರ್ ಕ್ಲಬ್​’ ಎಂಬುದರ ಅಧ್ಯಕ್ಷಿಣಿಯಾಗಿದ್ದಳು. ಈ ಕ್ಲಬ್​ನ ಸದಸ್ಯರಿಗಾಗಿ ಸ್ವಾಮೀಜಿ ‘ಭಾರತೀಯ ಸಂಪ್ರದಾಯಗಳು ಹಾಗೂ ರೀತಿನೀತಿಗಳು’ ಎಂಬ ವಿಷಯವಾಗಿ ಮಾತನಾಡಿದರು. ಎಂದಿನಂತೆ ಅವರು ಭಾರತದ ಬಗ್ಗೆ ವಿಚಿತ್ರವಾದ ಪ್ರಶ್ನೆಗಳ ಸುರಿಮಳೆಯನ್ನೇ ಎದುರಿಸಬೇಕಾಯಿತು– “ಭಾರತದಲ್ಲಿ ತಾಯಂದಿರೇ ತಮ್ಮ ನವಜಾತ ಶಿಶುಗಳನ್ನು ಮೊಸಳೆಯ ಬಾಯಿಗೆ ಕೊಡುತ್ತಾ ರಂತೆ, ನಿಜವೆ ?” “ಜಗನ್ನಾಥನ ರಥದ ಅಡಿಗೆ ಬಿದ್ದು ನೂರಾರು ಜನ ಸಾಯುತ್ತಾರಂತಲ್ಲ ಸ್ವಾಮೀಜಿ !” ಇಂತಹ ಪ್ರಶ್ನೆಗಳಿಗೆ ಸ್ವಾಮೀಜಿ ಕೆಲವೊಮ್ಮೆ ಹಾಸ್ಯವಾಗಿ, ಮತ್ತೆ ಕೆಲವೊಮ್ಮೆ ವ್ಯಂಗ್ಯವಾಗಿ ಉತ್ತರಿಸುತ್ತಿದ್ದರು. “ಭಾರತದಲ್ಲಿ ವಿಧವೆಯನ್ನು ಜೀವಸಹಿತ ಸುಡುತ್ತಾರಂತೆ, ನಿಜವೆ ?” ಎಂಬ ಪ್ರಶ್ನೆಗೆ ಉತ್ತರವಾಗಿ ಅವರು ‘ಸತಿ’ ಪದ್ಧತಿಯ ಆರಂಭ ಹಾಗೂ ಬೆಳವಣಿಗೆಯ ಬಗ್ಗೆ ತಿಳಿಸುತ್ತಿದ್ದರು. ಆದರೆ ಕೆಲವೊಮ್ಮೆ “ನಾವು ಎಂದೂ ಮಾಟಗಾತಿಯರನ್ನು ಸುಡಲಿಲ್ಲ” ಎಂದು ತೀಕ್ಷ್ಣವಾಗಿ ಪ್ರತಿಕ್ರಿಯಿಸುತ್ತಿದ್ದರು. (ಮಾಟಗಾತಿಯರನ್ನು–ಅಥವಾ ಹಾಗೆಂದು ಆಪಾದಿಸಲ್ಪಟ್ಟವರನ್ನು–ಜೀವಸಹಿತವಾಗಿ ಸುಡುವುದು ಕ್ರೈಸ್ತರ ಹಳೆಯ ‘ಸಂಪ್ರ ದಾಯ’.)ಹೀಗೆ ಸ್ವಾಮೀಜಿ ಸಭಿಕರಿಗೆ ಅವರ ಪ್ರಶ್ನೆಯ ಹಿಂದೆ ಅಡಕವಾಗಿದ್ದ ಮೌಢ್ಯವನ್ನು ಎತ್ತಿತೋರಿಸುತ್ತಿದ್ದರು.</p>
<p>ಲಿನ್​ನಿಂದ ಕೇವಲ ಹತ್ತು ಮೈಲಿ ದೂರದ ಬಾಸ್ಟನ್ ನಗರಕ್ಕೆ ಸ್ವಾಮೀಜಿ ಮತ್ತೆ ಭೇಟಿ ನೀಡಿದರು. ತಮ್ಮ ಆತ್ಮೀಯ-ಗೌರವಾನ್ವಿತ ಸ್ನೇಹಿತರಾದ ಪ್ರೊ ॥ ಜಾನ್ ಹೆನ್ರಿ ರೈಟರನ್ನು ಕಂಡು ಮನಸಾರೆ ಮಾತನಾಡಿದರು. ಅಲ್ಲದೆ ಇನ್ನೂ ಅನೇಕ ಹೊಸ ಸ್ನೇಹಿತರನ್ನು ಸಂಪಾದಿಸಿಕೊಂಡರು. ಬಾಸ್ಟನ್ನಿನ ಸಮಾಜ ಹಾಗೂ ಪತ್ರಿಕೆಗಳು ಅವರನ್ನು ಆದರದಿಂದ ಸ್ವಾಗತಿಸಿದುವು. ಇಲ್ಲಿಯೂ ಅನೇಕ ಭಾಷಣಗಳನ್ನು ನೀಡುವಂತೆ ಅವರಿಗೆ ಆಹ್ವಾನಗಳು ಬರುತ್ತಿದ್ದುವು. ಆದರೆ ಈ ಭಾಷಣ ಕೊಡುವ ಕೆಲಸದ ಬಗ್ಗೆ ಮತ್ತೆ ಅವರಿಗೆ ಜುಗುಪ್ಸೆಯುಂಟಾಯಿತು. ಜೊತೆಜೊತೆಗೇ, ಅಮೆರಿಕದ ಜನರಲ್ಲಿ ಆಧ್ಯಾತ್ಮಿಕ ಜಾಗೃತಿಯನ್ನುಂಟುಮಾಡಬೇಕೆಂಬ ಬಲವಾದ ಇಚ್ಛೆಯುಂಟಾಗಿ, ಅವರ ಜುಗುಪ್ಸೆಯ ಭಾವ ಕೊಚ್ಚಿಹೋಯಿತು. ಹೇಲ್ ಸಹೋದರಿಯರಲ್ಲೊಬ್ಬಳಾದ ಇಸಾಬೆಲ್ ಮೆಕ್ ಕಿಂಡ್ಲಿಗೆ ಅವರು ಸಾಂದರ್ಭಿಕವಾಗಿ ಬರೆದಿದ್ದರು : “ನನಗೆ ಈ ಬಾಸ್ಟನ್ನಿನಲ್ಲಿ ಹಣ ಸಂಪಾದನೆಯಾದೀತೆಂಬ ನಿರೀಕ್ಷೆಯೇನಿಲ್ಲ. ಆದರೂ, ನನ್ನಿಂದ ಸಾಧ್ಯವಾಗುವುದಾದರೆ, ನಾನು ಈ ಅಮೆರಿಕನ್ನರ ಮೆದುಳನ್ನು ಮುಟ್ಟಿ, ಅಲ್ಲೊಂದು ಉತ್ಕ್ರಾಂತಿಯನ್ನು ಮಾಡಬೇಕೆಂದಿದ್ದೇನೆ.”</p>
<p>ಆದರೂ ಬಾಸ್ಟನ್ನಿಗೆ ಹಿಂದಿರುಗುವ ಮುನ್ನ ಅವರು ಅಮೆರಿಕದ ಅತಿ ಮುಖ್ಯ ನಗರವಾದ ನ್ಯೂಯಾರ್ಕಿನಲ್ಲಿ ಅನೇಕ ಸಾರ್ವಜನಿಕ ಭಾಷಣಗಳನ್ನು ಮಾಡಿದರು. ಈ ದಿನಗಳಲ್ಲೇ ಅವರಿಗೆ ಅನೇಕ ಹೊಸ ವ್ಯಕ್ತಿಗಳ ಪರಿಚಯವಾಯಿತು. ಮುಂದೆ ನ್ಯೂಯಾರ್ಕ್ ನಗರದಲ್ಲಿ ‘ವೇದಾಂತ ಸೊಸೈಟಿ’ಯನ್ನು ಸ್ಥಾಪಿಸುವಲ್ಲಿ ನೆರವಾದ ಮಿಸ್ ಮೇರಿ ಫಿಲಿಪ್ಸ್, ಶ್ರೀಮತಿ ಅರ್ಥರ್ ಸ್ಮಿತ್, ಪ್ರಸಿದ್ಧ ಸಂಗೀತಗಾರ್ತಿ ಮಿಸ್ ಎಮ್ಮಾಥರ್ಸ್​ಬಿ ಮೊದಲಾದವರು ಈ ಸಂದರ್ಭದಲ್ಲೇ ಅವರ ಸಂಪರ್ಕಕ್ಕೆ ಬಂದರು.</p>
<p>ಮೇ ೭ ರಂದು ಬಾಸ್ಟನ್ನಿಗೆ ಮರಳಿದ ಸ್ವಾಮೀಜಿ, ಜಗತ್ಪ್ರಸಿದ್ಧ ಹಾರ್ವರ್ಡ್ ವಿಶ್ವ ವಿದ್ಯಾಲಯದ ಆಶ್ರಯದಲ್ಲಿ ಮಾತನಾಡಿದರು. ಅವರು ಭಾರತದಲ್ಲಿನ ತಮ್ಮ ಉದ್ದೇಶಿತ ಕಾರ್ಯಕ್ಕಾಗಿ ಬೆವರಿಳಿಸಿ ದುಡಿಯುತ್ತಿದ್ದರಾದರೂ, ತಮ್ಮಲ್ಲಿಗೇ ‘ದೇಹಿ’ ಎಂದು ಬಂದವರಿಗೆ ನೆರವಾಗದಿರುತ್ತಿರಲಿಲ್ಲ. ಹೀಗೆ ನೆರವನ್ನು ಬೇಡಿ, ಅಲ್ಲಿನ ನರ್ಸರಿ ಶಾಲೆಯ ಮೇಲ್ವಿಚಾರಕರು ಅವರಲ್ಲಿಗೆ ಬಂದಾಗ ಸ್ವಾಮೀಜಿ ಅದಕ್ಕೊಪ್ಪಿ, ಎರಡು ಸಹಾಯಾರ್ಥ ಉಪನ್ಯಾಸಗಳನ್ನು ನೀಡಿ ದರು.</p>
<p>ಹೀಗೆ ಅವರು ತಮ್ಮ ಕಾರ್ಯೋದ್ದೇಶದ ಸಾಧನೆಗಾಗಿ ೧೮೯೩ರ ಸೆಪ್ಟೆಂಬರ್​ನಿಂದ ಮರು ವರ್ಷದ ಮೇ ತಿಂಗಳವರೆಗೆ ಅವಿರತವಾಗಿ ದುಡಿದರು. ಮೇ ತಿಂಗಳೊಂದಿಗೆ ಅಮೆರಿಕದಲ್ಲಿ ಸೆಕೆಗಾಲ ಪ್ರಾರಂಭ. ಉರಿಯುವ ಧಗೆಯನ್ನು ತಾಳಲಾರದೆ ನಗರವಾಸಿಗಳಲ್ಲಿ ಬಹುತೇಕ ಜನ ಹಳ್ಳಿಗಳ ತೋಟದ ಮನೆಗಳಿಗೆ ಇಲ್ಲವೆ ಸಮುದ್ರ ತೀರಕ್ಕೆ ಹೊರಟುಬಿಡುತ್ತಾರೆ. ಉಪನ್ಯಾಸವೇ ಮೊದಲಾದ ಕಾರ್ಯಕ್ರಮಗಳಿಗೂ ಆಗ ಬಿಡುವು. ಆದ್ದರಿಂದ ಸ್ವಾಮೀಜಿ ತಮ್ಮ ಭಾಷಣ ಪ್ರವಾಸವನ್ನು ತತ್ಕಾಲಕ್ಕೆ ನಿಲ್ಲಿಸಬೇಕಾಯಿತು. ಅವರು ಶಿಕಾಗೋಗೆ ಹೋಗಿ, ತಮ್ಮ ನೆಚ್ಚಿನ ಹೇಲ್ ಕುಟುಂಬದ ಮನೆಯಲ್ಲಿ ಜೂನ್ ೨೮ರವರೆಗೆ ಉಳಿದುಕೊಂಡರು.</p>

<h1>೧೬</h1>
<h1>ವಿರೋಧದ ಚಕ್ರವ್ಯೂಹದಲ್ಲಿ</h1>
<p class="noindent">ಇತ್ತ ಸ್ವಾಮೀಜಿ, ಸರ್ವಧರ್ಮ ಸಮ್ಮೇಳನದ ಆರಂಭದಿಂದಲೂ ಅಮೆರಿಕದಲ್ಲಿ ತಮ್ಮ ಪ್ರಖರ ಭಾಷಣಗಳ ಮೂಲಕ ಹಾಗೂ ವ್ಯಕ್ತಿತ್ವದ ಮೂಲಕ ಉತ್ಕ್ರಾಂತಿ ಮಾಡುತ್ತಿದ್ದರೆ, ಅತ್ತ ಭಾರತ ದಲ್ಲೂ ಅವರ ಸಮಾಚಾರ ಸ್ವಲ್ಪಸ್ವಲ್ಪವಾಗಿ ಬರಲಾರಂಭಿಸಿತ್ತು. ಆದರೆ ಆಗಿನ ದಿನಗಳಲ್ಲಿ ಸಮೂಹ ಮಾಧ್ಯಮವೂ ದೂರಸಂಪರ್ಕ ವ್ಯವಸ್ಥೆಯೂ ಶೈಶವಾವಸ್ಥೆಯಲ್ಲಿದ್ದುದರಿಂದ ಎಲ್ಲವೂ ಬಹಳ ತಡ-ನಿಧಾನ. ಅಮೆರಿಕದಿಂದ ಸ್ವಾಮೀಜಿಯ ದಿಗ್ವಿಜಯದ ಕುರಿತಾದ ವರದಿ ಗಳೆಲ್ಲ ಭಾರತಕ್ಕೆ ತಲುಪಿದಾಗ ಭಾರತದ ಪತ್ರಿಕೆಗಳು ಅವುಗಳನ್ನು ಉತ್ಸಾಹದಿಂದ ವರದಿ ಮಾಡಿ ದ್ದನ್ನು ಈ ಹಿಂದೆಯೇ ನೋಡಿದ್ದೇವೆ. ಇವುಗಳನ್ನು ಓದಿ ತಿಳಿದ ಭಾರತೀಯರೆಲ್ಲರೂ– ಮುಖ್ಯವಾಗಿ ವಿದ್ಯಾವಂತ ವರ್ಗದವರು–ಪುಳಕಿತರಾದರು. ಇಡೀ ಭಾರತಕ್ಕೆ ಇದೊಂದು ಹೊಸ ಅನುಭವ. ಸಮಸ್ತ ಜಗತ್ತಿಗೇ ನೀಡುವಂತಹ ಅಮೂಲ್ಯ ಸಂಪತ್ತು ತನ್ನಲ್ಲಿದೆ ಎಂಬುದರ ಅರಿವೇ ಭಾರತೀಯರಿಗೊಂದು ಹೊಸ ಸ್ಫೂರ್ತಿಯನ್ನು ನೀಡಿತ್ತು. ತನ್ನ ಪ್ರತಿನಿಧಿಯು ವಿಶ್ವವೇದಿಕೆಯಲ್ಲಿ ಸರ್ವಶ್ರೇಷ್ಠನೆಂದು ಗೌರವಿಸಲ್ಪಟ್ಟದ್ದು ಭಾರತಕ್ಕೆ ಅಭಿಮಾನದ ಸಂಗತಿಯಾಗಿತ್ತು.</p>
<p>ಆದರೆ ಸ್ವಾಮೀಜಿಯ ಕಾರ್ಯದ ಮಹತ್ವವನ್ನು ಗುರುತಿಸಿದ ಭಾರತೀಯರು ಅವರನ್ನು ಹೃತ್ಪೂರ್ವಕವಾಗಿ ಅಭಿನಂದಿಸಿದರೂ, ಭಾರತೀಯರ ಪ್ರತಿಕ್ರಿಯೆಯು ಅಮೆರಿಕದ ಜನರನ್ನು ತಲುಪಲೇ ಇಲ್ಲ. ಇದಕ್ಕೆ ಅನೇಕ ಕಾರಣಗಳಿದ್ದುವು. ಮೊದಲನೆಯದಾಗಿ, ಸ್ವಾಮೀಜಿ ಯಾವೊಂದು ಸಂಸ್ಥೆಗೂ ಸೇರಿದವರಾಗಿರಲಿಲ್ಲ. ಅವರ ಶಿಷ್ಯರು-ಬೆಂಬಲಿಗರೆನ್ನಿಸಿಕೊಂಡವರು ಭಾರತದ ಉದ್ಗಲಕ್ಕೂ ಹಲವಾರು ಜನರಿದ್ದರೂ, ಇವರ ನಡುವೆ ಸಂಘಟನೆಯೇ ಇರಲಿಲ್ಲ. ಅತ್ತ ಕಲ್ಕತ್ತದಲ್ಲಿ ಶ್ರೀರಾಮಕೃಷ್ಣ ಸಂಘವಂತೂ ಅಸ್ತಿತ್ವದಲ್ಲಿದ್ದುದೇ ಯಾರಿಗೂ ಗೊತ್ತಿರಲಿಲ್ಲ. ಆ ಸಂಘದ ಸಂನ್ಯಾಸಿಗಳೂ ದಿಕ್ಕಾಪಾಲಾಗಿ ಚದುರಿಹೋಗಿದ್ದರು. ಸ್ವಾಮೀಜಿಯ ಯಶಸ್ಸಿನ ಬಗ್ಗೆ ಕೇಳಿ ಸಂತೋಷ ಪಟ್ಟವರಿಗೂ, ತಮ್ಮ ಮೆಚ್ಚುಗೆಯನ್ನು ಅವರಿಗೆ ತಿಳಿಸಬೇಕೆಂದು ಅನ್ನಿಸಲಿಲ್ಲ. ಈ ರೀತಿಯ ಅಭಿನಂದನೆಯಿಂದ, ಮೆಚ್ಚುಗೆಯಿಂದ ಸ್ವಾಮೀಜಿಗೆ ವೈಯಕ್ತಿಕವಾಗಿ ಆಗಬೇಕಾದ ದ್ದೇನೂ ಇರಲಿಲ್ಲ. ಯಾವುದೇ ಬಗೆಯ ಹೊಗಳಿಕೆಯನ್ನೂ ಕೀರ್ತಿಯನ್ನೂ ಅವರು ಇಷ್ಟಪಡು ತ್ತಲೂ ಇರಲಿಲ್ಲ. ಆದರೂ ಕೂಡ ಭಾರತೀಯರಿಂದ ಅವರಿಗೆ ಒಂದೇ ಒಂದು ಕೃತಜ್ಞತೆಯ ಇಲ್ಲವೆ ಅಭಿನಂದನೆಯ ಪತ್ರವೂ ತಲುಪದಿದ್ದುದು, ಅವರಿಗೆ ಹೇಳಲಾರದ ತೊಂದರೆಯನ್ನು ಉಂಟುಮಾಡಿತು. ಆದರೆ ಅವರ ವಿರೋಧಿಗಳಿಗೆ ಇದೊಂದು ವರವಾಗಿ ಪರಿಣಮಿಸಿತು. ವಿವೇಕಾ ನಂದರು ಭಾರತೀಯರ, ಹಿಂದೂಗಳ ಅಧಿಕೃತ ಪ್ರತಿನಿಧಿಯೇ ಅಲ್ಲವೆಂದು ಅಮೆರಿಕನ್ನರನ್ನು ನಂಬಿಸುವಲ್ಲಿ ಅವರ ವಿರೋಧಿಗಳು ಸಾಕಷ್ಟು ಯಶಸ್ವಿಯಾದರು. ಅತ್ಯಂತ ಸಂಘಟಿತರಾಗಿ ಆಕ್ರಮಣ ಮಾಡಿದ ತಮ್ಮ ವಿರೋಧಿಗಳೆದುರು ಸ್ವಾಮೀಜಿ ಏಕಾಕಿಯಾದರು, ಅತಂತ್ರರಾದರು.</p>
<p>ಸ್ವಾಮೀಜಿ ತಮ್ಮ ಅಪ್ರತಿಮ ವ್ಯಕ್ತಿತ್ವದಿಂದಲೂ ಭಾವನೆಗಳಿಂದಲೂ ಸರ್ವಧರ್ಮ ಸಮ್ಮೇಳನದಲ್ಲಿ ಅಭೂತಪೂರ್ವ ಯಶಸ್ಸನ್ನು ಗಳಿಸಿದಂದಿನಿಂದಲೇ ಅವರಿಗೆ ವೈರಿಗಳು ಜನಿಸಿ ದರು. ದಿನದಿನಕ್ಕೂ ಈ ವೈರಿಗಳ ಸಂಖ್ಯೆ ಏರುತ್ತ ಬಂದಿತು. ಭಾರತದ ಒಬ್ಬ ಅನಾಮಧೇಯ ಸಂನ್ಯಾಸಿ ಅಮೆರಿಕದಂತಹ ರಾಷ್ಟ್ರದಲ್ಲಿ ಸರ್ವಧರ್ಮ ಸಮ್ಮೇಳನದ ಉನ್ನತ ವೇದಿಕೆಯನ್ನೇರು ವುದರೆಂದರೇನು ! ಅಲ್ಲಿನ ಪಂಡಿತ ದಿಗ್ದಂತಿಗಳ ಮುಂದೆ ಅತ್ಯುನ್ನತ ವಿಚಾರಗಳ ಬಗ್ಗೆ ಮಾತನಾಡುವುದೆಂದರೇನು ! ಆ ಪಾಶ್ಚಾತ್ಯರ ಭಾಷೆಯಲ್ಲೇ ನಿರರ್ಗಳವಾಗಿ, ಅಧಿಕಾರವಾಣಿಯಿಂದ ಮಾತನಾಡಿ, ‘ದೈವದತ್ತವಾಗ್ಮಿ’ಯೆಂಬ ಕೀರ್ತಿಗೆ ಪಾತ್ರನಾಗುವುದೆಂದರೇನು ! ಧರ್ಮಾಂಧ ಕ್ರೈಸ್ತರ ಎದೆಯಲ್ಲಿ ನಡುಕವುಂಟಾಗಲು ಇಷ್ಟೇ ಸಾಕಾಗಿತ್ತು. ಇದರೊಂದಿಗೆ ಸ್ವಾಮೀಜಿ, ಭಾರತದ ನಿಜಸ್ಥಿತಿಯನ್ನು ಜನರಿಗೆ ಮನವರಿಕೆ ಮಾಡಿಕೊಡಲು ತೊಡಗಿದಾಗ ಕಂಗಾಲಾದ ಮಿಷನರಿಗಳೂ ಇತರ ಅಸೂಯಾಪರ ವ್ಯಕ್ತಿಗಳೂ ಸ್ವಾಮೀಜಿಯನ್ನು ನಿರ್ನಾಮ ಮಾಡಲು ಕಂಕಣಬದ್ಧರಾದರು. ಇದರೊಂದಿಗೆ ಸ್ವಾಮೀಜಿ ನಡೆಸಿದ ಹೋರಾಟದ ವಿವರಗಳೆಲ್ಲ ಓದುಗರಿಗೆ ಹಿತವೆನೆನಿಸದಿರಬಹುದು. ಆದರೆ ಸ್ವಾಮೀಜಿಯ ಶೀಲಸಂಪನ್ನವಾದ ಧೀರ ಗಂಭೀರ ವ್ಯಕ್ತಿತ್ವದ ಒಂದು ದೃಶ್ಯವು ವ್ಯಕ್ತವಾಗುವುದು ಈ ಸಂದರ್ಭದಲ್ಲೇ.</p>
<p>ಭಾರತೀಯರೆಲ್ಲ ಅರೆನಾಗರಿಕ ಕಾಡುಜನರೆಂಬ ನಂಬಿಕೆಯು ಅಮೆರಿಕದ ಜನಮನದಲ್ಲಿ ದೃಢ ವಾಗಿ ನೆಲೆನಿಲ್ಲುವಂತೆ ಮಾಡಿದ್ದವರು ಅಲ್ಲಿನ ಮಿಷನರಿಗಳು. ಇಲ್ಲಿನ ‘ಬಡ ಅನಾಗರಿಕರನ್ನು ಉದ್ಧಾರದ ದಾರಿಗೆ ಎಳೆದುತರುವ ಮಹಾಕಾರ್ಯ’ಕ್ಕಾಗಿ ಅವರು ಅಪಾರ ಹಣವನ್ನು ಸಂಗ್ರಹಿಸು ತ್ತಿದ್ದರು. ಅವರು ಹೇಳಿದ್ದನ್ನೇ ನಿಜವೆಂದು ನಂಬಿದ ಅಮೆರಿಕದ ಶ್ರೀಮಂತ ಜನರು, ಭಾರತದ ‘ಅನಾಗರಿಕ’ರಿಗಾಗಿ ಮರುಗಿ, ಉದಾರವಾಗಿ ಸಹಾಯ ಮಾಡುತ್ತಿದ್ದರು. ಆದರೆ ಈ ಅನಾಗರಿಕರ ಪ್ರತಿನಿಧಿಯಾದ ವಿವೇಕಾನಂದರನ್ನು ಕಂಡು ಜನ ಆಶ್ಚರ್ಯಚಕಿತರಾದರು. ಅವರ ಸಂದೇಶದ ಔನ್ನತ್ಯವನ್ನು ಕಂಡು, ಇಂಥವರಿಗೆ ಧರ್ಮಬೋಧನೆ ಮಾಡಲು ಪ್ರಚಾರಕರನ್ನು ಕಳಿಸಿಕೊಡುವ ತಮ್ಮ ಮೌಢ್ಯಕ್ಕಾಗಿ ನಾಚಿದರು. ‘ಭಾರತಕ್ಕೆ ಬೇಕಾಗಿರುವುದು ಧರ್ಮವಲ್ಲ, ಅನ್ನ’ ಎಂಬುದನ್ನು ಸ್ವಾಮೀಜಿ ಜನರ ಮನಮುಟ್ಟುವಂತೆ ಸಾರಿದರು.</p>
<p>ನಿಜಕ್ಕೂ ಇದು ಎಷ್ಟು ಪರಿಣಾಮಕಾರಿಯಾಗಿತ್ತೆಂದರೆ, ಕ್ರೈಸ್ತ ಮಿಷನರಿಗಳ ಮೇಲೆ ಅದೊಂದು ಬಲವಾದ ಆಘಾತವಾಗಿ ಕೆಲಸ ಮಾಡಿತು. ಈ ಸಂಸ್ಥೆಗಳ ಆದಾಯ ಇದ್ದಕ್ಕಿದ್ದಂತೆ ಇಳಿದುದರಲ್ಲಿ ಇದು ಸ್ಪಷ್ಟವಾಗಿ ವ್ಯಕ್ತವಾಯಿತು. ಆ ಕುರಿತಾಗಿ ಕ್ರೈಸ್ತ ಮಿಷನರಿಗಳ ಒಂದು ಅಧಿಕೃತ ವರದಿಯಲ್ಲೇ ಹೀಗೆ ಬರೆಯಲಾಗಿತ್ತು–“ವಿವೇಕಾನಂದರ ಯಶಸ್ಸಿನ ಹಾಗೂ ಅವರ ಬೋಧನೆಗಳ ಪರಿಣಾಮವಾಗಿ ನಮ್ಮ ಭಾರತದಲ್ಲಿನ ಚಟುವಟಿಕೆಗಳಿಗೆ ಸಂಗ್ರಹವಾಗುತ್ತಿದ್ದ ಹಣದ ಪ್ರಮಾಣವು ಹತ್ತು ಲಕ್ಷ ಪೌಂಡುಗಳಷ್ಟು ಕಡಿಮೆಯಾಗಿದೆ.” ಅವರ ಪಾಲಿಗೆ ಇದೊಂದು ಬರಸಿಡಿಲೇ ಸರಿ. ಆದರೆ ಸ್ವಾಮೀಜಿಯ ಬೋಧನೆಗಳಲ್ಲಿ ಕ್ರೈಸ್ತ ಮಿಷನರಿಗಳ ಕುರಿತಾಗಿ ನಿಂದನೆಯ ಮಾತುಗಳಿರಲಿಲ್ಲ. ಅವು ಕೇವಲ ಸದುದ್ದೇಶ ಪೂರ್ವಕವಾದ ಸಲಹೆಗಳಾಗಿದ್ದುವಷ್ಟೇ. ಅವರಿಗೆ ಸ್ವಾಮೀಜಿ, ಅವರ ಕಾರ್ಯವಿಧಾನವನ್ನು ಬದಲಿಸಿಕೊಳ್ಳುವಂತೆ ಹೇಳಿದರು. ಆದರೆ ಇದನ್ನೆಲ್ಲ ತಾಳ್ಮೆಯಿಂದ ಆಲಿಸುವ ಸಾಮರ್ಥ್ಯ ಅವರಿಗಿರಲಿಲ್ಲ. ತಮ್ಮ ಕಾರ್ಯವಿಧಾನದಲ್ಲಿ ಸುಧಾರಣೆ ತಂದುಕೊಂಡು, ಹಿಂದೂಗಳ ಮನಸ್ಸನ್ನು ಇನ್ನೂ ಉತ್ತಮ ಮಾರ್ಗದಿಂದ ಒಲಿಸಿ ಕೊಳ್ಳುವ ಪ್ರಯತ್ನ ಮಾಡುವ ಬದಲಿಗೆ, ವಿವೇಕಾನಂದರನ್ನೇ ಧ್ವಂಸ ಮಾಡಿಬಿಡುವ ತಂತ್ರ ಹೂಡತೊಡಗಿದರು. ‘ಅವರೊಬ್ಬ ನೀತಿಗೆಟ್ಟವ್ಯಕ್ತಿ ; ಯಾವ ಗೌರವಾನ್ವಿತ ಅಮೆರಿಕನ್ನನೂ ಅವರನ್ನು ಮನೆಗೆ ಆಹ್ವಾನಿಸುವುದು ತರವಲ್ಲ ; ಅವರ ಬೋಧನೆಗಳೆಲ್ಲ ಅರ್ಥವಿಲ್ಲದ ಬಡ ಬಡಿಕೆ’ ಎಂದು ಸಾರಿದರು. ಸ್ವಾಮೀಜಿ ತಮ್ಮ ಪ್ರತಿನಿಧಿಯೆಂದು ಯಾವೊಬ್ಬ ಹಿಂದುವೂ ಒಪ್ಪಲಾರನೆಂದೂ ಆದ್ದರಿಂದ ಅಮೆರಿಕದವರೂ ಅವರನ್ನು ಬಹಿಷ್ಕರಿಸಬೇಕೆಂದೂ ಪ್ರಚಾರ ಮಾಡಿದರು. ಈ ಮಾತುಗಳನ್ನು ಪ್ರತಿಭಟಿಸುವಂತಹ ಅಥವಾ ಅವು ಸುಳ್ಳೆಂದು ಸಾಬೀತುಪಡಿಸು ವಂತಹ ಒಂದೇ ಒಂದು ದನಿಯೂ ಕೇಳಿಬರದಿದ್ದಾಗ ಅವರಾಡಿದ್ದೇ ಸತ್ಯವೆಂಬಂತಾಯಿತು !</p>
<p>ಇದರ ಜೊತೆಗೆ ಕ್ರೈಸ್ತಮಿಷನರಿಗಳಿಗೆ ಬೆಂಬಲವಾಗಿದ್ದ ಭಾರತೀಯರ ಪಾತ್ರವೂ ಅಲ್ಪವೇ ನಾಗಿರಲಿಲ್ಲ. ಸ್ವಾಮೀಜಿ ಅಮೆರಿಕೆಗೆ ಹೋಗುವ ಮೊದಲೇ ಅಲ್ಲಿ ತಳವೂರಿದ್ದ ಭಾರತದ ಬ್ರಾಹ್ಮಸಮಾಜದವರು ಹಾಗೂ ಥಿಯೊಸಾಫಿಕಲ್ ಸೊಸೈಟಿಯವರು ಅಮೆರಿಕದಲ್ಲಿ ಸಾಕಷ್ಟು ಪ್ರಭಾವಶಾಲಿಗಳಾಗಿದ್ದರು. ಆದರೆ ಸ್ವಾಮೀಜಿಯ ದೇದೀಪ್ಯಮಾನ ಕೀರ್ತಿಯೆದುರು ಇವರೆಲ್ಲ ಮೇಣದ ಬತ್ತಿಗಳಾದರು. ಇದರಿಂದಾಗಿ ಇವುಗಳ ನಾಯಕರು ಸ್ವಾಮೀಜಿಯ ಬಗ್ಗೆ ಅಸೂಯೆ ತಾಳಿದರು ; ಅಸೂಯೆಯನ್ನು ಸಹಿಸಲಾರದೆ ಕ್ರೈಸ್ತ ಮಿಷನರಿಗಳೊಂದಿಗೆ ಕೈಸೇರಿಸಿ ಸ್ವಾಮೀಜಿಯ ವ್ಯಕ್ತಿತ್ವವನ್ನು ನಾಶಗೊಳಿಸುವುದರಲ್ಲಿ ನಿರತರಾದರು. ಇವರ ಪೈಕಿ ಮುಖ್ಯರಾದವರೆಂದರೆ, ಬ್ರಾಹ್ಮಸಮಾಜದ ‘ನವವಿಧಾನ’ ವಿಭಾಗದ ಮುಖ್ಯಸ್ಥನಾದ ಪ್ರತಾಪ್​ಚಂದ್ರ ಮಜುಮ್​ದಾರ್. ಇವನು ಪಾಶ್ಚಾತ್ಯರಿಗೆ ಪ್ರಿಯವಾಗುವಂತಹ ತತ್ತ್ವವಾದವನ್ನು ಬೋಧಿಸಿ ಜನಪ್ರಿಯನಾಗಿದ್ದ. ಇವನದು ಒಂದು ರೀತಿಯ ‘ಭಾರತೀಯತೆಯ ಗಂಧದಿಂದ ಕೂಡಿದ ಕ್ರೈಸ್ತಧರ್ಮ.’ ಮೊದ ಮೊದಲಿಗೆ ಈತ ಸ್ವಾಮೀಜಿಯೊಂದಿಗೆ ಚೆನ್ನಾಗಿಯೇ ನಡೆದುಕೊಂಡ. ಆದರೆ ಅವರು ಇದ್ದಕ್ಕಿ ದ್ದಂತೆ ಗಳಿಸಿದ ಯಶಸ್ಸನ್ನು ಕಂಡು ಮತ್ಸರಗೊಂಡ. ಸ್ವಾಮಿ ರಾಮಕೃಷ್ಣಾನಂದರಿಗೆ ಬರೆದ ಪತ್ರ ವೊಂದರಲ್ಲಿ ಸ್ವಾಮೀಜಿ ಹೇಳುತ್ತಾರೆ, “ಭಗವದಿಚ್ಛೆಯಂತೆ ನಾನಿಲ್ಲಿ ಮಜುಮ್​ದಾರನನ್ನು ಭೇಟಿ ಯಾದೆ. ಮೊದಮೊದಲು ಅವನು ನನ್ನೊಂದಿಗೆ ವಿಶ್ವಾಸವಾಗಿಯೇ ಇದ್ದ. ಆದರೆ ಯಾವಾಗ ಶಿಕಾಗೋ ನಗರದ ಸಮಸ್ತ ಜನಸ್ತೋಮವೇ ನನ್ನನ್ನು ಮುತ್ತಿಕೊಳ್ಳಲಾರಂಭಿಸಿತೋ, ಆಗ ಅವನ ತಲೆಯಲ್ಲಿ ಹುಳ ಕೊರೆಯತೊಡಗಿತು. ಸೋದರ, ಅವನ ವರ್ತನೆಯನ್ನು ಕಂಡು ನನಗೆ ಅತ್ಯಾಶ್ಚರ್ಯವಾಯಿತು. ಅವನು ಸಮ್ಮೇಳನಕ್ಕೆ ಬಂದ ಮಿಷನರಿಗಳ ಹತ್ತಿರ ಇಲ್ಲಸಲ್ಲದ ಅಪವಾದಗಳನ್ನು ಹರಡಿದ್ದಾನೆ. ‘ಇವನೊಬ್ಬ ದಿಕ್ಕುದಿವಾಣವಿಲ್ಲದವ, ಠಕ್ಕ ; ಇಲ್ಲಿಗೆ ಬಂದು ಸಂನ್ಯಾಸಿಯಂತೆ ನಟನೆ ಮಾಡುತ್ತಿದ್ದಾನೆ’ ಎಂದು ಆರೋಪಿಸಿದ್ದಾನೆ. ಹೀಗೆ ಅವನು, ಇಲ್ಲಿನವರ ಮನಸ್ಸು ನನ್ನ ವಿರುದ್ಧವಾಗಿ ಪೂರ್ವಾಗ್ರಹಪೀಡಿತವಾಗುವಂತೆ ಮಾಡುವಲ್ಲಿ ಸಾಕಷ್ಟು ಯಶಸ್ವಿ ಯಾಗಿದ್ದಾನೆ. ಹೀಗೆಯೇ ಅವನು ಡಾ ॥ ಬರೋಸ್​ರವರ ಮನಸ್ಸಿನಲ್ಲೂ ಸಂಶಯದ ಬೀಜ ಬಿತ್ತಿದುದರಿಂದ ಅವರು ನನ್ನೊಂದಿಗೆ ಸರಿಯಾಗಿ ಮಾತನ್ನೂ ಆಡಲಿಲ್ಲ. ಅವರ ಪುಸ್ತಕಗಳಲ್ಲೂ ಕರಪತ್ರಗಳಲ್ಲೂ ನನ್ನ ಬಾಯಿ ಮುಚ್ಚಿಸಲು ಪ್ರಯತ್ನ ನಡೆದಿದೆ. ಆದರೆ ನನ್ನ ಗುರುದೇವನೇ ನನ್ನ ಸಹಾಯ. ಈ ಮಜುಮ್​ದಾರ ಏನು ತಾನೆ ಮಾಡಬಲ್ಲ ?”</p>
<p>ಈ ಮಜುಮ್​ದಾರನ ಕೆಲಸ ಅಷ್ಟು ಸುಲಭವದ್ದೇನೂ ಆಗಿರಲಿಲ್ಲ. ಏಕೆಂದರೆ ಸ್ವಾಮೀಜಿ ಅದಾಗಲೇ ಅಮೆರಿಕದಲ್ಲಿ ಹಲವಾರು ವಿಶ್ವಾಸಿಗರನ್ನು ಸಂಪಾದಿಸಿಕೊಂಡಿದ್ದರು. ಒಂದು ದಿನ ಮಜುಮ್​ದಾರ ಸಣ್ಣ ಗುಂಪೊಂದನ್ನು ಉದ್ದೇಶಿಸಿ ಮಾತನಾಡುತ್ತ ವಿವೇಕಾನಂದರನ್ನೂ ಅವರ ಗುರುವಾದ ಶ್ರೀರಾಮಕೃಷ್ಣಪರಮಹಂಸರನ್ನೂ ದೂಷಿಸಲಾರಂಭಿಸಿದ. ಇದೇ ಮಜುಮ್​ದಾರ್ ಸುಮಾರು ಹದಿನೈದು ವರ್ಷಗಳ ಹಿಂದೆ, ಶ್ರೀರಾಮಕೃಷ್ಣರನ್ನು ಗುಣಗಾನ ಮಾಡಿ ಒಂದು ಕರಪತ್ರ ವನ್ನು ಬರೆದಿದ್ದ. ಸಮ್ಮೇಳನದ ಪ್ರಾರಂಭದ ದಿನಗಳಲ್ಲಿ ಸ್ವಾಮೀಜಿಯೊಂದಿಗೆ ತುಂಬ ಸ್ನೇಹ ಭಾವದಿಂದಿದ್ದ ಮಜುಮ್​ದಾರ, ಅವರಿಗೆ ತನ್ನ ಈ ಕರಪತ್ರಗಳನ್ನು ಕೊಟ್ಟಿದ್ದ. ತಮ್ಮ ಹಿನ್ನೆಲೆಯ ಬಗ್ಗೆ ತಿಳಿಯಲು ಆಸಕ್ತರಾದ ಕೆಲವರಿಗೆ, ತಮ್ಮ ಗುರುದೇವನ ಒಂದು ಸ್ಥೂಲ ವ್ಯಕ್ತಿಚಿತ್ರಣವನ್ನು ನೀಡಲು ಸ್ವಾಮೀಜಿ ಈ ಕರಪತ್ರಗಳನ್ನು ಹಂಚಿದ್ದರು. ಮಜುಮ್​ದಾರ ಶ್ರೀರಾಮಕೃಷ್ಣರನ್ನೇ ನಿಂದಿಸುತ್ತಿದ್ದ ಆ ಸಂದರ್ಭದಲ್ಲಿ ಅಲ್ಲಿದ್ದವನೊಬ್ಬ ಆ ಕರಪತ್ರವನ್ನು ಅವನ ಮುಂದೆ ಹಿಡಿದು, “ಇದನ್ನು ಬರೆದವರು ನೀವಲ್ಲವೆ ?” ಎಂದು ಕೇಳಿದ. ಇದರಿಂದಾತ ತಬ್ಬಿಬ್ಬಾಗಿ ತಡವರಿಸಿದ. ಅವನು ಏನು ತಾನೆ ಹೇಳಲು ಸಾಧ್ಯವಿತ್ತು !</p>
<p>ಆದರೆ ಮಜುಮ್​ದಾರನೇನೂ ತನ್ನ ದುಷ್ಕೃತ್ಯಕ್ಕಾಗಿ ನಾಚಿಕೊಳ್ಳಲಿಲ್ಲ. ಕೆಲದಿನಗಳಲ್ಲೇ ಆತ ಭಾರತಕ್ಕೆ ಮರಳಿ, ಇಲ್ಲಿಯೂ ಅದನ್ನು ಬೇರೊಂದು ರೀತಿಯಲ್ಲಿ ಮುಂದುವರಿಸಿದ. ವಿವೇಕಾ ನಂದರು ಅಮೆರಿಕದಲ್ಲಿ ವ್ಯಭಿಚಾರದವರೆಗೆ ಎಲ್ಲ ಬಗೆಯ ಹೀನಕೃತ್ಯಗಳಲ್ಲಿ ನಿರತರಾಗಿದ್ದಾರೆ ; ಸಕಲ ವಿಧದ ವರ್ಜ್ಯ ಪದಾರ್ಥಗಳನ್ನು ತಿಂದು ಭೋಗಿಸುತ್ತಿದ್ದಾರೆ ಎಂದು ಭಾರೀ ಪ್ರಚಾರ ಮಾಡಿದ. ‘ನವವಿಧಾನ’ ಬ್ರಾಹ್ಮಸಮಾಜದ <span class="en">Unity and the Minister</span> ಎಂಬ ಪತ್ರಿಕೆಯು ವಿವೇಕಾನಂದರು ನವಿಲುಗರಿಯ ವೇಷ ಧರಿಸಿದ ಕೆಂಬೂತ ಮಾತ್ರವೇ ಎಂಬುದನ್ನು ಸಾಧಿಸಿ ತೋರಿಸಿತು. ಸ್ವಾಮೀಜಿ ಬಾಸ್ಟನ್ನಿನಲ್ಲಿ ಭಾಷಣಗಳನ್ನು ಮಾಡುತ್ತ, ಅವರ ಜನಪ್ರಿಯತೆ ತಾರಕ ಕ್ಕೇರುತ್ತಿದ್ದ ಸಂದರ್ಭದಲ್ಲೇ ಅಲ್ಲಿನ <span class="en">Boston Daily Adveritser</span> ಪತ್ರಿಕೆ, ಮೇಲೆ ಹೇಳಿದ ಪತ್ರಿಕೆಯ ವರದಿಯನ್ನು ಉದ್ಧರಿಸಿತು :</p>
<p><span class="en">“The Indian Mirror</span> ಪತ್ರಿಕೆಯು ತನ್ನ ಈಚಿನ ಕೆಲವು ಸಂಚಿಕೆಗಳಲ್ಲಿ ‘ನೂತನ ಹಿಂದು’ <span class="en">æoN" <urÚu।0;jÈ<o;nk} ;j:j‰</span> ಆಲಿಯಾಸ್​<span class="en"> <B>aAu।îo<j0;j</span>ರನ್ನು ಪ್ರಶಂಸಿಸಿ ಹಲವಾರು ದೀರ್ಘಪತ್ರಗಳನ್ನು ಪ್ರಕಟಿಸಿದೆ. ಈ ಸಂನ್ಯಾಸಿಯ ಕುರಿತಾಗಿ ಹಾಗೆ ಗುಣಗಾನ ಮಾಡಿ ಪ್ರಕಟಿಸು ವುದರ ಬಗ್ಗೆ ನಮ್ಮ ಆಕ್ಷೇಪವೇನೂ ಇಲ್ಲ ; ಆದರೆ ಈತ ‘ನವವೃಂದಾವನ ಥಿಯೇಟರ್​’ನ ರಂಗಮಂಟಪದ ಮೇಲೆ ಅಭಿನಯಿಸುವುದಕ್ಕೆಂದು ನಮ್ಮಲ್ಲಿಗೆ ಬಂದಾಗಿನಿಂದ, ಅಥವಾ ಈ ನಗರದ (ಕಲ್ಕತ್ತದ) ಬ್ರಾಹ್ಮಸಮಾಜಗಳಲ್ಲೊಂದರಲ್ಲಿ ಹಾಡುಗಳನ್ನು ಹಾಡಲು ತೊಡಗಿದಾಗಿ ನಿಂದ ನಮಗೆ ಈತನ ಪರಿಚಯ ಎಷ್ಟು ಚೆನ್ನಾಗಿ ಆಗಿದೆಯೆಂದರೆ, ಈತನ ಶೀಲದ ಬಗೆಗೆ ನಾವು ಹೊಂದಿರುವ ಅಭಿಪ್ರಾಯವು, ವೃತ್ತಪತ್ರಿಕೆಗಳಲ್ಲಿ ಪ್ರಕಟವಾದ ಯಾವುದೇ ಪ್ರಮಾಣದ ಬರಹ ದಿಂದಲೂ ಬದಲಾಗಲಾರದು. ನಮ್ಮ ಈ ಹಳೆಯ ಸ್ನೇಹಿತ, ಇತ್ತೀಚೆಗೆ ತನ್ನ ಭಾಷಣಗಳಿಂದ ಒಳ್ಳೆಯ ಅಭಿಪ್ರಾಯವನ್ನು ಮೂಡಿಸಿರುವುದು ನಮಗೆ ಸಂತೋಷವೇ. ಆದರೆ ಈ ನಮ್ಮ ಸ್ನೇಹಿತ ಪ್ರತಿನಿಧಿಸುವ ‘ನವ ಹಿಂದೂಧರ್ಮವು’ ಸಾಂಪ್ರದಾಯಿಕ ಹಿಂದೂಧರ್ಮವಲ್ಲ ಎಂಬುದರ ಅರಿವು ನಮಗೆ ಚೆನ್ನಾಗಿಯೇ ಇದೆ. ಒಬ್ಬ ಸಂಪ್ರದಾಯಸ್ಥ ಹಿಂದುವು ಮಾಡಲು ಸಾಧ್ಯವಿರುವ ಅತಿ ಹೀನ ಕಾರ್ಯವೆಂದರೆ ಕಾಲಾಪಾನಿಯನ್ನು (ಸಮುದ್ರವನ್ನು)ದಾಟುವುದು, ಮ್ಲೇಚ್ಛರ ಆಹಾರ ವನ್ನು ಸೇವಿಸುವುದು, ಕೊನೆಮೊದಲಿಲ್ಲದಂತೆ ಸಿಗಾರುಗಳನ್ನು ಸೇದುವುದು, ಇಂಥವು. ನಿಜವಾದ ಹಿಂದೂಧರ್ಮೀಯನಿಗೆ ನಾವು ಸಲ್ಲಿಸುವಂತಹ ಗೌರವವು, ಒಬ್ಬ ‘ಆಧುನಿಕ ಹಿಂದು’ವಿಗೆ ಎಂದೂ ಸಲ್ಲಲಾರದು. ಈ ನಮ್ಮ ಪ್ರಸ್ತುತ ವ್ಯಕ್ತಿ, <span class="en">aAu।îo<j0;j</span>ನೆಂಬ ಹೆಸರಿನಲ್ಲಿ ಪ್ರಖ್ಯಾತ ನಾಗಲು ಎಷ್ಟಾದರೂ ಪ್ರಯತ್ನಿಸಲಿ ; ಆದರೆ ಆತ, ಕಣ್ಣು ಕುಕ್ಕುವ ಅಸಂಬದ್ಧ ವಿಚಾರಗಳನ್ನೆಲ್ಲ ಪ್ರಕಟಿಸಿದರೆ ಮಾತ್ರ ನಾವದನ್ನು ಸಹಿಸಿಕೊಳ್ಳಲು ಸಾಧ್ಯವಿಲ್ಲ.”</p>
<p>ಈ ಲೇಖನದಲ್ಲಿ ಸೂಚಿತವಾದ ಕುಹಕ ಸುಸ್ಪಷ್ಟವಾಗಿದೆ : ಆತ ತನ್ನನ್ನು ‘ವಿವೇಕಾನಂದ’ ನೆಂದು ಕರೆದುಕೊಂಡರೂ, ಸತ್ಯಾಂಶವೇನೆಂದರೆ ಆತ ‘ಬಾಬು ನರೇಂದ್ರನಾಥ ದತ್ತ’ನಷ್ಟೆ. ಸಮುದ್ರವನ್ನು ದಾಟಿದ್ದೂ ಅಲ್ಲದೆ, ಮ್ಲೇಚ್ಛರ ಆಹಾರವನ್ನು ತಿನ್ನುತ್ತ ಸಿಗಾರುಗಳನ್ನು ಸೇದುವ ಈ ವ್ಯಕ್ತಿ, ಸಾಂಪ್ರದಾಯಿಕ ಹಿಂದೂ ಸಮಾಜದಿಂದ ಬಹಿಷ್ಕೃತವಾದ ಕೃತ್ಯಗಳನ್ನು ಎಸಗಿದ್ದಾನೆ. ಅಲ್ಲದೆ ಆತ ಸ್ವರ್ಗದಿಂದ ಬಿದ್ದವನೇನಲ್ಲ ; ಕೇವಲ ಒಬ್ಬ ಬಂಗಾಳೀ ಬಾಬು ಅಷ್ಟೆ ! ಇನ್ನೂ ಬೇಕೆ ಈತನ ವಿಚಾರ ? ಅವನು ಹಾಡು-ಕುಣಿತ-ನಾಟಕಗಳಲ್ಲೂ ಪಾಲ್ಗೊಂಡವನು ! ಇಂತಹ ಒಬ್ಬ ಸಾಧಾರಣ ಮರ್ತ್ಯನನ್ನು–ಅದೂ ತನ್ನವರಿಂದಲೇ ಬಹಿಷ್ಕೃತನಾಗಬೇಕಾದ ಕಪಟಿಯನ್ನು –ಜನರು ಒಬ್ಬ ಪ್ರವಾದಿಯೆಂದು ಕೊಂಡಾಡುತ್ತಿದ್ದಾರಲ್ಲ !</p>
<p>ಸ್ವಾಮೀಜಿಯ ಬಗ್ಗೆ ಇಂತಹ ಹೊಸಹೊಸ ವಿಷಯಗಳನ್ನೆಲ್ಲ ಪತ್ತೆ ಹಚ್ಚಿ ವರದಿ ಮಾಡಿದ ಈ ಲೇಖನದಲ್ಲಿ ಮತ್ತೊಂದು ವಿಷಯ ತಪ್ಪಿಹೋಗಿತ್ತು. ಅದೇನೆಂದರೆ, ಬ್ರಾಹ್ಮಸಮಾಜದ ಆಶ್ರಯದಲ್ಲಿ ನಡೆದ ಆ ನಾಟಕದಲ್ಲಿ ನರೇಂದ್ರ ಮಾತ್ರವಲ್ಲ, ಅದರ ಅತಿಮುಖ್ಯ ಹಾಗೂ ಅತಿ ಪ್ರಸಿದ್ಧ ಮುಖಂಡರಲ್ಲೊಬ್ಬನಾದ ಕೇಶವಚಂದ್ರಸೇನನೂ ಭಾಗವಹಿಸಿದ್ದನೆಂಬುದು ! ವಾಸ್ತವಿಕ ವಾಗಿ ಅದೊಂದು ಪೌರಾಣಿಕ ನಾಟಕ. ಈ ನಾಟಕದಲ್ಲಿ ಯೋಗಿಯ ಪಾತ್ರವನ್ನು ವಹಿಸುವಂತೆ, ‘ನವವಿಧಾನ’ದ ಪ್ರತಿಸ್ಪರ್ಧಿ ಸಂಘವಾದ ‘ಸಾಧಾರಣ’ ಬ್ರಾಹ್ಮಸಮಾಜದ ಸದಸ್ಯನೂ ಸಂಗೀತ- ನಾಟಕಗಳಲ್ಲಿ ಅತ್ಯಂತ ಪ್ರತಿಭಾವಂತನೂ ಆದ ತರುಣ ನರೇಂದ್ರನನ್ನು ಮನವೊಲಿಸಲಾಗಿತ್ತು. ಕೇಶವಚಂದ್ರಸೇನನೇ ಕಥಾನಾಯಕ. ಆದರೆ ಇದ್ದುದನ್ನು ಇದ್ದಂತೆ ಹೇಳಿದ್ದರೆ ಅಪವಾದಕ್ಕೆ ಅವಕಾಶವೆಲ್ಲಿರುತ್ತಿತ್ತು !</p>
<p>ತಮ್ಮ ವಿರುದ್ಧ ನಡೆಯುತ್ತಿದ್ದ ಈ ಅಪಪ್ರಚಾರವೆಲ್ಲ ಸ್ವಾಮೀಜಿಗೆ ತಿಳಿದೇ ಇತ್ತು. ಆದರೆ ಅವರು ಬಹಿರಂಗವಾಗಿ ತಮ್ಮನ್ನು ಸಮರ್ಥಿಸಿಕೊಳ್ಳುವ ಪ್ರಯತ್ನವನ್ನೇ ಮಾಡಲಿಲ್ಲ. ಇದು ಎಲ್ಲಿಯವರೆಗೆ ಹೋಗುತ್ತದೆಯೋ ನೋಡೋಣ ಎಂಬಂತೆ ಸುಮ್ಮನಿದ್ದು ಬಿಟ್ಟರು. ಅಮೆರಿಕ ದಲ್ಲಿ ಅವರ ವಿರುದ್ಧ ಕ್ರೈಸ್ತ ಮಿಷನರಿಗಳು ನಡೆಸುತ್ತಿದ್ದ ಅಪಪ್ರಚಾರದ ಸುದ್ದಿ ತಿಳಿದ ಭಾರತದ ಅವರ ಶಿಷ್ಯರು ಆ ಬಗ್ಗೆ ಆಶ್ಚರ್ಯವನ್ನು ವ್ಯಕ್ತಪಡಿಸಿದಾಗ, ೧೮೯೪ರ ಜನವರಿ ತಿಂಗಳಲ್ಲಿ ಅವರಿಗೆ ಸ್ವಾಮೀಜಿ ಬರೆದರು :</p>
<p>“ನನ್ನ ಬಗ್ಗೆ ನಿಮಗೆ ಅಷ್ಟೊಂದು ‘ಸಮಾಚಾರ’ ತಲುಪಿರುವುದನ್ನು ಕಂಡು ನಾನು ಬೆರಗಾದೆ. ನೀವು ಹೇಳುವ ಆ <span class="en">Interior</span> ಪತ್ರಿಕೆಯ ಟೀಕೆಯನ್ನು ಅಮೆರಿಕದ ಜನರ ಧೋರಣೆಯೆಂದು ತಿಳಿಯಬೇಕಾಗಿಲ್ಲ. ಆ ಪತ್ರಿಕೆಯ ಹೆಸರು ಇಲ್ಲಿ ಯಾರಿಗೂ ಗೊತ್ತೇ ಇಲ್ಲ ಎನ್ನಬಹುದು. ಅದು ‘ನೀಲಿ ಮೂಗಿನ ಪ್ರೆಸ್​ಬಿಟೀರಿಯನ್ ಪತ್ರಿಕೆ’ ಎಂದು ಕರೆಯಲ್ಪಡುವ ಜಾತಿಗೆ ಸೇರಿದ್ದು (ಪ್ರೆಸ್​ಬಿಟೀರಿಯನ್ ಎಂಬುದು ಕ್ರೈಸ್ತರಲ್ಲಿ ಒಂದು ಪಂಗಡ); ಅತ್ಯಂತ ಮತಾಂಧ ಪತ್ರಿಕೆ. ಆದರೆ ‘ನೀಲಿ ಮೂಗಿ’ನವರೆಲ್ಲರೂ ಅಸಭ್ಯರೇನಲ್ಲ. ಅಮೆರಿಕದ ಜನ ಹಾಗೂ ಎಷ್ಟೋ ಪಾದ್ರಿ ಗಳು ನನ್ನನ್ನು ಪ್ರೀತ್ಯಾದರಗಳಿಂದ ನೋಡಿಕೊಂಡಿದ್ದಾರೆ. ಸಮಾಜವು ಎತ್ತಿಹಿಡಿದ ವ್ಯಕ್ತಿಯೊಬ್ಬ ನನ್ನು ಹೀಗಳೆಯುವುದರ ಮೂಲಕ ತಾನು ‘ಪ್ರಖ್ಯಾತಿ’ಯನ್ನು ಗಳಿಸಬೇಕೆಂಬುದು ಅವರ ಉದ್ದೇಶವಾಗಿತ್ತು. ಈ ಉಪಾಯ ಇಲ್ಲಿ ಎಲ್ಲರಿಗೂ ಗೊತ್ತಿರುವುದೇ ಆದ್ದರಿಂದ ಯಾರೂ ಅದನ್ನು ಲೆಕ್ಕಿಸುವುದೇ ಇಲ್ಲ. ಆದರೆ ನಮ್ಮ ಭಾರತದ ಮಿಷನರಿಗಳು ಇದನ್ನೇ ಒಂದು ದೊಡ್ಡ ಬಂಡವಾಳವನ್ನಾಗಿ ಮಾಡಿಕೊಳ್ಳಲು ಪ್ರಯತ್ನಿಸಬಹುದು. ಹಾಗೇನಾದರೂ ಪ್ರಯತ್ನಿಸಿದರೆ ಅವರಿಗೆ ಹೇಳಿ–‘ಎಲೈ ಯಹೂದ್ಯನೆ, ಎಚ್ಚರಿಕೆ ; ದೇವರು ನಿನ್ನನ್ನು ವಿಚಾರಿಸಿಕೊಳ್ಳುತ್ತಾನೆ !’ ಎಂದು. ಅವರ ಹಳೆಯ ಕಟ್ಟಡವು ಪಾಯದ ಸಮೇತವಾಗಿ ಅಲುಗಾಡುತ್ತಿದೆ. ಅವರೆಷ್ಟೇ ಕಿರುಚಾಡಿದರೂ ಅದು ಉರುಳಲೇಬೇಕು. ಪೌರ್ವಾತ್ಯಧಾರ್ಮಿಕ ಭಾವನೆಗಳು ಇಲ್ಲಿ ಹಬ್ಬಿದುದರ ಪರಿಣಾಮವಾಗಿ ಭಾರತದಲ್ಲಿನ ಅವರ ಸುಖಜೀವನಕ್ಕೆ ಗಂಡಾಂತರ ಒದಗಿದ್ದರೆ, ಅವರ ವಿಷಯದಲ್ಲಿ ನನಗೆ ಕನಿಕರವೆನಿಸುತ್ತದೆ. ಆದರೆ ಇಲ್ಲಿ ಅವರ ಮುಖ್ಯ ಪಾದ್ರಿಗಳಲ್ಲಿ ಒಬ್ಬರೂ ನನಗೆಂದೂ ವಿರೋಧವಾಗಿಲ್ಲ. ಆಗಲಿ, ನೀರಿಗಂತೂ ಇಳಿದಾಗಿದೆ ; ಚೆನ್ನಾಗಿಯೇ ಸ್ನಾನ ಮಾಡಿಬಿಡುತ್ತೇನೆ.”</p>
<p>ಆದರೆ ಸ್ವಾಮೀಜಿಯ ವಿರುದ್ಧ ಸಮರ ಹೂಡಿದ್ದ ಶಕ್ತಿಗಳು, ಅವರನ್ನು ಸದೆಬಡಿಯಲು ಸಕಲ ರೀತಿಯಲ್ಲೂ ಶ್ರಮಿಸಿದುವು. ತಮ್ಮ ಗುರುದೇವನೊಬ್ಬನನ್ನೇ ನೆಚ್ಚಿಕೊಂಡು ಸ್ವಾಮೀಜಿ ಶಾಂತ ರಾಗಿದ್ದುಬಿಟ್ಟರು. ಅವರ ಈ ವಿಶ್ವಾಸವನ್ನು ಬಲಪಡಿಸುವಂತಹ ಘಟನೆಯೊಂದು, ಸ್ವಾಮಿ ವಿಜ್ಞಾನಾನಂದರ ಮೂಲಕ ತಿಳಿದುಬರುತ್ತದೆ : ಡೆಟ್ರಾಯ್ಟ್​ನಲ್ಲಿ ಔತಣಕೂಟವೊಂದರಲ್ಲಿ ಪಾಲ್ಗೊಂಡಿದ್ದ ಸ್ವಾಮೀಜಿ, ತಮಗಾಗಿ ತಂದಿಟ್ಟಿದ್ದ ಕಾಫಿಯ ಬಟ್ಟಲನ್ನು ಕೈಗೆತ್ತಿಕೊಂಡರು. ಇನ್ನೇನು ಅದರಿಂದ ಕಾಫಿಯನ್ನು ಹೀರಬೇಕು, ಅಷ್ಟರಲ್ಲಿ ಅವರು ತಮ್ಮ ಪಕ್ಕದಲ್ಲೇ ಶ್ರೀರಾಮ ಕೃಷ್ಣರನ್ನು ಕಂಡರು. “ಕುಡಿಯಬೇಡ ಅದನ್ನು, ಅದು ವಿಷ ! ಅದು ವಿಷ !” ಎಂದು ಶ್ರೀರಾಮ ಕೃಷ್ಣರು ಹೇಳಿದಂತಾಯಿತು. ತಕ್ಷಣ ಸ್ವಾಮೀಜಿ ಬಟ್ಟಲನ್ನು ಕೆಳಗಿಟ್ಟುಬಿಟ್ಟರು. ಎಲ್ಲೆಲ್ಲೂ ದ್ವೇಷಾಸೂಯೆಯ ವಾತಾವರಣವಿದ್ದ ಈ ಸಂದರ್ಭದಲ್ಲಿ, ಈ ಎಚ್ಚರಿಕೆಯನ್ನು ಅವರು ತಳ್ಳಿ ಹಾಕಲು ಸಾಧ್ಯವಿರಲಿಲ್ಲ. ಅವರ ಹೆಸರಿಗೆ ಮಸಿ ಬಳಿಯಲು ಹೊರಟ ನೀಚಬುದ್ಧಿಯ ಜನ, ಅವರ ಜೀವಕ್ಕೆ ಹಾನಿಯುಂಟುಮಾಡಿದ್ದರೂ ಆಶ್ಚರ್ಯವಿರಲಿಲ್ಲ.</p>
<p>ಹೀಗೆಯೇ ಕ್ರಮೇಣ ಸ್ವಾಮೀಜಿಯನ್ನು ಅವರ ಕಾರ್ಯೋದ್ದೇಶದ ಸಹಿತವಾಗಿ ನಾಶಪಡಿಸುವ ಪ್ರಯತ್ನ ಎಷ್ಟು ಬೃಹತ್ ಪ್ರಮಾಣದಲ್ಲಿ ಬೆಳೆದುಕೊಂಡು ಬಂದಿತೆಂದರೆ, ಆಗ ಅವರು ಅದನ್ನು ಪ್ರತಿಭಟಿಸಿ ತಡೆಗಟ್ಟದೆ ಹೋಗಿದ್ದರೆ, ಅವರ ಅದುವರೆಗಿನ ಶ್ರಮವೆಲ್ಲ ನೀರಿನಲ್ಲಿ ಮಾಡಿದ ಹೋಮವಾಗುತ್ತಿತ್ತು. ಇದನ್ನು ಮನಗಂಡ ಸ್ವಾಮೀಜಿ ಕಟ್ಟಕಡೆಗೆ ಈ ಬಗ್ಗೆ ಕ್ರಮ ಕೈಗೊಳ್ಳಲು ನಿಶ್ಚಯಿಸಿದರು. ಆದರೆ ಆಗಲೂ ಅವರು ತಮ್ಮ ಚಾರಿತ್ರ್ಯದ ಮೇಲಿನ ಹಾಗೂ ತಮ್ಮ ಹಿನ್ನೆಲೆಯ ಮೇಲಿನ ಆರೋಪಗಳನ್ನು ಸಾರ್ವಜನಿಕವಾಗಿ ಅಲ್ಲಗಳೆಯಲು ಹೋಗಲಿಲ್ಲ. ಅದರ ಬದಲಾಗಿ, ಅವರು ಯಾರ ಪ್ರತಿನಿಧಿಯಾಗಿ ಅಮೆರಿಕೆಗೆ ಹೋಗಿದ್ದರೋ, ಯಾರಿಗೋಸ್ಕರ ಹೋರಾಡು ತ್ತಿದ್ದರೋ, ಅದೇ ಭಾರತೀಯರೇ ಈಗ ಎದ್ದು ನಿಂತು, ‘ವಿವೇಕಾನಂದರು ನಮ್ಮ ಪ್ರತಿನಿಧಿಯೇ ಹೌದು ; ಅವರ ಸಂದೇಶವು ಹಿಂದೂ ತತ್ವಶಾಸ್ತ್ರದ ತಿರುಳಲ್ಲದೆ ಬೇರಲ್ಲ’ ಎಂದು ಬಹಿರಂಗವಾಗಿ ಘೋಷಿಸಬೇಕೆಂದು ನಿರೀಕ್ಷಿಸಿದರು. ಮತ್ತು ಹಾಗೆ ಮಾಡುವಂತೆ ತಮ್ಮ ಶಿಷ್ಯರಿಗೆ ಪತ್ರ ಬರೆದು ಕೇಳಿಕೊಂಡರು.</p>
<p>ನಿಜಕ್ಕೂ ಇದು ಅತ್ಯಂತ ದೌರ್ಭಾಗ್ಯದ ಸಂಗತಿಯೇ ಸರಿ. ಸ್ವಾಮಿ ವಿವೇಕಾನಂದರಂತಹ ಯುಗಪ್ರವರ್ತಕರು, ತಾವು ಕಪಟಿಯಲ್ಲ ಎಂಬುದನ್ನು ಸಾಬೀತು ಮಾಡಬೇಕಾದಂತಹ ಪರಿಸ್ಥಿತಿ ಯೊದಗಿದುದು ಎಂತಹ ವಿಡಂಬನೆ ! ತಮ್ಮನ್ನು ತಾವು ಆಕ್ರಮಣದಿಂದ ರಕ್ಷಿಸಿಕೊಳ್ಳುವುದು ಅತ್ಯಂತ ಕೀಳುಮಟ್ಟದ ವರ್ತನೆಯೆಂದು ಸ್ವಾಮೀಜಿ ನಂಬಿದ್ದರು. ಅದು ಸಂನ್ಯಾಸಧರ್ಮಕ್ಕೆ ವಿರುದ್ಧವೆಂಬ ಒಂದೇ ಕಾರಣಕ್ಕಲ್ಲ. ಅದು ಅವರಿಗೆ ಸ್ವಭಾವಸಹಜವಾದದ್ದರಿಂದ. ತರುಣ ನರೇಂದ್ರನನ್ನು ಒಮ್ಮೆ ಶ್ರೀರಾಮಕೃಷ್ಣರು ಪ್ರಶ್ನಿಸಿದ್ದರು, “ಏನಪ್ಪಾ, ಯಾರಾದರೂ ನಿನ್ನನ್ನು ನಿಂದಿಸಿದರೆ ನೀನೇನು ಭಾವಿಸುತ್ತೀ ?” ಎಂದು. “ಆನೆ ಹೋಗುತ್ತಿದ್ದರೆ ನಾಯಿ ಬೊಗಳುತ್ತದೆ ಎಂದುಕೊಳ್ಳುತ್ತೇನೆ”–ಬಿಸಿರಕ್ತದ ಸ್ವಾಭಿಮಾನಿ ತರುಣ ಸಹಜವಾಗಿ ಉತ್ತರಿಸಿದ್ದ. ಆಗ ಶ್ರೀ ರಾಮಕೃಷ್ಣರು, “ಓ ! ಅಷ್ಟು ದೂರ ಹೋಗಬೇಡಪ್ಪಾ !” ಎಂದು ನಗುತ್ತ ಹೇಳಿದ್ದರು. ನಿಜಕ್ಕೂ ಕೆಲದಿನಗಳಲ್ಲೇ ನರೇಂದ್ರನ ಸ್ವಭಾವದಲ್ಲಿ ಮಹತ್ತರ ಬದಲಾವಣೆಯುಂಟಾಯಿತು. ಅವನು ಪ್ರತಿಯೊಬ್ಬರನ್ನೂ ಅತ್ಯುನ್ನತ ದೃಷ್ಟಿಕೋನದಿಂದ ಸಮಾನವಾಗಿ ನೋಡುವ ಸಮದರ್ಶಿಯಾದ. ಇಂತಹ ಅಲೌಕಿಕ ವ್ಯಕ್ತಿತ್ವದ ಸ್ವಾಮೀಜಿ, ಸಾಮಾನ್ಯರಂತೆ ತಮ್ಮನ್ನು ಸಮರ್ಥಿಸಿಕೊಳ್ಳಲು ಇಚ್ಛಿಸದಿದ್ದರೆ ಅದು ಸಹಜವೇ ಆಗಿತ್ತು. ಅವರನ್ನು ವಿವಾದಕ್ಕೆಳೆಯಲು ಹಲವಾರು ಜನ ಪ್ರಯತ್ನಿಸಿದರು. ಪತ್ರಿಕೆಗಳಿಗೆ ಲೇಖನಗಳನ್ನು, ಪತ್ರಗಳನ್ನು ಬರೆದು ಬಹಿರಂಗವಾಗಿ ಅವರ ಮೇಲೆ ಆಪಾದನೆಗಳನ್ನು ಮಾಡಿದರು. ಅವುಗಳಿಗೆ ಉತ್ತರಿಸುವಂತೆಯೂ ಕೇಳಿಕೊಂಡರು. ಆದರೆ ಸ್ವಾಮೀಜಿ ಇಂತಹ ಕುತಂತ್ರಗಳಿಗೆ ಜಗ್ಗಲು ನಿರಾಕರಿಸಿದರು. ಏನೇ ಆದರೂ ಅವುಗಳಿಗೆ ಉತ್ತರಿಸಲು ಹೋಗಲಿಲ್ಲ. ಆದರೆ ಸ್ವಾರಸ್ಯದ ಸಂಗತಿಯೇನೆಂದರೆ, ಅವರ ವಿರುದ್ಧ ಮಾಡಲಾದ ಆಪಾದನೆಗೆ ಇತರ ಓದುಗರೇ ಸಮರ್ಥವಾಗಿ ಉತ್ತರಿಸಿದರು ; ಸ್ವಾಮೀಜಿಯ ವಿರುದ್ಧ ನಡೆಯು ತ್ತಿದ್ದ ಅಪಪ್ರಚಾರವೆಲ್ಲ ಎಂತಹ ದುರುದ್ದೇಶದಿಂದ ಕೂಡಿದುದು, ಇದರ ಹಿಂದಿರುವ ವ್ಯಕ್ತಿಗಳ ದುಷ್ಟತನವೆಂಥದು ಎಂಬುದನ್ನು ಬಹಿರಂಗಪಡಿಸಿದರು. ಆದರೆ ಪರಿಸ್ಥಿತಿ ಕೈಮೀರಿ ಹೋಗು ವಷ್ಟು ಅಪಪ್ರಚಾರ ಪ್ರಾರಂಭವಾದಾಗ, ಏಪ್ರಿಲ್ ೯ರಂದು ಅಳಸಿಂಗ ಪೆರುಮಾಳ್​ಗೆ ಬರೆದ ಪತ್ರವೊಂದರಲ್ಲಿ ಸ್ವಾಮೀಜಿ ತಮ್ಮ ಪರಿಸ್ಥಿತಿಯನ್ನು ವಿವರಿಸಿ, ಬಳಿಕ ತಮ್ಮ ಶಿಷ್ಯರು ಆ ಬಗ್ಗೆ ಏನು ಮಾಡಬೇಕೆಂಬುದನ್ನು ತಿಳಿಸಿದರು :</p>
<p>“ಸಾಧ್ಯವಿದ್ದರೆ ನೀವೊಂದು ಕೆಲಸ ಮಾಡಬೇಕು. ರಾಮನಾಡಿನ ರಾಜನನ್ನೋ ಅಥವಾ ಇನ್ನಾ ರಾದರೋ ಭಾರೀ ವ್ಯಕ್ತಿಯನ್ನೋ ಅಧ್ಯಕ್ಷಸ್ಥಾನಕ್ಕೆ ಹಿಡಿದು, ಮದರಾಸಿನಲ್ಲಿ ಒಂದು ದೊಡ್ಡ ಸಭೆಯನ್ನು ಏರ್ಪಡಿಸಲು ನಿಮ್ಮಿಂದ ಸಾಧ್ಯವೇನು ? ನಾನು ಇಲ್ಲಿಗೆ ಬಂದಿರುವುದಕ್ಕೆ ನಿಮ್ಮ ಸಂಪೂರ್ಣ ಅನುಮೋದನೆಯನ್ನು ವ್ಯಕ್ತಪಡಿಸುವಂತಹ ಒಂದು ಗೊತ್ತುವಳಿಯನ್ನು ಹೊರಡಿಸಿ ಅದನ್ನು ಇಲ್ಲಿನ ‘ಶಿಕಾಗೋ ಹೆರಾಲ್ಡ್​’, ‘ಇಂಟರ್ ಓಷಿಯನ್​’, ‘ನ್ಯೂಯಾರ್ಕ್ ಸನ್​’ ಮತ್ತು ಡೆಟ್ರಾಯ್ಟ್​ನ ‘ಕಮರ್ಷಿಯಲ್ ಅಡ್ವರ್​ಟೈಸರ್​’ ಪತ್ರಿಕೆಗಳಿಗೆ ಕಳಿಸಲು ನಿಮ್ಮಿಂದಾದೀತೆ ?... ನಿಮ್ಮ ಗೊತ್ತುವಳಿಯ ಪ್ರತಿಗಳನ್ನು ಸಮ್ಮೇಳನಾಧ್ಯಕ್ಷರಾದ ಡಾ॥ ಬರೋಸ್​ರಿಗೂ ಡೆಟ್ರಾಯ್ಟ್​ನ ಶ್ರೀಮತಿ ಜೆ. ಜೆ. ಬ್ಯಾಗ್​ಲೀಯವರಿಗೆ ಕಳಿಸಿಕೊಡಿ.</p>
<p>“ಈ ಸಭೆ ಸಾಧ್ಯವಾದಷ್ಟು ದೊಡ್ಡದಾಗಿರಲಿ. ದೊಡ್ಡದೊಡ್ಡ ಕುಳಗಳನ್ನೆಲ್ಲ ಹಿಡಿಯಿರಿ. ಅವರು ತಮ್ಮ ಧರ್ಮ ಹಾಗೂ ರಾಷ್ಟ್ರಕ್ಕಾಗಿ ಅದರಲ್ಲಿ ಸೇರಲೇಬೇಕು. ಮೈಸೂರಿನ ಮಹಾರಾಜರಿಂದ ಹಾಗೂ ದಿವಾನರಿಂದ ಹಾಗೆಯೇ ಖೇತ್ರಿಯಿಂದ, ಈ ಸಭೆಯ ಬಗೆಗೂ ಅದರ ನಿರ್ಣಯದ ಬಗೆಗೂ ಅನುಮೋದನಾಪತ್ರಗಳ್ನು ಪಡೆಯಲು ಪ್ರಯತ್ನಿಸಿ . . . ನಿಮ್ಮಿಂದ ಸಾಧ್ಯವಾಗುವು ದಾದರೆ ಇದನ್ನು ಪ್ರಯತ್ನಿಸಿ. ಇದು ಅಂಥಾ ದೊಡ್ಡ ಕೆಲಸವೇನೂ ಅಲ್ಲ. ಎಲ್ಲ ಕಡೆಗಳಿಂದಲೂ ಸಹಾನುಭೂತಿ ಪತ್ರಗಳನ್ನು ಪಡೆದುಕೊಂಡು, ಅವುಗಳನ್ನು ಮುದ್ರಿಸಿ, ಅವುಗಳ ಪ್ರತಿಗಳನ್ನು ಅಮೆರಿಕದ ಪತ್ರಿಕೆಗಳಿಗೆ ಕಳಿಸಿಕೊಡಿ–ಸಾಧ್ಯವಾದಷ್ಟು ಬೇಗ ! ಸೋದರರೆ, ಅದರಿಂದ ಬಹಳಷ್ಟು ಸಹಾಯವಾಗುತ್ತದೆ. ಈ ಬ್ರಾಹ್ಮಸಮಾಜದ ಮಂದಿ ಇಲ್ಲಿ ಎಲ್ಲ ಬಗೆಯ ಅಸಂಬದ್ಧ ಪ್ರಲಾಪ ಗಳನ್ನು ಪ್ರಾರಂಭಿಸಿದ್ದಾರೆ. ಸಾಧ್ಯವಾದಷ್ಟು ಬೇಗ ನಾವು ಅವರ ಬಾಯಿ ಮುಚ್ಚಿಸಬೇಕು. ಏಳಿ, ಕಾರ್ಯಸನ್ನದ್ಧರಾಗಿ. ನಿಮಗೆ ಇಷ್ಟು ಮಾಡಲು ಸಾಧ್ಯವಾದರೆ, ಮುಂದೆ ನಾವು ಬಹಳಷ್ಟನ್ನು ಸಾಧಿಸಬಹುದೆಂಬುದು ನಿಶ್ಚಿತ. ಸನಾತನ ಹಿಂದೂಧರ್ಮವೊಂದೇ ಶಾಶ್ವತ ! ಏಳಿ, ನನ್ನ ಹುಡುಗರೆ, ನಾವು ಗೆಲ್ಲುವುದು ಖಂಡಿತ !”</p>
<p>ಇದೇ ಪತ್ರದಲ್ಲಿ ಸ್ವಾಮೀಜಿ ಕಲ್ಕತ್ತದಲ್ಲೂ ಅದೇ ತರಹದ ಸಭೆಯನ್ನು ಸೇರಿಸುವಂತೆ ಸೂಚಿಸಿದರು. ನಿಜಕ್ಕೂ ಇದು ಅವರು ಬರೆದಿದ್ದ ತ್ವರಿತದ ಪತ್ರ. ಅಂತೆಯೇ ಇದಕ್ಕವರು ಒಂದು ತ್ವರಿತದ ಉತ್ತರವನ್ನು ನಿರೀಕ್ಷಿಸಿದರು. ಆದರೆ ಜುಲೈ ಎರಡನೇ ವಾರ ಕಳೆದರೂ ಮದ್ರಾಸಿನ ಕಡೆಯಿಂದ ಪ್ರತ್ಯುತ್ತರವೇ ಇಲ್ಲ ! ಆದರೆ ಅಳಸಿಂಗ ಪೆರುಮಾಳ್ ಉತ್ತರ ಬರೆದಿರಲಿಲ್ಲ ವೆಂದಲ್ಲ; ಅವರು ಸ್ವಾಮೀಜಿಯ ಯಾವುದೋ ಒಂದು ತಾತ್ಕಾಲಿಕ ವಿಳಾಸಕ್ಕೆ ಬರೆದಿದ್ದರು. ಅದು ಸ್ವಾಮೀಜಿಯ ಕೈಗೆ ಸೇರಿದ್ದು ಮಾತ್ರ ಬಹಳ ನಿಧಾನ. ಈ ಮಧ್ಯೆ ಸ್ವಾಮೀಜಿ ಮದ್ರಾಸಿನ ಇನ್ನೊಬ್ಬ ಶಿಷ್ಯನಿಗೆ ಬರೆದರು :</p>
<p>“ನಾನು ಅಳಸಿಂಗನಿಗೆ ಸಭೆ ಸೇರಿಸುವ ವಿಷಯವಾಗಿ ಎರಡು ತಿಂಗಳಿಗೂ ಹಿಂದೆಯೇ ಒಂದು ಪತ್ರ ಬರೆದಿದ್ದೆ. ಅವನು ಈ ಪತ್ರಕ್ಕೊಂದು ಉತ್ತರ ಕೂಡ ಬರೆಯಲಿಲ್ಲ. ಬಹುಶಃ ಅವನ ಉತ್ಸಾಹವೆಲ್ಲ ತಣ್ಣಗಾಗಿಬಿಟ್ಟಿದೆಯೋ ಏನೋ.”</p>
<p>ಅಂತೂ ಈಗ ಸ್ವಾಮೀಜಿ ಏನು ತಿಳಿದುಕೊಳ್ಳುವಂತಾಯಿತೆಂದರೆ ಈ ಮದ್ರಾಸೀ ಶಿಷ್ಯರೆಲ್ಲ ತಮ್ಮ ಸೂಚನೆಯನ್ನು ಕಡೆಗಣಿಸಿಬಿಟ್ಟರು, ಆದ್ದರಿಂದ ಯಾರೂ ಎಲ್ಲೂ ಸಭೆಯನ್ನು ಸೇರಿಸುವ ಪ್ರಯತ್ನ ಮಾಡಲಿಲ್ಲ, ಎಂದು. ಅಮೆರಿಕಕ್ಕಂತೂ ಈ ಕುರಿತಾಗಿ ಯಾವ ವರ್ತಮಾನವೂ ತಲುಪ ಲಿಲ್ಲ. ಆದ್ದರಿಂದ ಮದ್ರಾಸಿಗಳ ಈ ದೀರ್ಘ ಮೌನದಿಂದಾಗಿ ಅಮೆರಿಕದಲ್ಲಿನ ಸ್ವಾಮೀಜಿಯ ನಿಂದಕವರ್ಗ ತನ್ನ ಹೀನಕಾರ್ಯವನ್ನು ನಿರಾತಂಕವಾಗಿ ನಡೆಸಿಕೊಂಡು ಬರುವಂತಾಯಿತು.</p>
<p>ಸ್ವಾಮೀಜಿಯ ಸುತ್ತಮುತ್ತ ಇಷ್ಟೆಲ್ಲ ನಡೆಯುತ್ತಿದ್ದರೂ ಅವರು ಸಾರ್ವಜನಿಕರ ಮುಂದೆ ತಮ್ಮನ್ನು ಸಮರ್ಥಿಸಿಕೊಳ್ಳುವ ಪ್ರಯತ್ನವನ್ನಿನ್ನೂ ಪ್ರಾರಂಭಿಸಿರಲಿಲ್ಲ–ಭಗವಂತ ನೋಡಿ ಕೊಳ್ಳುತ್ತಾನೆ ಎಂದು ಬಿಟ್ಟುಬಿಟ್ಟಿದ್ದರು. ಆದರೆ ಭಗವಂತ ಸ್ವಾಮೀಜಿಗೂ ಬುದ್ಧಿಯನ್ನು ಕೊಟ್ಟಿರುವನಲ್ಲವೆ ? ಅಲ್ಲದೆ ಅವರೊಬ್ಬ ಜವಾಬ್ದಾರಿಯುತ ವ್ಯಕ್ತಿಯಲ್ಲವೆ ? ಜೊತೆಗೆ ಅಮೆರಿಕದ ಹಲವಾರು ಸಭ್ಯ-ಸಜ್ಜನರು ಅವರಿಗೆ ತಮ್ಮತಮ್ಮ ಮನೆಗಳಲ್ಲಿ ಹಲವಾರು ತಿಂಗಳು ಆಹಾರ-ಆಸರೆ ಕೊಟ್ಟು ಸತ್ಕರಿಸಿರಲಿಲ್ಲವೆ ? ಈಗ ಇಂತಹ ವ್ಯಕ್ತಿಯ ಮೇಲೆ ನಾಲ್ಕು ದಿಸೆ ಗಳಿಂದಲೂ ಅಪವಾದ-ನಿಂದೆಗಳ ಸುರಿಮಳೆಯಾಗುತ್ತಿರುವುದನ್ನು ಕಂಡಾಗ ಆ ಮನೆಯವರಿಗೆಲ್ಲ ಕೊನೆಗೂ ಅವರ ಮೇಲೆ ಸಂಶಯ ಹುಟ್ಟದಿರಲಾರದೆ ? ಇದನ್ನು ಹೋಗಲಾಡಿಸಬೇಕಾದ್ದು ಸ್ವಾಮೀಜಿಯ ಕರ್ತವ್ಯವಲ್ಲವೆ ? ಆದ್ದರಿಂದ ಈಗ ಸ್ವಾಮೀಜಿ ಯೋಚಿಸಿದರು–ಅಮೆರಿಕದ ತಮ್ಮ ಆತ್ಮೀಯ ಸ್ನೇಹಿತ ವರ್ಗಕ್ಕೆ ಸತ್ಯಸಂಗತಿಯನ್ನು ತಿಳಿಸಿ ಅವರ ಅನುಮಾನಗಳನ್ನು ನಿವಾರಿಸಬೇಕು ಎಂದು. ಅಲ್ಲದೆ ಈಗ ಎಂತಹ ಪರಿಸ್ಥಿತಿ ಬಂದುಬಿಟ್ಟಿತ್ತೆಂದರೆ ಸ್ವಾಮೀಜಿ ಏನಾದರೂ ಸಹನೆಯ ಹೆಸರಿನಲ್ಲಿ ಬಾಯ್ಮುಚ್ಚಿಕೊಂಡು ಮೌನವಾಗಿದ್ದ ಪಕ್ಷದಲ್ಲಿ ಅವರು ಸುಳ್ಳುಗಾರ, ಠಕ್ಕ, ಕಪಟಸಂನ್ಯಾಸಿ ಎನ್ನುವುದನ್ನೆಲ್ಲ ಒಪ್ಪಿಕೊಂಡಂತಾಗಿಬಿಡುತ್ತಿತ್ತು. ಆಗ ಅವರ ಆಪ್ತ ಸ್ನೇಹಿತರಿಗೂ ಇದು ದೃಢವಾಗಿಬಿಡುತ್ತಿತ್ತು. ಆಮೇಲೆ ಸ್ವಾಮೀಜಿಗೆ ಅಮೆರಿಕದಲ್ಲಿ ಉಳಿಯುವುದೇ ಕಷ್ಟವಾಗಿಬಿಡುತ್ತಿತ್ತು. ಅವರು ಅಮೆರಿಕದಲ್ಲಿ ತಮ್ಮ ಕಾರ್ಯ ಮುಂದುವರಿಸು ವುದಕ್ಕಾಗಿ ತಮ್ಮನ್ನು ಸಮರ್ಥನೆ ಮಾಡಿಕೊಳ್ಳದಿದ್ದರೆ ಚಿಂತೆಯಿಲ್ಲ ; ಆದರೆ ಅವರು ಅಲ್ಲಿನ ಹಲವು ಸಭ್ಯ-ಸಜ್ಜನರೊಂದಿಗೆ ಬೆಳೆಸಿದ ಆತ್ಮೀಯ ಸ್ನೇಹವನ್ನು ಉಳಿಸಿಕೊಳ್ಳುವುದಕ್ಕಾದರೂ ತಮ್ಮನ್ನು ಸಮರ್ಥನೆ ಮಾಡಿಕೊಳ್ಳಲೇಬೇಕಾಗಿತ್ತು. ಸ್ವಾಮೀಜಿ ಈಗ ಮೊಟ್ಟಮೊದಲನೆಯದಾಗಿ ಗಮನ ಕೊಡಬೇಕಾಗಿದ್ದುದು ಪ್ರೊ ॥ ಜಾನ್ ಹೆನ್ರಿ ರೈಟರ ಕಡೆಗೆ, ಏಕೆಂದರೆ ಯಾವ ಪರಿಚಯ ಪತ್ರವೂ ಇಲ್ಲದೆ ಬರಿಗೈಯಲ್ಲಿ ಬಂದಿದ್ದ ಸ್ವಾಮೀಜಿಯನ್ನು ಸಮ್ಮೇಳನದಲ್ಲಿ ಭಾಗವಹಿಸಲು ಪ್ರತಿನಿಧಿಯಾಗಲು ಸರ್ವವಿಧದಿಂದಲೂ ತಕ್ಕವರು ಎಂದು ಘೋಷಿಸಿ, ಅವರ ಅರ್ಹತೆಗೆ ತಾವೇ ಸಾಕ್ಷಿಯಾಗಿ ನಿಂತು ಸಮ್ಮೇಳನದ ವೇದಿಕೆಯ ಮೇಲೆ ಕಾಣಿಸಿಕೊಳ್ಳಲು ಅನುವು ಮಾಡಿಕೊಟ್ಟ ವರು ಈ ಪ್ರೊಫೆಸರರೇ ಅಲ್ಲವೆ ? ಆದ್ದರಿಂದ ಈಗ ಸ್ವಾಮೀಜಿ, ತಮ್ಮ ವ್ಯಕ್ತಿತ್ವವನ್ನು ಸ್ಪಷ್ಟವಾಗಿ ನಿರೂಪಿಸುವಂತಹ ಯೋಗ್ಯತಾಪತ್ರಗಳು ಭಾರತದ ಕಡೆಯಿಂದ ಏನೇನು ಬಂದಿದ್ದವೋ ಅವು ಗಳನ್ನೆಲ್ಲ ಕಲೆಹಾಕಿ ಪ್ರೊ ॥ ರೈಟರಿಗೆ ಕಳಿಸಿದರು. ಆ ಯೋಗ್ಯತಾಪತ್ರಗಳಲ್ಲಿ ಕೆಲವೆಲ್ಲ ಭಾರತ ದಿಂದ ಮೊನ್ನೆಮೊನ್ನೆ ಅವರ ಕೈಸೇರಿದವುಗಳು. ಇವುಗಳನ್ನು ಕಳಿಸಿಕೊಟ್ಟು, ಅನಂತರ ಸ್ವಾಮೀಜಿ ಪ್ರೊಫೆಸರರಿಗೆ ಒಂದು ಪತ್ರ ಬರೆದರು :</p>
<p>“ಈ ವೇಳೆಗೆ ನಿಮಗೆ ಕರಪತ್ರ ಹಾಗೂ ಪತ್ರಗಳು ತಲುಪಿರಬಹುದು. ನೀವು ಇಚ್ಛೆಪಟ್ಟರೆ, ಭಾರತದಿಂದ ಬಂದಿರುವ ಕೆಲವು ರಾಜರ ಹಾಗೂ ಮಂತ್ರಿಗಳ ಪತ್ರಗಳನ್ನೂ ಕಳಿಸಿಕೊಡುತ್ತೇನೆ. ಇವರಲ್ಲಿ ಒಬ್ಬರು ಮಂತ್ರಿಗಳು (ಹರಿದಾಸ್ ವಿಹಾರಿದಾಸ್ ದೇಸಾಯಿ) ಭಾರತದ ರಾಯಲ್ ಕಮಿಷನಿನ ಕೆಳಗಿದ್ದ ಓಪಿಯಮ್ ನಿಯೋಗದ ಸದಸ್ಯರಾಗಿದ್ದವರು. ನೀವು ಇಷ್ಟಪಟ್ಟರೆ ನಾನು ಅವರಿಂದ ನಿಮಗೆ ಪತ್ರ ಬರೆಯಿಸಿ ನಾನು ಮೋಸಗಾರನಲ್ಲ ಎಂಬುದು ನಿಮಗೆ ಮನವರಿಕೆ ಯಾಗುವಂತೆ ಮಾಡುತ್ತೇನೆ. ಆದರೆ ಸೋದರ, ಸಂನ್ಯಾಸಿಗಳಾದ ನಮ್ಮ ಜೀವನಾದರ್ಶವೇ ನಮ್ಮನ್ನು ನಾವು ಬಹಿರಂಗಪಡಿಸಿಕೊಳ್ಳದಿರುವುದು, ನಮ್ಮನ್ನು ನಾವು ನಿಗ್ರಹಿಸಿಕೊಳ್ಳುವುದು, ನಮ್ಮತನವನ್ನು ಇಲ್ಲವಾಗಿಸುವುದು.</p>
<p>“ನಾವು ಮಾಡಬೇಕಾದದ್ದು ತ್ಯಾಗ, ಸ್ವೀಕಾರವಲ್ಲ. ನನ್ನ ತಲೆಯಲ್ಲಿ ಒಂದು ‘ಹುಚ್ಚು’ ಹೊಕ್ಕಿರದಿದ್ದರೆ ನಾನಿಲ್ಲಿಗೆ ಬರುತ್ತಲೇ ಇರಲಿಲ್ಲ. ನನ್ನ ಕಾರ್ಯೋದ್ದೇಶಕ್ಕೆ ಸಹಾಯವಾಗಬಹು ದೆಂದು ನಾನು ವಿಶ್ವಧರ್ಮ ಸಮ್ಮೇಳನವನ್ನು ಸೇರಿಕೊಂಡೆ. ನಮ್ಮ ಜನ ನನಗೆ ಸಮ್ಮೇಳನಕ್ಕೆ ಹೋಗುವಂತೆ ಹೇಳಿದಾಗ ನಾನು ಯಾವಾಗಲೂ ಅದನ್ನು ನಿರಾಕರಿಸುತ್ತಲೇ ಬಂದೆ. ನಾನು ಅವರಿಗೆ ಹೇಳಿದ್ದೆ, ‘ನಾನು ಆ ಸಭೆಯಲ್ಲಿ ಸೇರಿಕೊಂಡರೆ ಸೇರಿಕೊಂಡೆ, ಇಲ್ಲದಿದ್ದರೆ ಇಲ್ಲ ; ನಿಮಗಿದು ಒಪ್ಪಿಗೆಯಾಗುವುದಾದರೆ ನೀವು ನನ್ನನ್ನು ಅಲ್ಲಿಗೆ ಕಳಿಸಬಹುದು’ ಎಂದು. ಆಗ ಅವರು ‘ನಿಮಗೆ ತೋಚಿದಂತೆ ಮಾಡಿ’ ಎಂದು ನನ್ನನ್ನು ಕಳಿಸಿಕೊಟ್ಟರು. ಇನ್ನುಳಿದುದನ್ನೆಲ್ಲ ನೀವು ನೋಡಿಕೊಂಡಿರಿ.</p>
<p>“ಓ ನನ್ನ ವಿಶ್ವಾಸೀ ಗೆಳೆಯ, ನನ್ನ ವಿಷಯದಲ್ಲಿ ನಿಮಗೆ, ಸಾಧ್ಯವಾದ ಎಲ್ಲ ಸಮಾಧಾನವನ್ನು ಉಂಟುಮಾಡುವುದು ನನ್ನ ಜವಾಬ್ದಾರಿ. ಆದರೆ ಇನ್ನುಳಿದ ಪ್ರಪಂಚದ ಜನ ಏನು ಹೇಳು ತ್ತಾರೋ ನಾನದನ್ನು ಲೆಕ್ಕಿಸುವುದಿಲ್ಲ. ಆದ್ದರಿಂದ ಆ ಕರಪತ್ರದಲ್ಲಿ ಹಾಗೂ ಪತ್ರಗಳಲ್ಲಿ ಬರೆದಿರುವುದನ್ನು ಪ್ರಕಟಿಸಬಾರದು ಮತ್ತು ಯಾರಿಗೂ ತೋರಿಸಬಾರದು ಎಂದು ನಿಮ್ಮನ್ನು ಕೇಳಿಕೊಳ್ಳುತ್ತೇನೆ. ಮಿಷನರಿಗಳು ಮಾಡುತ್ತಿರುವ ಪ್ರಯತ್ನಗಳನ್ನು ನಾನು ಲಕ್ಷಿಸುವುದಿಲ್ಲ. ಆದರೆ ಮಜುಮ್​ದಾರನನ್ನು ಹಿಡಿದುಕೊಂಡಿರುವ ಹೊಟ್ಟೆಕಿಚ್ಚಿನ ಜ್ವರ ನನಗೆ ದೊಡ್ಡ ಆಘಾತ ವನ್ನುಂಟುಮಾಡಿದೆ. ಅವನಿಗೆ ಒಳ್ಳೆಯ ಬುದ್ಧಿ ಬರಲಿ ಎಂದು ಪ್ರಾರ್ಥಿಸುತ್ತೇನೆ. ಏಕೆಂದರೆ ಅವನೊಬ್ಬ ದೊಡ್ಡಮನುಷ್ಯ ಮತ್ತು ಒಳ್ಳೆಯ ವ್ಯಕ್ತಿ, ಮತ್ತು ತನ್ನ ಜೀವನದಲ್ಲೆಲ್ಲ ಒಳ್ಳೆಯದನ್ನೇ ಮಾಡಲು ಪ್ರಯತ್ನಿಸಿದ್ದಾನೆ. ಆದರೆ ಇದರಿಂದ ನನ್ನ ಗುರುದೇವನ ಒಂದು ಮಾತು ಇನ್ನಷ್ಟು ಖಚಿತವಾಗುತ್ತದೆ : ‘ಮಸಿತುಂಬಿರುವ ಕೋಣೆಯಲ್ಲಿ ಎಷ್ಟೇ ಜೋಪಾನವಾಗಿದ್ದರೂ ಬಟ್ಟೆಗೆ ಸ್ವಲ್ಪವಾದರೂ ಮಸಿ ಹತ್ತಿಯೇ ಹತ್ತುತ್ತದೆ.’</p>
<p>“ನಾನೆಂದಿಗೂ ಮಿಷನರಿಯಾಗಿರಲಿಲ್ಲ. ಮುಂದೆ ಆಗಲು ಸಾಧ್ಯವೂ ಇಲ್ಲ. ನನ್ನ ಸ್ಥಳವಿರು ವುದು ಹಿಮಾಲಯದಲ್ಲಿ. ಇಷ್ಟರಮಟ್ಟಿಗೆ ನನ್ನ ವಿಷಯದಲ್ಲಿ ನಾನು ತೃಪ್ತನಾಗಿದ್ದೇನೆ. ಅದನ್ನೇ ನನ್ನ ಸಂಪೂರ್ಣ ಅಂತಸ್ಸಾಕ್ಷಿಯಾಗಿ ಹೇಳಬಲ್ಲೆ, ‘ಹೇ ಭಗವಂತ, ನಾನು ನನ್ನ ಮಾನವ ಸೋದರರಲ್ಲಿ ಭಯಂಕರ ಸಂಕಟವನ್ನು ಕಂಡೆ ; ಅದರಿಂದ ಅವರನ್ನು ಹೊರತರುವ ದಾರಿ ಯನ್ನೂ ಕಂಡುಕೊಂಡೆ ; ಪರಿಹಾರವನ್ನು ಕಾರ್ಯರೂಪಕ್ಕೆ ತರಲು ನನ್ನ ಕೈಲಾದಷ್ಟು ಪ್ರಯತ್ನಿ ಸಿದೆ. ಆದರೆ ಸೋತುಹೋದೆ. ಅಂತೂ ನಿನ್ನ ಇಚ್ಛೆಯಿದ್ದಂತಾಗಲಿ’ ಎಂದು.</p>
<p>“ಅವನ ಆಶೀರ್ವಾದ ನಿಮ್ಮ ಮತ್ತು ನಮ್ಮೆಲ್ಲರ ಮೇಲೆ ಎಂದೆಂದಿಗೂ ಇರಲಿ.”</p>
<p>ಸ್ವಾಮೀಜಿ ಪ್ರೊ ॥ ರೈಟರಿಗೆ ಕಳಿಸಿಕೊಟ್ಟಿದ್ದ ಪತ್ರಗಳು ಜುನಾಗಢದ ದಿವಾನರಿಂದ ಬಂದದ್ದು. ಇವುಗಳನ್ನು ದಿವಾನ್​ಜಿಯವರು, ಇಸಾಬೆಲ್ ಮೆಕ್​ಕಿಂಡ್ಲಿಯ (ಹೇಲ್ ಸೋದರಿಯರಲ್ಲಿ ಒಬ್ಬಳು) ವಿಳಾಸಕ್ಕೆ ಕಳಿಸಿಕೊಟ್ಟಿದ್ದರು. ಆಕೆಯ ಮೂಲಕ ಈ ಪತ್ರಗಳನ್ನು ಪಡೆದ ಮರುದಿನ ಸ್ವಾಮೀಜಿ ಅವಳಿಗೆ ಬರೆದರು :</p>
<p>“ನಿನ್ನೆ ನೀನು ಕಳಿಸಿದ ಭಾರತದ ಪತ್ರಗಳೆಲ್ಲ ನಿಜಕ್ಕೂ ಬಹುಕಾಲದ ಅನಂತರ ಬಂದ ಒಂದು ಶುಭ ಸಮಾಚಾರವೇ ಸರಿ. ದಿವಾನ್​ಜಿಯವರಿಂದ ಒಂದು ಸುಂದರ ಪತ್ರ ಬಂದಿದೆ. ಅಲ್ಲದೆ ಕಲ್ಕತ್ತದಲ್ಲಿ ನನ್ನ ಕುರಿತಾಗಿ ಪ್ರಕಟಿಸಿದ ಒಂದು ಪುಟ್ಟ ಕರಪತ್ರವೂ ಅದರಲ್ಲಿದೆ. ಅಂತೂ ಒಬ್ಬ ಪ್ರವಾದಿಯನ್ನು ಅವನ ದೇಶದಲ್ಲೇ ಗೌರವಿಸಲಾಗುತ್ತದೆ ಎಂಬುದನ್ನು ನನ್ನ ಜೀವನದಲ್ಲಿ ಮೊದಲ ಬಾರಿಗೆ ಕಂಡುಕೊಂಡೆ. ಕಲ್ಕತ್ತದ ದಿನಪತ್ರಿಕೆಗಳಿಂದ ಉದ್ಧೃತವಾದ ಬರಹಗಳ ಧಾಟಿ ತೀರ ಅಲಂಕಾರಪೂರ್ಣವಾಗಿದ್ದರಿಂದ, ಅವುಗಳನ್ನು ನಿನಗೆ ಕಳಿಸಲು ನನಗೆ ಇಷ್ಟವಿಲ್ಲ. ಆದರೆ ಅವು ಒಟ್ಟಿನಲ್ಲಿ ತೃಪ್ತಿಕರವಾಗಿವೆ. ಅವು ನನ್ನನ್ನು ‘ಖ್ಯಾತಿವೆತ್ತವರು’ ‘ಅದ್ಭುತ ವ್ಯಕ್ತಿ’ ಎಂದು ಇನ್ನೂ ಏನೇನೋ ಕೆಲಸಕ್ಕೆ ಬಾರದ ಗುಣವಾಚಕಗಳಿಂದ ಕರೆಯುತ್ತವೆ. ಆದರೆ ಅವು, ಇಡೀ ರಾಷ್ಟ್ರ ನನ್ನ ಮೇಲೆ ತೋರಿರುವ ಕೃತಜ್ಞತೆಯನ್ನು ವ್ಯಕ್ತಪಡಿಸುತ್ತವೆ.”</p>
<p>ತಮ್ಮನ್ನು ಮೆಚ್ಚಿ ಗೌರವಿಸಿ ಕೃತಜ್ಞತೆಯನ್ನರ್ಪಿಸುವಂತಹ ಈ ಪತ್ರಗಳು-ಲೇಖನಗಳು ಸ್ವಾಮೀಜಿಗೆ ತಲುಪಿದುವಾದರೂ ಮತ್ತು ಅವರು ಅದನ್ನು ತಮ್ಮ ಕೆಲವು ಆಪ್ತರಿಗೆ ಕಳಿಸಿಕೊಟ್ಟ ರಾದರೂ, ಅಮೆರಿಕದ ಪತ್ರಿಕೆಗಳಲ್ಲಿ ಅವು ಯಾವುವೂ ಪ್ರಕಟವಾಗಲಿಲ್ಲ. ಆದರೆ ಭಾರತದ ಮಿಷನರಿಗಳಿಗೆ ಸೇರಿದ ಪತ್ರಿಕೆಗಳಲ್ಲಿ ಹಾಗೂ ಇತರ ಧರ್ಮಾಂಧ ಪತ್ರಿಕೆಗಳಲ್ಲಿ ಸ್ವಾಮೀಜಿಯನ್ನು ಟೀಕಿಸಿ ನಿಂದಿಸಿ ಬರೆದ ವಿಚಾರಗಳನ್ನೆಲ್ಲ ಅಮೆರಿಕದ ಪತ್ರಿಕೆಗಳು ತಕ್ಷಣ ಪ್ರಕಟಿಸಿದುವು. ಜನರೂ ಅವುಗಳನ್ನು ಕುತೂಹಲದಿಂದ ಓದಿಕೊಂಡರು. ಇಂತಹ ಏಕಮುಖವಾದ ವರದಿಗಳನ್ನೆಲ್ಲ ಓದಿದ ಜನ ಕ್ರಮೇಣ ಅವುಗಳನ್ನು ನಂಬಲಾರಂಭಿಸಿದರು. ವಿವೇಕಾನಂದರನ್ನು ಅವರ ಸ್ವಂತ ತಾಯ್ನಾಡಿ ನಲ್ಲೇ ಗೌರವಿಸುವವರಿಲ್ಲ ಎಂದಮೇಲೆ ಅವರನ್ನು ನಂಬುವುದಾದರೂ ಎಂತು ?–ಎಂದು ಶಂಕಿಸಿದರು. ಆದರೂ ಸ್ವಾಮೀಜಿ, ಸಾರ್ವಜನಿಕವಾಗಿ ಆ ಬಗ್ಗೆ ಮಾತನಾಡಲು ಇಷ್ಟಪಡಲಿಲ್ಲ. ಆದರೆ ತಮ್ಮ ಆಪ್ತರಾದ ಕೆಲವರಿಗೆ ಮಾತ್ರ ತಮ್ಮ ಪುಜುತ್ವವನ್ನು ಮನದಟ್ಟುಮಾಡಿಸ ಬೇಕಾದುದು ತಮ್ಮ ಕರ್ತವ್ಯವೆಂದು ಬಗೆದರು. ಪ್ರೊ ॥ ರೈಟರಿಗೆ ತಾವು ಈಗಾಗಲೇ ಕಳಿಸಿ ಕೊಟ್ಟಿದ್ದ ಪತ್ರಗಳನ್ನು ಓದಿ ಅವರು ಇದೆಲ್ಲ ಕೇವಲ ಹೊಗಳಿಕೆಯ ಮಾತುಗಳೆಂದು ನಿರ್ಲಕ್ಷಿಸು ವರೇನೋ ಎಂದು ಸ್ವಾಮೀಜಿ ಶಂಕಿಸಿದರು. ನಿಜಕ್ಕೂ ಪ್ರೊ ॥ರೈಟರಿಗೆ ಈ ಪ್ರಮಾಣಪತ್ರಗಳ ಆವಶ್ಯಕತೆಯಿತ್ತೇ ಎಂಬುದೇ ಸಂದೇಹಾಸ್ಪದ. ಆದರೆ ಅತ್ಯಂತ ವಿಷಮಯ ವಾತಾವರಣದಿಂದ ಆವೃತರಾಗಿದ್ದ ಸ್ವಾಮೀಜಿಗಂತೂ ಹಾಗೆನ್ನಿಸಿತು. ಆದ್ದರಿಂದ ಅವರು, ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್ ಹಾಗೂ ಜುನಾಗಢದ ದಿವಾನರಾದ ಹರಿದಾಸ್ ವಿಹಾರಿದಾಸ್ ದೇಸಾಯಿಯವರು ಬರೆದಿದ್ದ ಪತ್ರಗಳನ್ನು ರೈಟರಿಗೆ ಕಳಿಸಿಕೊಡುತ್ತ ಹೀಗೆ ಬರೆದರು :</p>
<p>“ಇವು, ನಾನು ಮೋಸಗಾರನಲ್ಲವೆಂಬುದನ್ನು ನಿಮಗೆ ಮನವರಿಕೆ ಮಾಡಿಕೊಡುತ್ತವೆ ಎಂದು ಆಶಿಸುತ್ತೇನೆ. ನಾನು ಸಾಚಾ ಸಂನ್ಯಾಸಿಯೇ ಎಂಬುದು ಸ್ಪಷ್ಟವಾಗಲು, ಸಾಧ್ಯವಿರುವ ಎಲ್ಲ ಸಮಾಧಾನವನ್ನೂ ನಿಮಗೆ ನೀಡಲು ನಾನು ಬದ್ಧನಾಗಿದ್ದೇನೆ. ಆದರೆ ನಾನು ಹೀಗೆ ನೀಡುವುದು ನಿಮಗೆ ಮಾತ್ರ. ಬೀದಿಯ ಜನ ನನ್ನ ಬಗ್ಗೆ ಏನು ಹೇಳುತ್ತಾರೆ, ಏನು ಭಾವಿಸುತ್ತಾರೆ ಎಂಬುದನ್ನು ನಾನು ಲಕ್ಷಿಸುವುದಿಲ್ಲ.”</p>
<p>ಖೇತ್ರಿಯ ರಾಜ ಸ್ವಾಮೀಜಿಗೆ ಬರೆದ ಪತ್ರ ಹೀಗಿತ್ತು–</p>
<p>“ನನ್ನ ಪ್ರೀತಿಯ ಗುರುವೆ . . . ನನಗಿಂತ ಬಹಳಷ್ಟು ಹೆಚ್ಚು ತಿಳಿವಳಿಕಸ್ಥರಾದವರಿಗೆ ನಾನು ಸಲಹೆ ನೀಡುವ ಆವಶ್ಯಕತೆಯೇನೂ ಇಲ್ಲವೆಂಬುದು ನನಗೆ ಗೊತ್ತು. ಆದರೂ ನಾನು ಇಷ್ಟನ್ನು ಮಾತ್ರ ಹೇಳುವ ಧೈರ್ಯ ಮಾಡುತ್ತೇನೆ, ಏನೆಂದರೆ, ಬೆನ್ನ ಹಿಂದೆ ಆಡಿಕೊಳ್ಳುವ ನಮ್ಮ ಜನರ ಪ್ರವೃತ್ತಿಯನ್ನು ಕಂಡು ನೀವು ಜುಗುಪ್ಸೆ ಪಟ್ಟುಕೊಳ್ಳಬಾರದು. ಏಕೆಂದರೆ, ನಿಮಗೆ ತಿಳಿದಿರುವಂತೆ, ‘ಕ್ರಯವಿಕ್ರಯ ವೇಳಾಯಾಂ ಕಾಚಃಕಾಚಃ ಮಣಿರ್ಮಣಿಃ’ (ಬೆಲೆ ಕಟ್ಟುವ ವೇಳೆಯಲ್ಲಿ ಗಾಜು ಗಾಜೇ, ಮಣಿಯು ಮಣಿಯೇ.) ಪಾಶ್ಚಾತ್ಯ ದೇಶದ ಉನ್ನತ ಸುಸಂಸ್ಕೃತ ವ್ಯಕ್ತಿಗಳಿಂದ ಸ್ವಲ್ಪ ಸಹಾಯ ಪಡೆದು ನಮ್ಮ ತಾಯ್ನಾಡನ್ನು ಮೇಲೆತ್ತಬೇಕೆಂಬ ನಿಮ್ಮ ದೀರ್ಘಕಾಲದ ಯೋಜನೆ ಯನ್ನು ನೀವೇ ಕೈಬಿಟ್ಟರೆ, ಅದನ್ನು ಪೂರ್ಣಗೊಳಿಸುವವರು ಮತ್ತಾರಿದ್ದಾರೆ ? ನಿಮ್ಮ ಶುಭ ದರ್ಶನವನ್ನು ಮಾಡಬೇಕೆಂಬ ಕಾತರವು, ಶೀಘ್ರದಲ್ಲೇ ಹಿಂದಿರುಗುವಂತೆ ನಿಮಗೆ ಬರೆಯುವಂತೆ ನನ್ನನ್ನು ಪ್ರೇರೇಪಿಸುತ್ತಿದೆ. ಆದರೆ ಅದರ ಜೊತೆಗೇ ಬೇರಾವುದೋ ಒಂದು ಶಕ್ತಿ ನನ್ನ ಲೇಖನಿ ಯನ್ನು ನಿಯಂತ್ರಿಸಿ, ನನ್ನ ಮನದಾಸೆಗೆ ವಿರುದ್ಧವಾಗಿ, ಎಂದರೆ ಮತ್ತಷ್ಟು ದಿನ ಅಲ್ಲೇ–ಜನರು ರತ್ನಗಳನ್ನು ಪರೀಕ್ಷಿಸುವಂತೆಯೇ ವ್ಯಕ್ತಿಗಳನ್ನು ಪರೀಕ್ಷಿಸುವ ಆ ರಾಷ್ಟ್ರದಲ್ಲೇ–ಉಳಿದುಕೊಳ್ಳ ಬೇಕೆಂದು ನಿಮ್ಮನ್ನು ಪ್ರಾರ್ಥಿಸಿಕೊಳ್ಳುವಂತೆ ಮಾಡುತ್ತದೆ.”</p>
<p>ಪ್ರೊ ॥ ರೈಟರಲ್ಲದೆ ತಮ್ಮ ಇತರ ಕೆಲವು ಆಪ್ತಸ್ನೇಹಿತರಿಗೂ ತಮ್ಮ ಪುಜುತ್ವವನ್ನು ಸಾಬೀತು ಮಾಡಬೇಕೆಂದು ಸ್ವಾಮೀಜಿ ಭಾವಿಸಿರಬೇಕು. ಆದ್ದರಿಂದ, ಬಹುಶಃ ಅವರ ಅಪೇಕ್ಷೆಯ ಮೇರೆಗೆ ಹರಿದಾಸ್ ದೇಸಾಯಿಯವರು ಸ್ವಾಮೀಜಿಯ ಅತ್ಯಂತ ಗೌರವಾನ್ವಿತ ಸ್ನೇಹಿತರಾದ ಶ್ರೀ ಜಾರ್ಜ್ ಹೇಲ್​ರವರಿಗೆ ಒಂದು ಪತ್ರವನ್ನು ಬರೆದು ಸ್ವಾಮೀಜಿ ಹಿಂದೂಧರ್ಮದ ನಿಷ್ಠಾವಂತ ಪ್ರತಿ ಪಾದಕರಾದ ಶ್ರೇಷ್ಠ ಸಂನ್ಯಾಸಿಗಳು ಎಂಬುದು ತಮಗೆ ನಿಶ್ಚಯವಾಗಿ ತಿಳಿದಿದೆಯೆಂದು ಹೇಳಿ ದರು. ಈ ಪತ್ರವನ್ನು ಶ್ರೀ ಜಾಜ್​ನ್ ಹೇಲ್​ರವರು ಸ್ವಾಮೀಜಿಗೆ ತೋರಿಸಿದರು. ಅದನ್ನು ನೋಡಿ ಸಂತೋಷಗೊಂಡ ಸ್ವಾಮೀಜಿ, ದೇಸಾಯಿಯವರಿಗೆ ತಮ್ಮ ಧನ್ಯವಾದಗಳನ್ನು ತಿಳಿಸಿದರು. ಆದರೆ ಶ್ರೀ ಜಾರ್ಜ್ ಹೇಲ್​ರವರು ಸ್ವಾಮೀಜಿಯ ಬಗ್ಗೆ ಇಟ್ಟಿದ್ದಂತಹ ಭರವಸೆ-ವಿಶ್ವಾಸಗಳು ಎಷ್ಟು ಆಳವಾದದ್ದೆಂದರೆ ಅವರ ಪಾಲಿಗೆ ಈ ಬಗೆಯ ‘ಯೋಗ್ಯತಾ ಪತ್ರ’ ಬೇಕೇ ಇರಲಿಲ್ಲ. ಇದಕ್ಕೆ ಒಂದು ನಿದರ್ಶನವನ್ನು ಕೊಡಬಹುದು. ಒಮ್ಮೆ ಅವರಿಗೆ ಅನಾಮಧೇಯ ಪತ್ರವೊಂದು ಬಂದಿತ್ತು. ಅದರಲ್ಲಿ ಒಂದು ಎಚ್ಚರಿಕೆಯ ಮಾತು ಬರೆಯಲಾಗಿತ್ತು–“ನಿಮ್ಮ ಮನೆಯಲ್ಲಿ ವಿವೇಕಾನಂದರನ್ನು ಇರಿಸಿಕೊಂಡಿದ್ದೀರಿ. ಆದರೆ ನಿಮ್ಮ ಹೆಣ್ಣುಮಕ್ಕಳು ಅವರೊಂದಿಗೆ ಸ್ವಲ್ಪ ಎಚ್ಚರಿಕೆಯಿಂದಿರುವಂತೆ ನೋಡಿಕೊಳ್ಳುವುದು ಕ್ಷೇಮ” ಎಂದು. ಜೊತೆಗೆ ಆ ಪತ್ರದಲ್ಲಿ ಇನ್ನೂ ಏನೇನೋ ಅಪವಾದದ ಮಾತುಗಳು ತುಂಬಿಕೊಂಡಿದ್ದುವು. ಇಂತಹ ಪತ್ರವನ್ನು ಓದಿದಾಗ ಯಾವ ತಂದೆ ತಾಯಂದಿರ ಮನಸ್ಸು ತಾನೆ ಕದಡಿಹೋಗದಿರದು ! ಆದರೆ ಹೇಲ್​ರವರು ಅದೊಂದು ಹುಳುಹಿಡಿದ ವಸ್ತುವೋ ಎಂಬಂತೆ ತಕ್ಷಣವೇ ಒಲೆಯೊಳಗೆ ಹಾಕಿ ಸುಟ್ಟುಬಿಟ್ಟರು.</p>
<p>ಆದರೆ ಈ ವೇಳೆಗೆ ತಮ್ಮ ಇನ್ನೊಬ್ಬರು ವಿಶ್ವಾಸಿಗರಾದ ಶ್ರೀಮತಿ ಬ್ಯಾಗ್​ಲೀ ತಮ್ಮನ್ನು ದೂರ ಮಾಡಿದ್ದಾರೆಂದು ಸ್ವಾಮೀಜಿ ಭಾವಿಸಿದರು. ನಿಜಕ್ಕೂ ಅವರು ಸ್ವಾಮೀಜಿಯನ್ನು ದೂರ ಮಾಡಿದ್ದರೋ ಇಲ್ಲವೊ, ಆದರೆ ಸ್ವಾಮೀಜಿಗಂತೂ ಹಾಗನ್ನಿಸಿತು. ಏಕೆಂದರೆ ಬಾಸ್ಟನ್​ನ ಪತ್ರಿಕೆಯೊಂದರಲ್ಲಿ ಅವರ ವಿರುದ್ಧವಾಗಿ ಬರೆದಂತಹ ಲೇಖನದ ಪ್ರತಿಯೊಂದನ್ನು ಆಕೆ ಅವರಿಗೆ ಕಳಿಸಿಕೊಟ್ಟಿದ್ದರು ಮತ್ತು ಅದಾದನಂತರ ಪತ್ರವನ್ನೇ ಬರೆದಿರಲಿಲ್ಲ. ಶ್ರೀಮತಿ ಬ್ಯಾಗ್​ಲೀ ಆ ಲೇಖನದಿಂದ ಪ್ರಭಾವಿತರಾಗಿ ತಮ್ಮೊಂದಿಗಿನ ವ್ಯವಹಾರವನ್ನು ಕೊನೆಗೊಳಿಸಿಬಿಟ್ಟಿರಬೇಕೆಂದು ಸ್ವಾಮೀಜಿ ಊಹಿಸಿದರು. ಅಲ್ಲದೆ ಆ್ಯನಿಸ್ಕ್ವಾಮ್ ಎಂಬಲ್ಲಿನ ತನ್ನ ಸ್ವಂತ ವಿಶ್ರಾಂತಿಗೃಹಕ್ಕೆ ಬರುವಂತೆ ಆಕೆ ಆ ಮೊದಲು ಕಳಿಸಿದ್ದ ಆಹ್ವಾನವನ್ನು ರದ್ದುಪಡಿಸಿಬಿಟ್ಟಿದ್ದಾರೆಂದು ಸ್ವಾಮೀಜಿ ಭಾವಿಸಿದರು. ಆದರೆ ಕೊನೆಗೆ ನೋಡಿದರೆ ಇದೆಲ್ಲವೂ ಸ್ವಾಮೀಜಿಯ ತಪ್ಪುಗ್ರಹಿಕೆಯಾಗಿತ್ತು ಅಷ್ಟೆ. ಏಕೆಂದರೆ ಮುಂದೆ ಕೆಲವೇ ದಿನಗಳಲ್ಲಿ ಆಕೆ ತನ್ನ ಸ್ನೇಹಿತೆಯೊಬ್ಬಳಿಗೆ ಬರೆದ ಪತ್ರದಲ್ಲಿ ಸ್ವಾಮೀಜಿಯನ್ನು ತುಂಬ ಬಲವಾಗಿ ಸಮರ್ಥಿಸುವುದು ಕಂಡು ಬರುತ್ತದೆ. ಆ ಪತ್ರ ಹೀಗಿದೆ :</p>
<p>“ಪ್ರಿಯ ಗೆಳತಿ,</p>
<p>ನೀನು ನನ್ನ ಸ್ನೇಹಿತರಾದ ವಿವೇಕಾನಂದರ ಕುರಿತಾಗಿ ಬರೆದಿದ್ದೀಯೆ. ಅವರ ಶೀಲದ ಕುರಿತಾಗಿ ನನ್ನ ಮೆಚ್ಚುಗೆಯನ್ನು ಸೂಚಿಸಲು ಈ ಅವಕಾಶ ದೊರೆತಿರುವುದು ನನಗೆ ಸಂತೋಷವನ್ನುಂಟು ಮಾಡಿದೆ. ಮತ್ತು ಯಾರಾದರೂ ಅವರ ಶೀಲವನ್ನು ಶಂಕಿಸುತ್ತಾರೆಂದರೆ ನನಗೆ ಕೋಪ ಉಕ್ಕೇರು ತ್ತದೆ. ಅಮೆರಿಕದಲ್ಲಿ ನಮಗವರು ನಾವು ಈ ಹಿಂದೆಂದೂ ಕೇಳರಿಯದಿದ್ದ ಜೀವನಾದರ್ಶಗಳನ್ನು ನೀಡಿದ್ದಾರೆ. ಒಂದು ಹಳೆಯ ಸಂಪ್ರದಾಯನಿಷ್ಠ ನಗರವಾದ ಡೆಟ್ರಾಯ್ಟ್​ನ ಕ್ಲಬ್ಬುಗಳಲ್ಲಿ ಈ ಹಿಂದೆಂದೂ ಇನ್ನಾರಿಗೂ ಸಲ್ಲದಿದ್ದಂತಹ ಗೌರವ ಅವರಿಗೆ ಸಂದಿದೆ. ಅವರ ವಿರುದ್ಧವಾಗಿ ಒಂದೇ ಒಂದು ಮಾತನ್ನಾಡುವವರೂ ಕೂಡ ಅವರ ಘನತೆಯ ವಿಷಯದಲ್ಲಿ ಮತ್ಸರ ತಾಳಿದ್ದಾರೆ ಎಂದಷ್ಟೇ ನನಗನ್ನಿಸುತ್ತದೆ. ಅಲ್ಲದೆ ಜನ ಯಾಕಾದರೂ ಅಸೂಯೆಪಡಬೇಕು ? ವಿವೇಕಾನಂದರು ಅಸೂಯೆ ಪಡುವಂಥದೇನನ್ನೂ ಮಾಡಿಲ್ಲವಲ್ಲ !</p>
<p>“ಕ್ರೈಸ್ತರಿಗಂತೂ ವಿವೇಕಾನಂದರು ಒಂದು ಹೊಸ ದೃಷ್ಟಿಯನ್ನೇ ಕೊಟ್ಟಿದ್ದಾರೆ. ಅವರು ನಮಗೆಲ್ಲ ದಿವ್ಯವಾದ ಮತ್ತು ಉದಾತ್ತವಾದ ಜೀವನ ಸಾಧ್ಯವಾಗುವಂತೆ ಮಾಡಿದ್ದಾರೆ. ಒಬ್ಬ ಧರ್ಮಬೋಧಕರಾಗಿ ಮತ್ತು ಪ್ರತಿಯೊಬ್ಬರಿಗೂ ಅನುಸರಣೀಯ ವ್ಯಕ್ತಿಯಾಗಿ ಅವರ ಮಟ್ಟಕ್ಕೆ ಬರಬಲ್ಲ ಮತ್ತೊಬ್ಬರನ್ನು ನಾನು ಕಾಣೆ. ಅವರೊಬ್ಬ ಉಚ್ಛೃಂಖಲ ವ್ಯಕ್ತಿಯೆನ್ನುವುದು ಸರಿಯಲ್ಲ, ಮತ್ತು ಸುಳ್ಳು ಕೂಡ. ದಿನದಿಂದ ದಿನಕ್ಕೆ, ಅವರ ಸಂಪರ್ಕಕ್ಕೆ ಬಂದವರೆಲ್ಲರೂ ಕೂಡ ಅವರ ಪರಿಶುದ್ಧ ಶೀಲ-ಗುಣಗಳ ಕುರಿತಾಗಿ ಅತ್ಯಂತ ಉತ್ಸಾಹದಿಂದ ಮಾತನಾಡುತ್ತಾರೆ. ಡೆಟ್ರಾಯ್ಟ್​ನಲ್ಲಿರುವ ಅತ್ಯಂತ ಕಟು ವಿಮರ್ಶಕರಾದ ಮತ್ತು ಈ ವಿಷಯದಲ್ಲಿ ಯಾರನ್ನೂ ಬಿಡದಿರುವ ಜನ ಕೂಡ ವಿವೇಕಾನಂದರನ್ನು ಮೆಚ್ಚಿಕೊಳ್ಳುತ್ತಾರೆ ಮತ್ತು ಗೌರವಿಸುತ್ತಾರೆ. ಅವರು ಮೂರು ವಾರಗಳಿಗಿಂತಲೂ ಹೆಚ್ಚು ಕಾಲ ನನ್ನ ಅತಿಥಿಯಾಗಿದ್ದರು. ನನ್ನ ಮಕ್ಕಳು, ನನ್ನ ಅಳಿಯ, ನನ್ನ ಇಡೀ ಕುಟುಂಬ ವಿವೇಕಾನಂದರಲ್ಲಿ ಕಂಡುಕೊಂಡದ್ದು ಸದಾ ಅತ್ಯಂತ ಶಿಷ್ಟ ಹಾಗೂ ವಿನಯಶೀಲ ಸಭ್ಯ ವ್ಯಕ್ತಿಯನ್ನು, ಉತ್ಸಾಹವುಕ್ಕಿಸುವ ಜೊತೆಗಾರರನ್ನು ಮತ್ತು ಸದಾ ಸ್ವಾಗತಾರ್ಹ ರಾದ ಅತಿಥಿಯನ್ನು. ನಾನವರನ್ನು ಇಲ್ಲಿ ಆ್ಯನಿಸ್ಕ್ಟಾಮ್​ನಲ್ಲಿರುವ ನನ್ನ ಬೇಸಿಗೆಮನೆಗೆ ಬರುವಂತೆ ಆಹ್ವಾನಿಸಿದ್ದೇನೆ. ನನ್ನ ಕುಟುಂಬದಲ್ಲಿ ಅವರಿಗೆ ಸದಾ ಆದರ ಹಾಗೂ ಸ್ವಾಗತ ಇದೆ. ಅವರ ವಿಷಯದಲ್ಲಿ ಇಲ್ಲದ್ದನ್ನೆಲ್ಲ ಹೇಳುವವರನ್ನು ಕಂಡರೆ ನನಗೆ ನಿಜಕ್ಕೂ, ಕೋಪ ಬರುವುದಕ್ಕಿಂತ ಹೆಚ್ಚಾಗಿ ಕನಿಕರವೆನಿಸುತ್ತದೆ. ಏಕೆಂದರೆ ಅವರಿಗೆ ತಾವು ಯಾರ ಬಗ್ಗೆ ಮಾತನಾಡುತ್ತಿದ್ದೇವೆಂದೇ ಗೊತ್ತಿಲ್ಲ. ಅವರು ಶಿಕಾಗೋದಲ್ಲಿರುತ್ತಿದ್ದ ಹೆಚ್ಚಿನ ಸಮಯದಲ್ಲೆಲ್ಲ ಶಿಕಾಗೋದ ಶ್ರೀ ಮತ್ತು ಶ್ರೀಮತಿ ಹೇಲ್​ರೊಂದಿಗೆ ಇರುತ್ತಿದ್ದರು. ಅದೇ ಅವರ ಮನೆಯಾಗಿತ್ತೆಂದೂ ಅನ್ನಬಹುದು. ಹೇಲ್ ದಂಪತಿಗಳು ಮೊದಲು ಅವರನ್ನು ಅತಿಥಿಯಾಗಿ ಆಹ್ವಾನಿಸಿದರು ; ಆದರೆ ಆಮೇಲೆ ಅವರನ್ನು ಬಿಟ್ಟುಬಿಡುವುದಕ್ಕೇ ಇಷ್ಟಪಡಲಿಲ್ಲ. ಹೇಲ್ ದಂಪತಿಗಳು ಪ್ರಿಸ್ಟಿಟೇರಿಯನ್ನರು, ಸುಸಂಸ್ಕೃತರು ಮತ್ತು ನಾಗರಿಕ ಜನ. ಅವರು ವಿವೇಕಾನಂದರನ್ನು ಮೆಚ್ಚಿಕೊಳ್ಳುತ್ತಾರೆ, ಗೌರವಿಸು ತ್ತಾರೆ ಮತ್ತು ಪ್ರೀತಿಸುತ್ತಾರೆ. ವಿವೇಕಾನಂದರು ಶಕ್ತಿವಂತರು, ಉದಾತ್ತಚರಿತರು ಮತ್ತು ಭಗವಂತನೊಂದಿಗೆ ನಡೆದಾಡುವವರು. ಅವರು ಶಿಶುವಿನಂತೆ ಸರಳರು ಮತ್ತು ವಿಶ್ವಾಸಾರ್ಹರು. ಡೆಟ್ರಾಯ್ಟ್​ನಲ್ಲಿ ನಾನವರಿಗಾಗಿ ಒಂದು ಸಂಜೆ ಔತಣಕೂಟವನ್ನೇರ್ಪಡಿಸಿ ಮಹನೀಯರನ್ನು ಆಹ್ವಾನಿಸಿದ್ದೆ. ಎರಡು ವಾರಗಳ ನಂತರ ಅವರು ನನ್ನ ಮನೆಯ ಬೈಠಕ್​ಖಾನೆಯಲ್ಲಿ ಆಹ್ವಾನಿತ ಅತಿಥಿಗಳನ್ನುದ್ದೇಶಿಸಿ ಉಪನ್ಯಾಸ ಮಾಡಿದರು. ಅತಿಥಿಗಳ ಪಟ್ಟಿಯಲ್ಲಿ ವಕೀಲರು, ನ್ಯಾಯಾ ಧೀಶರು, ಮಂತ್ರಿಗಳು, ಸೈನ್ಯಾಧಿಕಾರಿಗಳು, ಡಾಕ್ಟರುಗಳು, ವ್ಯಾಪಾರಿಗಳು ಮತ್ತು ಇವರೆಲ್ಲರ ಪತ್ನಿಯರು ಹಾಗೂ ಹೆಣ್ಣುಮಕ್ಕಳು–ಇವರೆಲ್ಲ ಇದ್ದರು. ವಿವೇಕಾನಂದರು ಎರಡು ಗಂಟೆಗಳ ಕಾಲ “ಪ್ರಾಚೀನ ಹಿಂದೂ ದಾರ್ಶನಿಕರು ಮತ್ತು ಅವರ ಬೋಧನೆಗಳು” ಎಂಬುದರ ಕುರಿತಾಗಿ ಮಾತನಾಡಿದರು. ಎಲ್ಲರೂ ಕಡೆಯವರೆಗೂ ಅತ್ಯಂತ ಆಸಕ್ತಿಯಿಂದ ಕೇಳಿದರು. ಅವರು ಮಾತನಾಡಿದ್ದೆಲ್ಲವನ್ನೂ ಜನ ಅತ್ಯಂತ ಆನಂದದಿಂದ ಕೇಳಿ ಆಶ್ಚರ್ಯದಿಂದ ಹೇಳುತ್ತಾರೆ : ‘ಮನುಷ್ಯನೊಬ್ಬ ಹಾಗೆ ಮಾತನಾಡಿದ್ದನ್ನು ನಾವೆಂದಿಗೂ ಕೇಳಿಯೇ ಇಲ್ಲ’ ಎಂದು. ವಿವೇಕಾ ನಂದರು ಯಾರನ್ನೂ ಇದಿರುಹಾಕಿಕೊಳ್ಳುವುದಿಲ್ಲ. ಬದಲಾಗಿ ಜನರನ್ನು ಉನ್ನತ ಸ್ತರಕ್ಕೆ ಎತ್ತು ತ್ತಾರೆ. ಜನ ಅವರ ಭಾಷಣವನ್ನು ಕೇಳುವಾಗ ಮಾನವನಿರ್ಮಿತ ಮತಪಂಥಗಳಾಚೆಗಿನ ಏನೋ ಒಂದನ್ನು ಕಾಣುತ್ತಿದ್ದರು. ಮತ್ತು ಧಾರ್ಮಿಕ ನಂಬಿಕೆಗಳಲ್ಲಿ ವಿವೇಕಾನಂದರೊಂದಿಗೆ ತಾದಾತ್ಮ್ಯ ವನ್ನು ಅನುಭವಿಸುತ್ತಿದ್ದರು.</p>
<p>“ವಿವೇಕಾನಂದರನ್ನು ಅರಿಯುವುದರಿಂದ ಮತ್ತು ಅವರೊಂದಿಗೆ ವಾಸಿಸುವುದರಿಂದ ಪ್ರತಿ ಯೊಬ್ಬ ಮಾನವಜೀವಿಯೂ ಕೂಡ ಉತ್ತಮಗೊಳ್ಳುತ್ತಾನೆ. ಅಮೆರಿಕದಲ್ಲಿರುವ ಪ್ರತಿಯೊ ಬ್ಬರೂ ವಿವೇಕಾನಂದರನ್ನು ಅರಿತುಕೊಳ್ಳಬೇಕೆಂದು ನಾನು ಬಯಸುತ್ತೇನೆ. ಮತ್ತು ಭಾರತದಲ್ಲಿ ವಿವೇಕಾನಂದರಂಥವರು ಇನ್ನೂ ಯಾರಾದರಿದ್ದರೆ ಅವರನ್ನೂ ಭಾರತ ನಮ್ಮಲ್ಲಿಗೆ ಕಳುಹಿಸಲಿ.”</p>
<p>ಸ್ವಾಮೀಜಿ ತಮ್ಮ ಮೇಲೆ ಬಂದ ಅಪವಾದದ ಮಾತುಗಳನ್ನು ಕೇಳಿ ಒಬ್ಬೊಬ್ಬರಾಗಿ ಕೈಬಿಟ್ಟಂತೆ ಶ್ರೀಮತಿ ಬ್ಯಾಗ್​ಲೀ ಕೂಡ ತಮ್ಮನ್ನು ಕೈಬಿಟ್ಟರು ಎಂದು ಭಾವಿಸಿ ಕುಳಿತಿದ್ದರೆ, ಆಕೆ ಅವರ ಕುರಿತಾಗಿ ತನ್ನ ಸ್ನೇಹಿತೆಗೆ ಬರೆದ ಪತ್ರದ ಧಾಟಿ ಹೀಗಿದೆ ! ಪರರಾಷ್ಟ್ರದ, ಪರಸಂಸ್ಕೃತಿಯ ಮಹಿಳೆಯೊಬ್ಬಳು ಸ್ವಾಮೀಜಿಯ ಒಳಹೊರಗನ್ನು ಇಷ್ಟು ಸ್ಪಷ್ಟವಾಗಿ ಅರ್ಥಮಾಡಿಕೊಂಡಿರು ವುದನ್ನು ಕಂಡಾಗ ಆಶ್ಚರ್ಯವಾಗುತ್ತದೆ.</p>
<p>ಅಂತೂ ಸ್ವಾಮೀಜಿಯ ಪಾಲಿಗೆ ಇಷ್ಟೆಲ್ಲ ಮೆಚ್ಚುಗೆಯ ಮಾತುಗಳು ಸಿಕ್ಕಿದರೂ ಅವರ ತಾಯ್ನಾಡಿನ ಜನರಿಂದ ನಾಲ್ಕು ವಾಕ್ಯಗಳು ಅಮೆರಿಕದ ಪತ್ರಿಕೆಗಳಲ್ಲಿ ಕಾಣಿಸದೆ ಹೋದರೆ ಏನೂ ಪ್ರಯೋಜನವಿರಲಿಲ್ಲ. ಆದ್ದರಿಂದ ಅಲ್ಲಿನ ಅವರ ವೈರಿಗಳನ್ನು ಇದಿರಿಸುವುದು ಕಷ್ಟಕರ ವಾಗಿಯೇ ಉಳಿದಿತ್ತು ; ಸ್ವಾಮೀಜಿ ತತ್ಕಾಲಕ್ಕೆ ಇನ್ನೂ ನಿರಾಶರಾಗಿಯೇ ಇದ್ದರು. ಅವರು ತಮ್ಮ ಆಗಿನ ಸ್ಥಿತಿಯ ಬಗ್ಗೆ ಮದ್ರಾಸಿನ ಶಿಷ್ಯರೊಬ್ಬರಿಗೆ ಬರೆದರು :</p>
<p>“ಈಗ ಇಲ್ಲಿ ನನ್ನ ಭವಿಷ್ಯದ ಕುರಿತು ಹೇಳುವುದಾದರೆ, ಅದೊಂದು ದೊಡ್ಡ ಸೊನ್ನೆ, ಅಷ್ಟೆ. ಏಕೆ ? ನಾನು ಅತ್ಯಂತ ಉನ್ನತ ಉದ್ದೇಶವನ್ನಿಟ್ಟುಕೊಂಡಿದ್ದರೂ ಈ ಎಲ್ಲ ಕಾರಣಗಳಿಂದ ಅದು ನಿಷ್ಪ್ರಯೋಜಕವಾಗಿದೆ, ಶೂನ್ಯವಾಗಿದೆ. ನನಗೆ ಭಾರತದ ಕಡೆಯಿಂದ ಮಾಹಿತಿ ದೊರೆಯು ವುದೇನಿದ್ದರೂ ಅದು ನಿನ್ನ ಪತ್ರಗಳಿಂದ ಮಾತ್ರ. ನಿನ್ನ ಪತ್ರಗಳು, ಹೇಗೆ ನನ್ನನ್ನು ಭಾರತದಲ್ಲಿ ಪ್ರಶಂಸಿಸಲಾಗುತ್ತಿದೆ ಎಂಬುದನ್ನು ಮತ್ತೆ ಮತ್ತೆ ಹೇಳುತ್ತವೆ. ಆದರೆ ಅದೆಲ್ಲ ಏನಿದ್ದರೂ ನನ್ನ ನಿನ್ನ ನಡುವೆ ಮಾತ್ರ. ಏಕೆಂದರೆ ಅಳಸಿಂಗ ನನಗೆ ಕಳಿಸಿದ ಆ ಮೂರು ಇಂಚಿನ ಸುದ್ದಿಯನ್ನು ಬಿಟ್ಟರೆ ಮತ್ತೆ ಒಂದೇ ಒಂದು ಪದ ಕೂಡ ಅಮೆರಿಕಕ್ಕೆ ತಲುಪಲೇ ಇಲ್ಲ. ಇದರಿಂದಾಗಿ ಈ ದೇಶದಲ್ಲಿ ಬಹಳಷ್ಟು ಜನ ನನ್ನನ್ನು ಒಬ್ಬ ಠಕ್ಕ ಎಂದು ತಿಳಿದುಕೊಂಡಿದ್ದಾರೆ. ಈ ಮಿಷನರಿಗಳಿಗೆ ನಮ್ಮ ಹಿಂದುಗಳ ಹೊಟ್ಟೆಕಿಚ್ಚು ಬೆಂಬಲವಾಗಿ ನಿಂತಿರುವಾಗ ಅವರೆದುರಿಗೆ ಹೇಳಲು ನನ್ನಲ್ಲಿ ಒಂದೇ ಒಂದು ಮಾತೂ ಇಲ್ಲ. ಈಗ ನನಗೆ ಅನ್ನಿಸುತ್ತದೆ–ಈ ಮದರಾಸು ಹುಡುಗರ ಮಾತು ಕೇಳಿಕೊಂಡು ಇಲ್ಲಿಗೆ ಬಂದದ್ದು ನನ್ನ ಮೂರ್ಖತನ ಎಂದು. ಎಷ್ಟಾದರೂ ಅವರು ಹುಡುಗರು, ನಾನವರಿಗೆ ಎಂದೆಂದಿಗೂ ಚಿರಪುಣಿಯೇನೋ ನಿಜ. ಆದರೆ ಅವರೆಷ್ಟಾದರೂ ಯಾವುದೇ ಬಗೆಯ ಕಾರ್ಯನಿರ್ವಹಣೆಯ ಸಾಮರ್ಥ್ಯವಿಲ್ಲದ ಯುವಕರು, ಅಷ್ಟೆ. ನಾನು ಭಾವಿಸಿದ್ದೆ– ಮದರಾಸು ಕಲ್ಕತ್ತಗಳಲ್ಲಿ ಕೆಲವು ಗೌರವಾನ್ವಿತ ವ್ಯಕ್ತಿಗಳ ಸಭೆಯೊಂದನ್ನು ಸೇರಿಸಿ, ನನಗೆ ಹಾಗೂ ನನ್ನ ವಿಷಯದಲ್ಲಿ ವಿಶ್ವಾಸವಿಟ್ಟಿರುವುದಕ್ಕಾಗಿ ಅಮೆರಿಕದ ಜನರಿಗೆ ಧನ್ಯವಾದಗಳನ್ನು ಅರ್ಪಿಸುವ ಗೊತ್ತುವಳಿಯೊಂದನ್ನು ಹೊರಡಿಸಿ ಅದನ್ನು ಕಾರ್ಯಕ್ರಮದ ಅಧ್ಯಕ್ಷರ ಮೂಲಕ ಅಧಿಕೃತವಾಗಿ ಅಮೆರಿಕಕ್ಕೆ–ಉದಾಹರಣೆಗೆ, ಡಾ ॥ ಬರೋಸ್​ರವರಿಗೆ–ಕಳಿಸಿ ಅದನ್ನು ಪತ್ರಿಕೆಗಳಲ್ಲಿ ಪ್ರಕಟಿಸು ವಂತೆ ಕೇಳಿಕೊಳ್ಳುವುದು–ಇದರಷ್ಟು ಸುಲಭದ ಕೆಲಸ ಮತ್ತಾವುದೂ ಇರಲಾರದು ಎಂದು. ಆದರೆ ಈಗ ನನಗೆ ಕಂಡುಬರುತ್ತಿದೆ, ಭಾರತಕ್ಕೆ ಇದೇ ಒಂದು ಭಾರವಾದ ಕಾರ್ಯವಾಗಿಬಿಟ್ಟಿದೆ ಎಂದು. ಈ ಒಂದು ವರ್ಷದಲ್ಲಿ ನನ್ನ ಪರವಾಗಿ ಒಂದೇ ಒಂದು ಶಬ್ದವೂ ಇಲ್ಲ. ಇಲ್ಲಿ ಪ್ರತಿ ಯೊಬ್ಬರೂ ನನಗೆ ವಿರುದ್ಧವಾಗಿದ್ದಾರೆ. ಏಕೆಂದರೆ, ನೀವು ನಿಮ್ಮ ಮನೆಗಳಲ್ಲಿ ನನ್ನ ಬಗೆಗೆ ಏನು ಹೇಳಿಕೊಂಡರೂ ಅದರ ವಿಚಾರ ಇಲ್ಲಿರುವವರಿಗೆ ಹೇಗೆ ತಾನೆ ಗೊತ್ತಾಗಬೇಕು ?</p>
<p>“ಎರಡು ತಿಂಗಳಿಗೂ ಹಿಂದೆಯೇ ನಾನಿದರ ಕುರಿತಾಗಿ ಅಳಸಿಂಗನಿಗೆ ಬರೆದಿದ್ದೆ. ಆದರೆ ಅವನು ನನ್ನ ಪತ್ರಕ್ಕೆ ಉತ್ತರವನ್ನೇ ಬರೆಯಲಿಲ್ಲ. ಅವನೆದೆಯನ್ನು ಉತ್ಸಾಹಶೂನ್ಯತೆ ಆವರಿಸಿಬಿಟ್ಟಿದೆ ಎಂದು ತೋರುತ್ತದೆ. ಓಹ್, ಸ್ವಲ್ಪ ಬುದ್ಧಿಶಕ್ತಿ ಹಾಗೂ ಸಾಮರ್ಥ್ಯವಿರುವ ಒಬ್ಬ ಮನುಷ್ಯ ನಾದರೂ ನನಗೆ ಭಾರತದಲ್ಲಿ ಬೆಂಬಲಿಗನಾಗಿ ಸಿಕ್ಕಿದ್ದರೆ !ಆದರೆ, ಹೋಗಲಿ ಬಿಡು, ಭಗವಂತನ ಇಚ್ಛೆಯಿದ್ದಂತಾಗುತ್ತದೆ. ಈಗ ನಾನೀದೇಶದಲ್ಲಿ ಒಬ್ಬ ದಗಾಖೋರನಾಗಿ ನಿಂತಿದ್ದೇನೆ. ಯಾವುದೇ ಬಗೆಯ ಯೋಗ್ಯತಾ ಪತ್ರವೂ ಇಲ್ಲದೆ–ಅಂತಹ ಪತ್ರಗಳು ನನಗೆ ಅಲ್ಲಿಯೇ ಸಿಗು ತ್ತವೆ ಎಂಬ ಭರವಸೆಯಿಂದ–ಸಮ್ಮೇಳನಕ್ಕೆ ಬಂದದ್ದು ನನ್ನದೇ ಮೂರ್ಖತನ. ನಾನದನ್ನು ಕ್ರಮೇಣ ಹೋಗಲಾಡಿಸಿಕೊಳ್ಳಬೇಕಾಗಿದೆ. ಸಾಕು, ಇನ್ನು ನಿಮಗೆಲ್ಲ ನಮಸ್ಕಾರ. ನಾನು ಹಿಂದೂ ಗಳನ್ನು ಬೇಕಾದಷ್ಟು ಕಂಡದ್ದಾಯಿತು. ಈಗ ಭಗವಂತನ ಇಚ್ಛೆಯಂತಾಗಲಿ. ನಾನು ನನ್ನ ಕರ್ಮಕ್ಕೆ ತಲೆಬಾಗುತ್ತೇನೆ. ಆದರೆ ನನ್ನನ್ನು ಕೃತಘ್ನನೆಂದು ಭಾವಿಸಬೇಡಿ. ನನಗಾಗಿ ಮದರಾಸಿನ ಜನ ನನ್ನ ಅರ್ಹತೆಗಿಂತಲೂ ಹೆಚ್ಚಾಗಿ, ಮತ್ತು ಅವರ ಸಾಮರ್ಥ್ಯಕ್ಕಿಂತಲೂ ಮಿಗಿಲಾಗಿ ಮಾಡಿದ್ದಾರೆ. ಆದರೆ ನಾವು–ಹಿಂದೂಗಳು–ಇನ್ನೂ ಮನುಷ್ಯರಾಗಿಲ್ಲ ಎಂಬುದನ್ನು ಒಂದು ಕ್ಷಣ ಮರೆತದ್ದು, ಮತ್ತು ಒಂದು ಕ್ಷಣ ನನ್ನ ಸ್ವಾವಲಂಬನೆಯ ಅಭ್ಯಾಸವನ್ನು ಬಿಟ್ಟುಕೊಟ್ಟು ಹಿಂದೂಗಳನ್ನು ನೆಚ್ಚಿಕೊಂಡದ್ದು–ಇದು ನನ್ನ ಮೂರ್ಖತನ. ಇದರಿಂದಲೇ ನಾನು ಸಂಕಟಕ್ಕೆ ಸಿಲುಕುವಂತಾದದ್ದು. ಕ್ಷಣಕ್ಷಣವೂ ನಾನು ಭಾರತದಿಂದ ಏನಾದರೂ ಬರುತ್ತದೆಂದು ನಿರೀಕ್ಷಿ ಸುತ್ತಿದ್ದೆ. ಆದರೆ ಇಲ್ಲ, ಅದೆಂದೂ ಬರಲೇ ಇಲ್ಲ. ಅದರಲ್ಲೂ ಕಳೆದ ಎರಡು ತಿಂಗಳಂತೂ ನಾನು ಪ್ರತಿಕ್ಷಣವೂ ಹಿಂಸೆಯನ್ನು ಅನುಭವಿಸಬೇಕಾಯಿತು. ಇಲ್ಲಿ ನನ್ನ ಸ್ನೇಹಿತರು ಕಾದರು, ತಿಂಗಳುಗಟ್ಟಲೆ ಕಾದರು. ಆದರೆ ಏನೂ ಬರಲಿಲ್ಲ. ಕಡೆಗೆ ಎಷ್ಟೋ ಜನ ಬೇಸರಗೊಂಡು ನನ್ನ ಕೈಬಿಟ್ಟರು. ಆದರೆ ಇದು ಮನುಷ್ಯರನ್ನು ಹಾಗೂ ಮೃಗಗಳನ್ನು ನೆಚ್ಚಿಕೊಂಡಿದ್ದಕ್ಕೆ ದೊರೆತ ಶಿಕ್ಷೆ. ಏಕೆಂದರೆ ನಮ್ಮ ದೇಶದವರಿನ್ನೂ ಮನುಷ್ಯರಾಗಿಲ್ಲ. ಅವರು ಹೊಗಳಿಸಿಕೊಳ್ಳಲು ಸಿದ್ಧ. ಆದರೆ ತಾವು ಒಂದೇ ಒಂದು ಮಾತನಾಡಬೇಕಾಗಿ ಬಂದಾಗ, ಅವರು ಮಂಗಮಾಯ.</p>
<p>“ಮದರಾಸಿನ ಯುವಕರಿಗೆ ಅನಂತ ಧನ್ಯವಾದಗಳು. ದೇವರು ಅವರಿಗೆ ಎಂದೆಂದೂ ಒಳ್ಳೆಯದು ಮಾಡಲಿ . . . ಜಿ. ಜಿ., ಅಳಸಿಂಗ, ಸೆಕ್ರೆಟರಿ ಹಾಗೂ ಉಳಿದವರೆಲ್ಲರಿಗೂ ನನ್ನ ಅನಂತ ಆಶೀರ್ವಾದಗಳನ್ನು ತಿಳಿಸು. ನಾನು ಸದಾ ಅವರ ಒಳಿತಿಗಾಗಿ ಪ್ರಾರ್ಥಿಸುತ್ತಿರುತ್ತೇನೆ. ನಾನವರ ವಿಷಯದಲ್ಲಿ ಸ್ವಲ್ಪವೂ ಅಸಮಾಧಾನಪಟ್ಟುಕೊಂಡಿಲ್ಲ. ಆದರೆ ನನ್ನ ವಿಷಯದಲ್ಲೇ ನನಗೆ ಸಮಾಧಾನವಿಲ್ಲ. ನಾನು ನನ್ನ ಜೀವನದಲ್ಲಿ ಒಂದು ಬಾರಿ ಭಯಂಕರ ತಪ್ಪನ್ನು–ಇತರರ ಸಹಾಯವನ್ನು ನೆಚ್ಚಿಕೊಳ್ಳುವ ತಪ್ಪನ್ನು–ಮಾಡಿದೆ. ನಾನದಕ್ಕೆ ದಂಡ ತೆತ್ತಿದ್ದೇನೆ. ಅದು ನನ್ನ ತಪ್ಪು, ಅವರದಲ್ಲ. ಮದರಾಸಿನ ಜನರಿಗೆಲ್ಲ ಭಗವಂತ ಒಳ್ಳೆಯದು ಮಾಡಲಿ. ಅವರು ಬಂಗಾಳಿಗಳಿಗಿಂತ ಎಷ್ಟೋ ಪಾಲು ಮೇಲು. ಬಂಗಾಳಿಗಳಾದರೋ ಶುದ್ಧ ಮೂರ್ಖರು. ಅವರಲ್ಲಿ ಜೀವವೇ ಇಲ್ಲ, ಏನೂ ಸತ್ತ್ವವೇ ಇಲ್ಲ . . . ಇನ್ನು ಸಾಕು, ನಮಸ್ಕಾರ ! ದೋಣಿಯನ್ನು ಅಲೆಗಳಲ್ಲಿ ತೇಲಿಬಿಟ್ಟಾಗಿದೆ ; ಈಗ ಏನಾಗುತ್ತದೆಯೋ ಆಗಲಿ. ಆದರೆ, ನನ್ನ ಪರುಷೋಕ್ತಿಗಳ ಬಗ್ಗೆ ಹೇಳುವುದಾದರೆ ನಿಜಕ್ಕೂ ನನಗೆ ಅವುಗಳನ್ನು ನುಡಿಯಲು ಅಧಿಕಾರವಿಲ್ಲ. ನನ್ನ ಅರ್ಹತೆ ಗಿಂತಲೂ ಕೋಟಿ ಪಾಲು ಹೆಚ್ಚಿನದನ್ನು ನೀವು ನನಗಾಗಿ ಮಾಡಿದ್ದೀರಿ. ನನ್ನ ಕರ್ಮದ ಭಾರವನ್ನು ನಾನೇ ಹೊರಬೇಕು–ಅದೂ ತುಟಿಪಿಟಿಕ್ಕೆನ್ನದೆ. ಭಗವಂತ ನಿಮಗೆಲ್ಲ ಒಳ್ಳೆಯದು ಮಾಡಲಿ.”</p>
<p>ಈ ಪತ್ರದಲ್ಲಿ ಸ್ವಾಮೀಜಿಯ ಮನಸ್ಸಿನ ತುಮುಲವನ್ನೂ ಅವರು ಸಿಲುಕಿಕೊಂಡಿದ್ದ ಪರಿ ಸ್ಥಿತಿಯ ಭೀಕರತೆಯನ್ನೂ ಕಾಣಬಹುದು. ಒಬ್ಬರೇ ಕುಳಿತು ಧ್ಯಾನಮಾಡಿ ಭಗವಂತನ ಸಾಕ್ಷಾತ್ಕಾರ ಮಾಡಿಕೊಳ್ಳುವುದಾದರೂ ಸುಲಭ. ಆದರೆ ಸಾರ್ವಜನಿಕ ಸೇವೆ ಮಾಡಿ ಯಶಸ್ವಿಯಾಗಬೇಕಾದರೆ, ಬಹಳ ಕಷ್ಟ. ಅಂಥ ಶಕ್ತಿಶಾಲಿಗಳೂ ಮಹಾಮಹಿಮರೂ ಸ್ಥಿರಶಾಂತಬುದ್ಧಿಯವರೂ ಆದ ಸ್ವಾಮಿ ವಿವೇಕಾನಂದರಿಗೇ ಇಂತಹ ಪರಿಸ್ಥಿತಿಯೊದಗಬೇಕಾದರೆ ! ಆದರೆ ನಿಜಕ್ಕೂ ಸ್ವಾಮೀಜಿ ಭಾವಿಸಿದ್ದಂತೆ ಈ ಮದರಾಸೀ ಜನ ಸಭೆ ಏರ್ಪಡಿಸುವ ವಿಷಯದಲ್ಲಿ ಅಷ್ಟೇನೂ ತಡಮಾಡಿರ ಲಿಲ್ಲ. ಸ್ವಾಮೀಜಿ ಪತ್ರವನ್ನು ಬರೆದ ಎರಡು ವಾರಗಳೊಳಗಾಗಿ ಬೃಹತ್ಸಭೆಯೊಂದು ಯಶಸ್ವಿ ಯಾಗಿ ನಡೆದುಹೋಗಿತ್ತು. ಇದು ನಡೆದದ್ದು ಆಗಬೇಕಾದುದಕ್ಕಿಂತ ಸಾಕಷ್ಟು ತಡವಾಗಿಯೇ ಆದರೂ, ಆಗಲೂ ಕಾಲ ಮಿಂಚಿರಲಿಲ್ಲ. ಆದರೆ ಈ ಸಭೆಯ ವರದಿ ಸ್ವಾಮೀಜಿಯ ಕೈಗೆ ತಲಪುವಲ್ಲಿ ತೀರ ತಡವಾಯಿತು. ಇದರಿಂದಾದ ಹಾನಿ ಮಾತ್ರ ಅಪಾರ.</p>

<h1>೧೭</h1>
<h1>ಅಭಿನಂದನೆಯ ಮಹಾಪೂರ</h1>
<p class="noindent">ಸಭೆಯೊಂದನ್ನು ಏರ್ಪಡಿಸುವ ಬಗ್ಗೆ ಸ್ವಾಮೀಜಿ ಮೊತ್ತಮೊದಲು ಅಳಸಿಂಗ ಪೆರುಮಾಳ್​ಗೆ ಬರೆದ ಮರುದಿನವೇ, ಎಂದರೆ ೧೮೯೪ರ ಏಪ್ರಿಲ್ ೧ಂರಂದೇ, ಕಲ್ಕತ್ತದ ಪ್ರಸಿದ್ಧ ದಿನಪತ್ರಿಕೆ ಯಾದ ‘ಇಂಡಿಯನ್ ಮಿರರ್​’ನಲ್ಲಿ ಇಂತಹ ಧನ್ಯವಾದ ಸಭೆಯೊಂದನ್ನು ನಡೆಸಬೇಕಾದ ಆವಶ್ಯಕತೆಯನ್ನು ಒತ್ತಿಹೇಳಲಾಗಿತ್ತು. ಅಲ್ಲದೆ ಇಂತಹ ಕಾರ್ಯಕ್ರಮಗಳನ್ನು ನಡೆಸಬೇಕೆಂಬ ಉತ್ಸಾಹ ಎಲ್ಲೆಲ್ಲೂ ಕಂಡುಬರುತ್ತಿತ್ತು. ಬಹುಶಃ ಕಲ್ಕತ್ತದ ಜನರಿಗೆ ಇಂತಹ ಉತ್ಸಾಹ ಸಹಜ ವಾಗಿಯೇ ಉಂಟಾಗಿರಬಹುದು. ಇಲ್ಲವೆ ಸ್ವಾಮೀಜಿಯೇ ಬರೆದ ಯಾವುದಾದರೂ ಪತ್ರದಿಂದ ಅವರಲ್ಲಿ ಪ್ರಚೋದನೆಯುಂಟಾಗಿರಬಹುದು. ಆ ಕುರಿತಾಗಿ ಪ್ರಕಟವಾದ ಸಂಪಾದಕೀಯ ಹೀಗಿತ್ತು :</p>
<p>“ಪ್ರವಾದಿಯೊಬ್ಬನು ತನ್ನ ದೇಶದಲ್ಲೇ ಗೌರವಿಸಲ್ಪಡುವುದಿಲ್ಲ ಎಂಬ ಮಾತು ನಮ್ಮ ಜೀವನ ದಲ್ಲೇ ಆಗಾಗ ಅನುಭವಕ್ಕೆ ಬರುವ ಸಾಮಾನ್ಯ ಸತ್ಯ. ಸ್ವಾಮಿ ವಿವೇಕಾನಂದರು ಅಮೆರಿಕಕ್ಕೆ ಭೇಟಿ ನೀಡಿರದಿದ್ದರೆ ಇಷ್ಟೊಂದು ಪ್ರಸಿದ್ಧರಾಗುತ್ತಿದ್ದರೋ ಇಲ್ಲವೋ ಅನುಮಾನ. ಶಿಕಾಗೋದ ಸರ್ವ ಧರ್ಮ ಸಮ್ಮೇಳನದಲ್ಲಿ ಹಿಂದೂಧರ್ಮದ ವ್ಯಾಖ್ಯಾನಕ್ಕಾಗಿ ಅವರಿಗೆ ಏನೇನು ಯಶಸ್ಸು ದೊರಕಿತೋ ಅದೆಲ್ಲಕ್ಕೂ ವಿಶಾಲ ಹೃದಯರಾದ ಅಮೆರಿಕನ್ನರನ್ನು ಅಭಿನಂದಿಸಬೇಕು . . . ಸ್ವಾಮಿ ವಿವೇಕಾನಂದರು ಅಮೆರಿಕದಲ್ಲಿ ಮಾಡಿದ ಭಾಷಣಪ್ರವಾಸದಲ್ಲಿ ಗಳಿಸಿದ ಪ್ರಚಂಡ ಯಶಸ್ಸನ್ನು ಗಮನಿಸಿ ಹಿಂದೂಗಳು ಅವರಿಗೆ, ಮತ್ತು ಯಾರ ಸಹಾಯವಿಲ್ಲದೆ ಅವರಿಗೆ ಅಮೆರಿಕ ದಲ್ಲಿ ಅಷ್ಟು ದೃಢವಾಗಿ ನೆಲೆಯೂರಲು ಸಾಧ್ಯವಾಗುತ್ತಿರಲಿಲ್ಲವೋ ಆ ಸಮ್ಮೇಳನದ ವ್ಯವಸ್ಥಾಪಕ ರಿಗೆ ಒಂದು ಬಿನ್ನವತ್ತಳೆಯನ್ನು ಅರ್ಪಿಸುವುದಾದರೆ, ಆ ಮೂಲಕ ನಮ್ಮ ಕೃತಜ್ಞತೆಯನ್ನರ್ಪಿಸುವ ಕರ್ತವ್ಯವನ್ನು ಮಾಡಿದಂತಾಗುತ್ತದೆ ಎಂದು ನಮಗನ್ನಿಸುತ್ತದೆ. ಈ ಯೋಜನೆಯಲ್ಲಿ ದೇಶ ದಾದ್ಯಂತ ನಮ್ಮ ಹಿಂದೂ ಬಂಧುಗಳು ಹೃತ್ಪೂರ್ವಕವಾಗಿ ಪಾಲ್ಗೊಳ್ಳುವರೆಂದು ಆಶಿಸುತ್ತೇವೆ. ಸ್ವಾಮಿ ವಿವೇಕಾನಂದರು ಇನ್ನೂ ಅಮೆರಿಕದಲ್ಲೇ ಇದ್ದಾರೆ. ತಡಮಾಡದೆ ಬಿನ್ನವತ್ತಳೆಯನ್ನು ಅಲ್ಲಿಗೆ ಕಳಿಸಲೇಬೇಕು. ನಮ್ಮ ಹಿಂದೂ ಸೋದರನಿಗೆ ಸಲ್ಲಿಸಿದ ಮನ್ನಣೆಗಾಗಿ ನಾವು ಕೃತಜ್ಞತಾ ಶೂನ್ಯರಾಗಿಲ್ಲ ಎಂಬುದನ್ನು ನಾವು ನಮ್ಮ ಅಮೆರಿಕದ ಮಿತ್ರರಿಗೆ ತಿಳಿಸಬೇಕು. ಬಿನ್ನವತ್ತಳೆಯನ್ನು ಅರ್ಪಿಸುವಲ್ಲಿ ಇನ್ನು ಹೆಚ್ಚು ವಿಳಂಬ ಮಾಡಬಾರದು. ಮತ್ತು, ಈ ವಿಷಯದಲ್ಲಿ ದೇಶದ ಎಲ್ಲೆಡೆ ಗಳಲ್ಲಿನ ಹಿಂದೂ ಸೋದರರ ಅಭಿಪ್ರಾಯಗಳನ್ನು ನಾವು ಪಡೆದುಕೊಳ್ಳಬೇಕು.”</p>
<p>ಸ್ವಾಮೀಜಿ ಏಪ್ರಿಲ್ ೯ರಂದು ಬರೆದ ಪತ್ರ ಅಳಸಿಂಗ ಪೆರುಮಾಳರ ಕೈಗೆ ತಲುಪುವ ಮೊದಲೇ ಮದರಾಸಿನಲ್ಲಿ ಸಾರ್ವಜನಿಕ ಸಮಾರಂಭವೊಂದನ್ನು ನಡೆಸಲು ಸಿದ್ಧತೆಗಳು ಭರದಿಂದ ನಡೆಯು ತ್ತಿದ್ದುವು. ಏಪ್ರಿಲ್ ೨೮ರಂದು ಮದರಾಸಿನ ಪಚ್ಚೈಯಪ್ಪ ಹಾಲ್​ನಲ್ಲಿ ಸಭೆ ಏರ್ಪಾಡಾಗಿತ್ತು. ನಾಗರಿಕರು ಹಾಗೂ ವಿದ್ಯಾರ್ಥಿಗಳು ಬಹುದೊಡ್ಡ ಸಂಖ್ಯೆಯಲ್ಲಿ ಭಾಗವಹಿಸಿದ್ದರು. ಮದರಾಸಿನ ಪ್ರಮುಖ ನಾಗರಿಕರಾದ ಸರ್ ರಾಮಸ್ವಾಮಿ ಮೊದಲಿಯಾರ್, ದಿವಾನ್ ಬಹಾದ್ದೂರ್ ಸುಬ್ರಮಣ್ಯ ಅಯ್ಯರ್ ಮೊದಲಾದವರು ಉಪಸ್ಥಿತರಿದ್ದರು. ರಾಮನಾಡಿನ ರಾಜ ತನ್ನ ಶುಭಾ ಶಯಗಳನ್ನು ಕಳಿಸಿದ್ದ. ಅಲ್ಲದೆ ಇನ್ನೂ ಅನೇಕ ಗಣ್ಯವ್ಯಕ್ತಿಗಳು ಈ ಸಭೆಯ ಬಗ್ಗೆ ತಮ್ಮ ಸಂಪೂರ್ಣ ಬೆಂಬಲವನ್ನೂ ಸಂತೋಷವನ್ನೂ ವ್ಯಕ್ತಪಡಿಸಿ ಪತ್ರಗಳನ್ನು ಬರೆದಿದ್ದರು. ಸಭೆಯ ಅಧ್ಯಕ್ಷರಾಗಿ ಚುನಾಯಿಸಲ್ಪಟ್ಟ ಸುಬ್ರಮಣ್ಯ ಅಯ್ಯರರು ಮಾತನಾಡಿ, ಅಮೆರಿಕೆಯಲ್ಲಿ ಸ್ವಾಮೀಜಿ ಸಾಧಿಸಿದ ಅದ್ಭುತ ಯಶಸ್ಸು, ಹಿಂದೂಗಳಿಗೂ ಅಮೆರಿಕನ್ನರಿಗೂ ಅತ್ಯಂತ ಮಹತ್ವಪೂರ್ಣವಾದು ದೆಂದು ಹೇಳಿದರು. ಬಳಿಕ ಮಾತನಾಡಿದ ಶ್ರೀಪಾರ್ಥಸಾರಥಿ ಅಯ್ಯಂಗಾರರು, “ಹಿಂದೂ ಧರ್ಮದ ತತ್ತ್ವಗಳ ಪರಿಜ್ಞಾನವೇ ಇಲ್ಲದೆ ಪ್ರತಿಯೊಬ್ಬರೂ ಅದನ್ನು ಟೀಕಿಸುತ್ತಿರುವ ಸಂದರ್ಭ ದಲ್ಲಿ, ಹಿಂದೂಧರ್ಮವು ಇತರ ಯಾವುದೇ ಧರ್ಮದೊಂದಿಗೂ ಸರಿಸಾಟಿಯಾಗಿ ನಿಲ್ಲಬಲ್ಲು ದೆಂಬುದನ್ನು ತೋರಿಸಿ ಕೊಟ್ಟ ಯಶಸ್ಸು ಸ್ವಾಮಿ ವಿವೇಕಾನಂದರಿಗೆ ಹಾಗೂ ಅಮೆರಿಕನ್ನರಿಗೆ ಸೇರಿದುದು” ಎಂದು ಹೇಳಿದರು. ಬಳಿಕ, ‘ಶಿಕಾಗೋದ ಸರ್ವಧರ್ಮ ಸಮ್ಮೇಳನದಲ್ಲಿ ಭಾರತ ವನ್ನು ಪ್ರತಿನಿಧಿಸಿದುದಕ್ಕಾಗಿ ಹಾಗೂ ಅಲ್ಲಿ ತಮ್ಮ ಅಪೂರ್ವ ವಾಗ್ವೈಖರಿಯಿಂದ ಹಿಂದೂ ಧರ್ಮವನ್ನು ವ್ಯಾಖ್ಯಾನಿಸಿದುದಕ್ಕಾಗಿ’ ವಿವೇಕಾನಂದರಿಗೆ ಧನ್ಯವಾದಗಳನ್ನರ್ಪಿಸುವ ಠರಾ ವೊಂದನ್ನು ಸಭೆಯು ಅಂಗೀಕರಿಸಿತು. ಅನಂತರ ‘ಸ್ವಾಮಿ ವಿವೇಕಾಂದರಿಗೆ ಸೌಹಾರ್ದಯುತ ಸ್ವಾಗತವನ್ನು ನೀಡಿದುದಕ್ಕಾಗಿ’ ಅಮೆರಿಕದ ಜನರಿಗೆ ಕೃತಜ್ಞತೆಗಳನ್ನು ಅರ್ಪಿಸುವ ಎರಡನೆಯ ನಿರ್ಣಯವನ್ನು ಮಂಡಿಸಿ ಅಂಗೀಕರಿಸಲಾಯಿತು. ಅಲ್ಲದೆ ಸಭಾಧ್ಯಕ್ಷರು ಈ ಎರಡು ನಿರ್ಣಯ ಗಳ ಪ್ರತಿಗಳನ್ನು ಸ್ವಾಮಿ ವಿವೇಕಾನಂದರಿಗೂ ಡಾ ॥ ಬರೋಸ್​ರವರಿಗೆ ಕಳಿಸಿಕೊಡಬೇಕೆಂದೂ ಸಭೆಯಲ್ಲಿ ನಿರ್ಧರಿಸಲಾಯಿತು.</p>
<p>ಹೀಗೆ ಈ ಸಮಾರಂಭ ಅತ್ಯಂತ ಯಶಸ್ವಿಯಾಗಿ ನಡೆಯಿತು. ಆದರೆ ಈ ಹಿಂದೆಯೇ ತಿಳಿಸಿ ದಂತೆ, ಈ ಸಭೆಯ ವಿಷಯವಾಗಲಿ ಅದರ ನಿರ್ಣಯಗಳ ವಿಷಯವಾಗಲಿ ಮೇ, ಜೂನ್ ತಿಂಗಳು ಕಳೆದರೂ ಸ್ವಾಮೀಜಿಗೆ ತಲುಪಲೇ ಇಲ್ಲ. ಆದ್ದರಿಂದ ಭಾರತದಲ್ಲಿ ತಾವು ನಿರೀಕ್ಷಿಸಿದ ಸಭೆ ಜರುಗಲಿಲ್ಲವೆಂದೇ ಅವರು ತಿಳಿಯುವಂತಾಯಿತು. ಮದರಾಸಿನಲ್ಲಿ ನಡೆದಂತಹದೇ ಮತ್ತೊಂದು ಭಾರೀ ಸಭೆ ಕಲ್ಕತ್ತದಲ್ಲೂ ನಡೆಯಿತು. ಇದರ ಹಿಂದಿನ ಮುಖ್ಯ ಸ್ಫೂರ್ತಿಯೆಂದರೆ ಮಹಾಬೋಧಿ ಸಂಸ್ಥೆಯ ಕಾರ್ಯದರ್ಶಿಗಳಾದ ಧರ್ಮಪಾಲರು. ಇವರು ಸರ್ವಧರ್ಮ ಸಮ್ಮೇಳನದಲ್ಲಿ ಸಿಂಹಳದ ಬೌದ್ಧರನ್ನು ಪ್ರತಿನಿಧಿಸಿದ್ದವರು. ಧರ್ಮಪಾಲರು ತಮ್ಮ ವಾಗ್ಮಿತೆ ಯಿಂದಲೂ ಸಂದೇಶಗಳಿಂದಲೂ ಸ್ವತಃ ಸಮ್ಮೇಳನದಲ್ಲಿ ಮನ್ನಣೆಗೆ ಪಾತ್ರರಾಗಿದ್ದರು. ಆದರೆ ಅವರು ಕೂಡ ಸ್ವಾಮೀಜಿಯವರ ಉಪನ್ಯಾಸಗಳನ್ನು ಕೇಳಿ ಬೆರಗಾಗಿದ್ದರಲ್ಲದೆ, ಅವರ ವ್ಯಕ್ತಿತ್ವಕ್ಕೆ ಮಾರುಹೋಗಿದ್ದರು ; ಅವರ ಸಂದೇಶಗಳ ಮಹತ್ವವನ್ನು ಮನಗಂಡು ಸ್ಫೂರ್ತಿಗೊಂಡಿದ್ದರು. ಮಜುಮ್​ದಾರನೇ ಮೊದಲಾದ ಇತರ ಭಾರತೀಯ ಪ್ರತಿನಿಧಿಗಳಂತೆ ಧರ್ಮಪಾಲರು ಸ್ವಾಮೀಜಿ ಯವರ ಬಗ್ಗೆ ಮತ್ಸರ ತಾಳಿದವರಲ್ಲ. ಇವರಿಬ್ಬರ ನಡುವೆ ವಿಶ್ವಾಸಯುತ ಸ್ನೇಹವೇರ್ಪಟ್ಟಿತ್ತು. ಭಾರತಕ್ಕೆ ಮರಳಿದ ಮೇಲೆ ಧರ್ಮಪಾಲರು, ಅಮೆರಿಕದಲ್ಲಿ ಸ್ವಾಮೀಜಿ ಮಾಡಿದ ಕಾರ್ಯವನ್ನು ಬಹಳವಾಗಿ ಪ್ರಶಂಸಿಸಿ ಮಾತನಾಡಿದರು. ಅಲ್ಲದೆ ಕಲ್ಕತ್ತದ ಬಳಿಯ ಆಲಂಬಜಾರಿನ ಮಠಕ್ಕೆ ಹೋಗಿ ಸ್ವಾಮೀಜಿಯ ಗುರುಭಾಯಿಗಳನ್ನು ಭೇಟಿ ಮಾಡಿ, ಅಮೆರಿಕದಲ್ಲಿ ಅವರು ಸಾಧಿಸಿದ ಅದ್ಭುತ ಯಶಸ್ಸನ್ನು ಬಣ್ಣಿಸಿ ಕೊಂಡಾಡಿದರು. ಮೇ ೧೪ ರಂದು ಕಲ್ಕತ್ತದ ಮಿನರ್ವ ಥಿಯೇಟರ್ ಎಂಬ ಸಭಾಂಗಣದಲ್ಲಿ ಬಹಿರಂಗ ಸಭೆಯೊಂದನ್ನು ಏರ್ಪಡಿಸಲಾಯಿತು. ಮಹಾರಾಜಾ ಬಹಾ ದ್ದೂರ್ ಸರ್ ನರೇಂದ್ರಕೃಷ್ಣ ಎಂಬ ಕಲ್ಕತ್ತದ ಪ್ರಮುಖರ ಅಧ್ಯಕ್ಷತೆಯಲ್ಲಿ ನಡೆದ ಅಂದಿನ ಸಭೆಯಲ್ಲಿ ಧರ್ಮಪಾಲರು “ಸ್ವಾಮಿ ವಿವೇಕಾನಂದರು ಮತ್ತು ಅಮೆರಿಕದಲ್ಲಿ ಹಿಂದೂಧರ್ಮ” ಎಂಬ ವಿಷಯವಾಗಿ ಮಾತನಾಡಿದರು. ಜಪಾನಿನ ಬೌದ್ಧ ಮಠಾಧಿಪತಿಗಳಾದ ಉಟೋಕಿಯ ವರೂ ಉಪಸ್ಥಿತರಿದ್ದು, ಕೆಲವು ಮಾತುಗಳನ್ನಾಡಿದರು. ಈ ಸಭೆಯ ಬಗ್ಗೆ ‘ಇಂಡಿಯನ್ ಮಿರರ್​’ ಬರೆಯಿತು :</p>
<p>“ಧರ್ಮಪಾಲರು ವಿಷಯವನ್ನು ನಿರೂಪಿಸಿದ ರೀತಿಯು, ಬೌದ್ಧರು ಹಿಂದೂಗಳ ಬಗ್ಗೆ ಹೊಂದಿರುವ ಸದ್ಭಾವನೆ ಹಾಗೂ ಸ್ನೇಹಕ್ಕೆ ಸಾಕ್ಷ್ಯವಾಗಿತ್ತು. ಅಧಿಕ ಸಂಖ್ಯೆಯಲ್ಲಿ ಸೇರಿದ್ದ ಸಭಿಕರು ತಮ್ಮ ಹರ್ಷೋದ್ಗಾರಗಳ ಮೂಲಕ ಭಾಷಣದ ಬಗೆಗೆ ತಮ್ಮ ಸಂತೋಷವನ್ನು ವ್ಯಕ್ತಪಡಿಸಿದರಲ್ಲದೆ, ಹಿಂದೂಧರ್ಮಕ್ಕೆ ವಿವೇಕಾನಂದರು ಸಲ್ಲಿಸಿದ ಸೇವೆಯನ್ನು ತಾವು ಗುರುತಿಸಿದ್ದೇವೆ ಎಂಬುದನ್ನೂ ತೋರಿಸಿಕೊಟ್ಟರು. ಸರ್ವಧರ್ಮ ಸಮ್ಮೇಳನದಲ್ಲಿ ಮತ್ತು ಅಮೆರಿಕದ ಇತರ ಪ್ರಮುಖ ಕೇಂದ್ರಗಳಲ್ಲಿ ಸ್ವಾಮಿ ವಿವೇಕಾನಂದರು ಸಾಧಿಸಿ ಅತ್ಯುಜ್ವಲ ಕಾರ್ಯಗಳನ್ನು ಕೀಳ್ಗೈಯುವ ಅತ್ಯಂತ ಹೇಯ ಪ್ರಯತ್ನ ಕೆಲವು ವಲಯಗಳಲ್ಲಿ ನಡೆದಿತ್ತು. ಇವು ತಮ್ಮ ಹೀನತೆಗೆ ತಕ್ಕಂತೆಯೇ ಹೀನವಾದ ಸೋಲನ್ನೂ ಅಪ್ಪಬೇಕಾಯಿತು. ಈಗ ವಿವೇಕಾ ನಂದರ ಕುರಿತಾದ ಗೌರವಾಭಿಪ್ರಾಯಗಳನ್ನು ಸಾರ್ವಜನಿಕವಾಗಿ, ಇನ್ನು ಸಂದೇಹಕ್ಕೆಡೆಯಿಲ್ಲ ದಂತೆ ಎತ್ತಿಹಿಡಿದಿರುವುದು ನಮಗೆ ಇನ್ನೂ ಹೆಚ್ಚಿನ ಸಂತೋಷವುಂಟುಮಾಡಿದೆ. ಅಲ್ಲದೆ ಅವರ ಘನತೆಯ ಕುರಿತಾಗಿ ಅಯಾಚಿತವಾಗಿ ಹಾಗೂ ಅನಿರೀಕ್ಷಿತವಾಗಿ ದೊರಕಿದ ಬೌದ್ಧರ ಪ್ರಶಂಸೆಯೂ, ಇನ್ನು ಮುಂದೆ ನಡೆಯುವ ಅಂತಹ ದುಷ್ಟ ಪ್ರಯತ್ನಗಳನ್ನು ನಿಷ್ಫಲಗೊಳಿಸು ವಂತಾಗಬೇಕು.”</p>
<p>ಅಂತೂ ತಮ್ಮ ಕುರಿತಾಗಿ ನಾಲ್ಕು ಒಳ್ಳೆಯ ಮಾತುಗಳು ಭಾರತದ ಪತ್ರಿಕೆಗಳಲ್ಲಿ ಪ್ರಕಟವಾಗು ವುದನ್ನೇ ನಿರೀಕ್ಷಿಸಿಕೊಂಡು ಕುಳಿತಿದ್ದ ಸ್ವಾಮೀಜಿಗೆ ಸುಮಾರು ಜುಲೈ ೯ರ ವೇಳೆಗೆ ಅಂದಿನ ಸಾರ್ವಜನಿಕ ಸಭೆಯಲ್ಲಿ ಧರ್ಮಪಾಲರು ಮಾಡಿದ ಭಾಷಣದ ವರದಿ ತಲುಪಿತು. ಇದರಿಂದ ಅವರಿಗೆ ಎಷ್ಟು ನಿಶ್ಚಿಂತೆಯಾಯಿತು, ಎಷ್ಟು ಆನಂದವಾಯಿತು ಎನ್ನುವುದು ಅವರು ಹೇಲ್ ಸೋದರಿಯರಿಗೆ ಬರೆದ ಒಂದು ಪತ್ರದಿಂದ ವಿದಿತವಾಗುತ್ತದೆ :</p>
<p>“ಓ ನನ್ನ ಸೋದರಿಯರೇ,</p>
<p>ಜಗದಂಬೆಗೆ ಜಯವಾಗಲಿ ! ನಾನು ಜಯಿಸಬೇಕಾದದ್ದನ್ನು ನನ್ನ ನಿರೀಕ್ಷೆಗೂ ಮೀರಿ ಜಯಿಸಿ ದ್ದೇನೆ. ಪ್ರವಾದಿಯನ್ನು ‘ಹಳೇ ಬಾಕಿ ಸಮೇತವಾಗಿ’ ಗೌರವಿಸಲಾಗಿದೆ. ಭಗವಂತನ ಕರುಣೆಯನ್ನು ಕಂಡು ನಾನು ಮಗುವಿನಂತೆ ಅಳುತ್ತಿದ್ದೇನೆ. ಸೋದರಿಯರೇ, ಭಗವಂತ ತನ್ನ ದಾಸನನ್ನೆಂದಿಗೂ ಕೈಬಿಡುವುದಿಲ್ಲ. ಈಗ ನಾನು ನಿಮಗೆ ಕಳಿಸುವ ಪತ್ರ ಎಲ್ಲವನ್ನೂ ವಿವರಿಸುತ್ತದೆ. ಅಲ್ಲದೆ ನನ್ನ ಪರವಾದ ಮುದ್ರಿತ ವಿಷಯಗಳೆಲ್ಲವೂ ಈಗ ಅಮೆರಿಕೆಗೆ ಬರುತ್ತಿವೆ. ಅವುಗಳಲ್ಲಿರುವ ಹೆಸರು ಗಳೆಲ್ಲ (ಅರ್ಥಾತ್, ಆ ವ್ಯಕ್ತಿಗಳೆಲ್ಲ) ನಮ್ಮ ದೇಶದ ರತ್ನಗಳು.</p>
<p>“ಓ ಸೋದರಿಯರೇ, ನಾನು ಭಗವಂತನ ಕೈಯೊಳಗಿದ್ದೇನೆ ಎಂಬುದನ್ನು ಪ್ರತಿಕ್ಷಣದಲ್ಲೂ ನೋಡುತ್ತಿದ್ದರೂ ಕೂಡ ಕೆಲವೊಮ್ಮೆ ನನ್ನ ಶ್ರದ್ಧೆ ಅಲುಗಾಡಿಬಿಡುತ್ತದಲ್ಲ, ಮನಸ್ಸಿಗೆ ಕೆಲವೊಮ್ಮೆ ನಿರಾಶೆ ಕವಿಯುತ್ತದಲ್ಲ, ಎಂಥ ದುಷ್ಟ ನಾನು ! ಸೋದರಿಯರೇ, ಜಗತ್ಪಿತನಾದ ಹಾಗೂ ಜಗನ್ಮಾತೆಯಾದ ಭಗವಂತನೊಬ್ಬ ಇರುವುದು ನಿಜ. ಅವನು ತನ್ನ ಮಕ್ಕಳನ್ನೆಂದಿಗೂ ಕೈಬಿಡುವುದಿಲ್ಲ. ಎಂದಿಗೂ ಎಂದಿಗೂ, ಎಂದೆಂದಿಗೂ ಕೈಬಿಡುವುದಿಲ್ಲ. ಅಸಂಬದ್ಧ ವಿಚಾರಗಳ ನ್ನೆಲ್ಲ ಬದಿಗೊತ್ತಿ ಶಿಶುಸಹಜ ಬುದ್ಧಿಯಿಂದ ಅವನಿಗೆ ಶರಣಾಗಿರಿ. ನಾನು ಹೆಚ್ಚೇನನ್ನೂ ಬರೆಯ ಲಾರೆ–ಹೆಂಗಸಿನಂತೆ ಅಳುತ್ತಿದ್ದೇನೆ ನಾನು.</p>
<p>“ಪ್ರಭು, ನನ್ನ ಪ್ರಾಣಪ್ರಭು ! ಧನ್ಯ, ನೀ ಧನ್ಯ !”</p>
<p>ಸ್ವಾಮೀಜಿಯ ಈ ಪತ್ರದಲ್ಲಿ, ಅವರ ಮನಸ್ಸಿನ ಹೋರಾಟಗಳನ್ನಲ್ಲದೆ ಅವರ ಶಿಶುಸಹಜ ಸರಳತೆಯನ್ನೂ ಕಾಣಬಹುದು.</p>
<p>ಕಲ್ಕತ್ತದ ಸಭೆಯ ವರದಿ ಬಂದ ಕೆಲವೇ ದಿನಗಳಲ್ಲಿ ಮದರಾಸಿನ ಸಭೆಯ ವರದಿಯೂ ಸ್ವಾಮೀಜಿಯ ಕೈಸೇರಿತು. ಏಪ್ರಿಲ್ ೨೯ರಂದು ನಡೆದಿದ್ದ ಮದರಾಸಿನ ಸಾರ್ವಜನಿಕ ಸಭೆಯ ವರದಿಯನ್ನು ಅಳಸಿಂಗ ಪೆರಮಾಳರು ಸಾಧ್ಯವಾದಷ್ಟು ಬೇಗನೆಯೇ ಕಳಿಸಿದ್ದರೂ, ಅದು ಅವರ ಕೈಸೇರಿದ್ದು ಜುಲೈ ತಿಂಗಳ ಸುಮಾರಿಗೆ, ಈ ವಿಳಂಬಕ್ಕೆ ಕಾರಣವೇನೆಂದರೆ, ಅವರು ಅದನ್ನು ಸ್ವಾಮೀಜಿಯ ‘ಕೇಂದ್ರಸ್ಥಾನ’ವಾದ ಶಿಕಾಗೋದ ಹೇಲ್ ಕುಟುಂಬದವರ ವಿಳಾಸಕ್ಕೆ ಕಳಿಸದೆ, ದೇಶದ ಮತ್ತಾವುದೋ ಭಾಗದ ಅವರ ತಾತ್ಕಾಲಿಕ ವಿಳಾಸಕ್ಕೆ ಕಳಿಸಿದ್ದುದು. ಆದರೆ ಸ್ವಾಮೀಜಿ ಅಮೆರಿಕದಲ್ಲೆಲ್ಲ ಹೆಸರು ಗಳಿಸಿದ್ದುದರಿಂದ, ಆ ಪತ್ರ ಅಮೆರಿಕವನ್ನೆಲ್ಲ ಸುತ್ತಿ, ಕೊನೆಗೂ ಅವರನ್ನು ಮುಟ್ಟಿತು !</p>
<p>ಇದಾದ ಕೆಲದಿನಗಳಲ್ಲೇ ಮದರಾಸಿನ ಸಭೆಯ ಕಲಾಪಗಳ ಹಾಗೂ ಅದರ ಠರಾವುಗಳ ವಿವರ ಗಳು ಅಮೆರಿಕದ ಪ್ರಮುಖ ಪತ್ರಿಕೆಗಳಲ್ಲಿ ಪ್ರಕಟಗೊಂಡು ವ್ಯಾಪಕ ಪ್ರಚಾರವನ್ನು ಗಳಿಸಿದುವು. ವಿವೇಕಾನಂದರಿಗೆ ಅವರ ದೇಶದಲ್ಲೇ ಗೌರವವಿಲ್ಲ, ಮತ್ತು ಅವರು ಬೋಧಿಸುವುದು ಹಿಂದೂ ಧರ್ಮವೇ ಅಲ್ಲ ಎಂಬ ಕ್ರೈಸ್ತ ಪಾದ್ರಿಗಳ ಹಾಗೂ ಬ್ರಾಹ್ಮಸಮಾಜದವರ ಅಪವಾದದ ಮಾತು ಗಳು ಅಪಹಾಸ್ಯಕ್ಕೀಡಾದುವು. ಅಮೆರಿಕದ ಸಮಸ್ತ ಜನತೆಯ ಮನಸ್ಸಿನಲ್ಲಿ ಮೂಡಿದ್ದ ಪೂರ್ವಾ ಗ್ರಹವು ಮಾಯವಾಗಿ, ಸ್ವಾಮೀಜಿಯವರು ಸನಾತನ ಹಿಂದೂಧರ್ಮದ ಶ್ರೇಷ್ಠತಮ ಪ್ರತಿನಿಧಿ ಎಂಬುದು ಪ್ರತಿಷ್ಠಾಪಿತವಾಯಿತು. ಪತ್ರಿಕೆಗಳಲ್ಲಿ ಪ್ರಕಟವಾದ ವರದಿಯನ್ನು ಓದಿ ಸಂತುಷ್ಟರಾಗಿ ಸ್ವಾಮೀಜಿ ಅಳಸಿಂಗರಿಗೆ ಬರೆದರು :</p>
<p>“ಪ್ರೀತಿಯ ಅಳಸಿಂಗ, ಇಲ್ಲಿಯವರೆಗೆ ನೀನು ಮಾಡಿರುವುದು ಅದ್ಭುತವಾಗಿದೆ. ನಾನು ಉದ್ವೇಗಗೊಂಡ ಕ್ಷಣಗಳಲ್ಲಿ ಆಡಿದ ಮಾತುಗಳನ್ನು ಮಸ್ಸಿಗೆ ಹಚ್ಚಿಕೊಳ್ಳಬೇಡ. ಸ್ವದೇಶದಿಂದ ಹದಿನೈದು ಸಾವಿರ ಮೈಲಿ ದೂರವಿರುವ ದೇಶದಲ್ಲಿ ಏಕಾಂಗಿಯಾಗಿದ್ದು, ಕೇಡುಗೈಯಲು ಉದ್ಯುಕ್ತರಾಗಿರುವ ಧರ್ಮಾಂಧ ಕ್ರೈಸ್ತರೊಂದಿಗೆ ಹೆಜ್ಜೆ ಹೆಜ್ಜೆಗೂ ಹೋರಾಡಬೇಕಾಗಿಬರುವಾಗ, ಕೆಲವೊಮ್ಮೆ ಮನಸ್ಸಿನ ಸ್ತಿಮಿತವನ್ನು ಕಳೆದುಕೊಳ್ಳುವಂತಾಗುತ್ತದೆ. ಆದ್ದರಿಂದ, ನನ್ನ ಧೀರಪುತ್ರ, ನೀನು ಇದನ್ನೆಲ್ಲ ಅರ್ಥಮಾಡಿಕೊಂಡು, ಹಿಡಿದ ಕಾರ್ಯವನ್ನು ಬಿಡದೆ ಮುನ್ನಡೆಯಬೇಕು. ಈಗಾ ಗಲೇ ನಿನಗೆ ಅಷ್ಟೊಂದು ಮಾಡಲು ಸಾಧ್ಯವಾಗಿರುವುದಕ್ಕಾಗಿ ಸಂತೋಷಪಡು. ನಿನಗೆ ನಿರಾಶೆ ಕವಿಯುವಂತಾದಾಗ, ಕಳೆದ ಒಂದು ವರ್ಷದೊಳಗಾಗಿ ಏನೇನು ಸಾಧ್ಯವಾಗಿದೆ ಎಂಬುದನ್ನು ನೆನಪಿಸಿಕೊ. ಏನೇನೂ ಇಲ್ಲದ ಪರಿಸ್ಥಿತಿಯಿಂದ ಪ್ರಾರಂಭಿಸಿ, ನಾವು ಹೇಗೆ ಮೇಲೆ ಬಂದಿದ್ದೇವೆ, ಹೇಗೆ ಜಗತ್ತಿನ ಗಮನವನ್ನು ಸೆಳೆಯುವಲ್ಲಿ ಸಮರ್ಥರಾಗಿದ್ದೇವೆ ಎಂಬುದನ್ನು ಆಲೋಚಿಸು ! ಭಾರತದ ಮಾತ್ರವೇ ಅಲ್ಲ, ಹೊರಗಡೆಯ ಜಗತ್ತೂ ಕೂಡ ನಮ್ಮಿಂದ ಮಹತ್ಕಾರ್ಯಗಳನ್ನು ನಿರೀಕ್ಷಿಸುತ್ತಿದೆ. ಮಿಷನರಿಗಳು, ಮಜುಮ್​ದಾರ ಅಥವಾ ಮೂರ್ಖ ಅಧಿಕಾರಿಗಳು–ಇವ ರ್ಯಾರೂ ಸತ್ಯ ಪ್ರೇಮ ಪ್ರಾಮಾಣಿಕತೆಗಳನ್ನು ತಡೆಹಿಡಿಯಲಾರರು. ನೀನು ಪ್ರಮಾಣಿಕನೆ ? ಕೊನೆಯುಸಿರಿನವರೆಗೂ ನಿಃಸ್ವಾರ್ಥಿಯೆ ? ಮತ್ತು ಪ್ರೀತಿಯುಳ್ಳವನೆ ? ಹಾಗಾದರೆ ಹೆದರಬೇಡ. ಮೃತ್ಯುವಿಗೂ ಹೆದರಬೇಡ. ಮುನ್ನಡೆಯಿರಿ, ನನ್ನ ಹುಡುಗರೆ ! ಇಡೀ ಜಗತ್ತಿಗೆ ಬೆಳಕು ಬೇಕಾಗಿದೆ. ನನ್ನ ಧೀರ ಪುತ್ರರೆ, ನೀವೆಲ್ಲ ಮಹತ್ಕಾರ್ಯಗಳನ್ನು ಸಾಧಿಸಲು ಜನ್ಮವೆತ್ತಿದವರೆಂಬುದರಲ್ಲಿ ಶ್ರದ್ಧೆಯಿಡಿ ! ನಾಯಿಕುನ್ನಿಗಳ ಕೂಗಾಟ ನಿಮ್ಮನ್ನು ಅಂಜಿಸದಿರಲಿ. ಅಷ್ಟೇಕೆ, ಮುಗಿಲಿನಿಂದ ಬೀಳುವ ಸಿಡಿಲಿಗೂ ಹೆದರದಿರಿ. ಎದ್ದುನಿಂತು ಕಾರ್ಯೋನ್ಮುಖರಾಗಿ !”</p>
<p>ವೃತ್ತಪತ್ರಿಕೆಗಳ ಮೂಲಕ, ಅಮೆರಿಕದಲ್ಲಿ ಸ್ವಾಮೀಜಿ ಗಳಿಸಿದ ಯಶಸ್ಸಿನ ವಿಷಯ ದೇಶದಾ ದ್ಯಂತ ಪ್ರಸಾರವಾಯಿತು. ಪ್ರತಿಯೊಂದು ಪಟ್ಟಣದಲ್ಲಿಯೂ ಪ್ರತಿಯೊಂದು ಗ್ರಾಮದಲ್ಲಿಯೂ ವಿವೇಕಾನಂದರ ಹೆಸರು ಪ್ರತಿಧ್ವನಿಸಿತು. ಕಲ್ಕತ್ತ, ಮದರಾಸುಗಳಲ್ಲಿ ನಡೆದ ಸಭೆಗಳನ್ನು ಅನು ಸರಿಸಿ, ದೇಶದ ನಾನಾ ಭಾಗಗಳಲ್ಲಿ ಸಮಾರಂಭಗಳು ಜರುಗಿದುವು. ಸ್ವಾಮೀಜಿಗೆ, ಹಾಗೂ ಅವರು ಸಾಧಿಸಿದ ಕಾರ್ಯಗಳಿಗೆ ಎಲ್ಲೆಲ್ಲಿಯೂ ಮಾನ್ಯತೆ ದೊರಕಿತು.</p>
<p>೧೮೯೪ರ ಆಗಸ್ಟ್ ೨೬ರಂದುಬೆಂಗಳೂರಿನಲ್ಲೂ ಇಂಥದೊಂದು ಸಭೆ ಜರುಗಿತು. ಈ ಸಭೆಯ ಕಾರ್ಯಕಲಾಪಗಳ ವರದಿಯು <span class="en">Bangalore Spectator</span> ಎಂಬ ಪತ್ರಿಕೆಯಲ್ಲಿ ಹೀಗೆ ಪ್ರಕಟವಾಯಿತು <span class="en">:<br/>“</span>ಸ್ವಾಮಿ ವಿವೇಕಾನಂದರಿಗೆ ಧನ್ಯವಾದಗಳನ್ನರ್ಪಿಸಲು ಸೆಂಟ್ರಲ್ ಕಾಲೇಜಿನ ಉಪನ್ಯಾಸಭವನ ದಲ್ಲಿ ಏರ್ಪಡಿಸಲಾಗಿದ್ದ ಹಿಂದೂ ನಾಗರಿಕರ ಸಭೆ ಬೆಳಗ್ಗೆ ಎಂಟು ಗಂಟೆಗೆ ಪ್ರಾರಂಭವಾಯಿತು. ಸಭೆಯ ಅಧ್ಯಕ್ಷತೆಯನ್ನು ಮೈಸೂರಿನ ದಿವಾನರಾದ ಸರ್ ಕೆ. ಶೇಷಾದ್ರಿ ಅಯ್ಯರ್​ರವರು ವಹಿಸಿದ್ದರು. ಉತ್ಸಾಹೀ ಶ್ರೋತೃಗಳಿಂದ ಸಭೆ ಕಿಕ್ಕಿರಿದಿತ್ತು. ವೇದಿಕೆಯ ಮೇಲೆ ಉಪಸ್ಥಿತರಿದ್ದ ಇತರ ಗಣ್ಯರೆಂದರೆ ಮೈಸೂರು ಮಹಾರಾಜರ ಕೌನ್ಸಿಲರಾದ ಆನರಬಲ್ ಚೆಂಗಲ್ ರಾವ್ ಪಂತುಲುರವರು, ಮೈಸೂರಿನ ಮುಖ್ಯ ನ್ಯಾಯಸ್ಥಾನದ ನ್ಯಾಯಮೂರ್ತಿಗಳಾದ ರಾಮಚಂದ್ರ ಅಯ್ಯರ್, ಜನಗಣತಿಯ ಕಮಿಷನರ್ ಆದ ಶ್ರೀ ನರಸಿಂಹ ಅಯ್ಯಂಗಾರ್, ಮೈಸೂರಿನ ಐ. ಜಿ. ಪಿ.ಯವರಾದ ಶ್ರೀ ಮಹಾದೇವರಾವ್, ಮುಜರಾಯಿ ಇಲಾಖೆಯ ಸೂಪರಿಂಟೆಂಡೆಂಟರಾದ ಶ್ರೀ ಶ್ರೀನಿವಾಸಾಚಾರ್ಲು–ಇವರುಗಳು.</p>
<p>“ಅಧ್ಯಕ್ಷರು ಸಭೆಯನ್ನುದ್ದೇಶಿಸಿ ಸ್ವಾರಸ್ಯಕರವಾದ ಪ್ರಸ್ತಾವನಾ ಭಾಷಣವನ್ನು ಮಾಡಿದ ಬಳಿಕ ಶ್ರೀ ಜಿ. ಜಿ. ನರಸಿಂಹಾಚಾರ್ಯರು ವಿವೇಕಾನಂದರ ಜೀವನದ ಕುರಿತು ತುಂಬ ಉತ್ಸಾಹಪೂರ್ಣ ವಾಗಿ ಒಂದು ದೀರ್ಘ ಭಾಷಣ ಮಾಡಿದರು. ಬಳಿಕ ಶ್ರೀರಾಮಚಂದ್ರ ಅಯ್ಯರ್​ರವರು ಒಂದು ಪುಟ್ಟ ಭಾಷಣಮಾಡಿ, ವಿವೇಕಾನಂದರಿಗೆ ಧನ್ಯವಾದಗಳನ್ನರ್ಪಿಸುವ ಮೊದಲನೆಯ ಠರಾವನ್ನು ಮಂಡಿಸಿದರು. ಅದನ್ನು ಸಭೆ ಸರ್ವಾನುಮತದಿಂದ ಅಂಗೀಕರಿಸಿತು. ಬಳಿಕ ಇತರ ಗಣ್ಯರು ಭಾಷಣಗಳನ್ನು ಮಾಡಿದರು. ಅನಂತರ ವಿವೇಕಾನಂದರಿಗೆ ಆದರದ ಆತಿಥ್ಯವನ್ನು ನೀಡಿದುದ ಕ್ಕಾಗಿ ಅಮೆರಿಕದ ನಾಗರಿಕರಿಗೆ ಕೃತಜ್ಞತೆಗಳನ್ನರ್ಪಿಸುವ ನಿರ್ಣಯವನ್ನು ಮತ್ತು ಈ ಎರಡು ನಿರ್ಣಯಗಳನ್ನು ಸ್ವಾಮಿ ವಿವೇಕಾನಂದರಿಗೂ ಡಾ ॥ ಬರೋಸ್​ರವರಿಗೂ ಕಳಿಸಿಕೊಡಬೇಕೆಂಬ ಮತ್ತೊಂದು ನಿರ್ಣಯವನ್ನು ಸರ್ವಾನುಮತದಿಂದ ಅಂಗೀರಿಸಲಾಯಿತು.”</p>
<p>ಸ್ವಾಮೀಜಿಯ ಪ್ರಚಂಡ ಯಶಸ್ಸು ಭಾರತದಾದ್ಯಂತ ಉತ್ಸಾಹದ ವಾತಾವರಣವನ್ನುಂಟು ಮಾಡಿತು. ಆದರೆ ಕಲ್ಕತ್ತದಲ್ಲಿ ಮಾತ್ರ ಅದು ಸ್ವಲ್ಪ ಹೆಚ್ಚಾಗಿತ್ತು–ಅಥವಾ ಅದು ಭಾವಾವೇಶಕ್ಕೆ ಏರಿಬಿಟ್ಟಿತ್ತೆಂದರೂ ಅತಿಶಯೋಕ್ತಿಯಲ್ಲ. ಕಲ್ಕತ್ತವು ಸ್ವಾಮಿ ವಿವೇಕಾನಂದರ ಜನ್ಮಸ್ಥಳ, ಶ್ರೀರಾಮಕೃಷ್ಣರ ಶಿಷ್ಯವೃಂದದ ಕೇಂದ್ರಸ್ಥಾನ ಎಂಬ ಕಾರಣದೊಂದಿಗೆ ಮತ್ತೊಂದು ವಿಶೇಷವೂ ಇತ್ತು. ಸ್ವಾಮೀಜಿಯ ಮೇಲಿನ ಅಸೂಯೆಯಿಂದಾಗಿ ಪ್ರತಾಪ್​ಚಂದ್ರ ಮಜುಮ್​ದಾರ ಹಾಗೂ ಅವನ ಸಂಗಡಿಗರು ಅವರ ಮೇಲೆ ಅತ್ಯಂತ ಹೀನವಾದ ದೋಷಾರೋಪಣೆಗಳನ್ನು ಮಾಡಿ ಹೆಸರು ಗಳಿಸುವ ನೀಚ ಪ್ರಯತ್ನ ಮಾಡಿದುದು ಇಲ್ಲಿಯೇ ಮತ್ತು ಅವನ ಅಪಪ್ರಚಾರಕ್ಕೆ ಸ್ವಲ್ಪಮಟ್ಟಿನ ಕುಮ್ಮಕ್ಕು ದೊರೆತುದೂ ಇಲ್ಲಿಯೇ. ಆದ್ದರಿಂದ ಸ್ವಾಮೀಜಿಯ ಗೌರವಾರ್ಥವಾಗಿ ಕಲ್ಕತ್ತದಲ್ಲಿ ನಡೆದ ಸಮಾರಂಭದ ವೈಶಿಷ್ಟ್ಯ ಹೆಚ್ಚು.</p>
<p>ಸೆಪ್ಟೆಂಬರ್ ೫ರಂದು ಈ ಬೃಹತ್ ಕಲ್ಕತ್ತಾ ನಗರದಲ್ಲಿ ಪ್ರಮುಖ ಹಿಂದೂ ನಾಗರಿಕರ ಸಹಕಾರದೊಂದಿಗೆ ಶ್ರೀರಾಮಕೃಷ್ಣರ ಸಂನ್ಯಾಸೀಶಿಷ್ಯರು ಭಾರೀ ಬಹಿರಂಗ ಸಭೆಯನ್ನು ಏರ್ಪಡಿಸಿ ದರು. ನಾನಾ ವರ್ಗಗಳ, ನಾನಾ ಅಭಿಪ್ರಾಯಗಳ ನಾಲ್ಕು ಸಾವಿರ ಜನ ಸೇರಿದ್ದರು. ಈ ಸಭೆಯಲ್ಲಿ ಪಂಡಿತರು, ಶ್ರೀಮಂತ ಜಮೀನ್ದಾರರು, ನ್ಯಾಯಾಧೀಶರು, ವಕೀಲರು, ರಾಜಕಾರಣಿಗಳು, ಪ್ರಾಧ್ಯಾಪಕರು ಹಾಗೂ ಇತರ ಹಲವಾರು ಗಣ್ಯ ನಾಗರಿಕರು ಭಾಗವಹಿಸಿದರು. ಈ ಬೃಹತ್ ಸಭೆಯ ಅಧ್ಯಕ್ಷಸ್ಥಾನವನ್ನು ಅಲಂಕರಿಸಿದವರು ರಾಜಾ ಪ್ಯಾರೀ ಮೋಹನ್ ಮುಖರ್ಜಿಯವರು. ಸ್ವಾಮೀಜಿ ಸಾಧಿಸಿದ ಮಹಾಕಾರ್ಯಗಳಿಗಾಗಿ ಅವರಿಗೆ ಅಭಿನಂಧನೆಯನ್ನೂ ಕೃತಜ್ಞತೆಯನ್ನೂ ಅರ್ಪಿಸುವಂತಹ ಸ್ಫೂರ್ತಿಯುತ ಉಜ್ವಲ ಭಾಷಣಗಳನ್ನು ಸಭೆ ವೀಕ್ಷಿಸಿತು. ವೇದಿಕೆಯ ಮೇಲೆ ಕುಳಿತವರಲ್ಲಿ, ಆ ಕಾಲದ ಸುಪ್ರಸಿದ್ಧ ರಾಷ್ಟ್ರೀಯ ಧುರೀಣರೂ ಪ್ರಚಂಡ ವಾಗ್ಮಿಗಳೂ ಆದ ಸರ್ ಸುರೇಂದ್ರನಾಥ ಬ್ಯಾನರ್ಜಿಯವರು ಮತ್ತು ನಾಗೇಂದ್ರನಾಥ ಘೋಷ್​ರವರು ಇದ್ದರು.</p>
<p>ಅಂದಿನ ಸಭೆಯಲ್ಲಿ ಈ ಹಿಂದೆಯೇ ಹೇಳಲಾದ ರೀತಿಯ ಮೂರು ನಿರ್ಣಯಗಳನ್ನು ಅಂಗೀಕರಿಸಲಾಯಿತು. ಈ ನಿರ್ಣಯಗಳೊಂದಿಗೆ ಈ ಕೆಳಗಿನ ಪತ್ರವನ್ನು ಸ್ವಾಮಿ ವಿವೇಕಾ ನಂದರಿಗೆ ಕಳಿಸಿಕೊಡಬೇಕೆಂದು ತೀರ್ಮಾನವಾಯಿತು–</p>
<div>ಶ್ರೀಮದ್ ವಿವೇಕಾನಂದ ಸ್ವಾಮಿಗಳವರಿಗೆ</div>
<p>ಪ್ರಿಯ ಮಹನೀಯರೇ,</p>
<p>ಸೆಪ್ಟೆಂಬರ್ ೫, ೧೮೯೪ರಂದು ಕಲ್ಕತ್ತದ ಪುರಭವನದಲ್ಲಿ ಏರ್ಪಡಿಸಲಾಗಿದ್ದ, ಕಲ್ಕತ್ತ ಹಾಗೂ ಅದರ ಉಪನಗರಗಳಿಗೆ ಸೇರಿದ ಹಿಂದೂ ನಿವಾಸಿಗಳ ಒಂದು ದೊಡ್ಡ ಪ್ರಾತಿನಿಧಿಕ ಹಾಗೂ ಪ್ರಭಾವಶಾಲೀ ಸಭೆಯ ಅಧ್ಯಕ್ಷನಾಗಿ, ನೀವು ಸೆಪ್ಟೆಂಬರ್ ೧೮೯೩ರಲ್ಲಿ ಶಿಕಾಗೋದಲ್ಲಿ ನಡೆದ ಸರ್ವಧರ್ಮ ಸಮ್ಮೇಳನದಲ್ಲಿ ಹಿಂದೂಧರ್ಮವನ್ನು ಸಮರ್ಥವಾಗಿ ಪ್ರತಿನಿಧಿಸಿದುದಕ್ಕಾಗಿ ಸ್ಥಳೀಯ ಹಿಂದೂ ಸಮುದಾಯದ ಕೃತಜ್ಞತೆಗಳನ್ನು ಅರ್ಪಿಸಲು ನನಗೆ ಸಂತೋಷವೆನಿಸುತ್ತದೆ.</p>
<p>“ಹಿಂದೂಧರ್ಮದ ಪ್ರತಿನಿಧಿಯಾಗಿ ಅಮೆರಿಕೆಗೆ ಭೇಟಿ ನೀಡಿ ನೀವು ಎದುರಿಸಿದ ತೊಂದರೆ ಹಾಗೂ ಮಾಡಿದ ತ್ಯಾಗಕ್ಕಾಗಿ, ನಿಮ್ಮಿಂದ ಪ್ರತಿನಿಧೀಕೃತರಾದವರೆಲ್ಲ ನಿಮ್ಮನ್ನು ಹೃದಯಾಂತ ರಾಳದಿಂದ ಅಭಿನಂದಿಸುತ್ತಾರೆ. ಅಲ್ಲದೆ ಅವರಿಗೆ ಅತ್ಯಂತ ಪೂಜ್ಯವಾದ ಅವರ ಆರ್ಯಧರ್ಮದ ಒಳಿತಿಗಾಗಿ ನೀವು ನಿಮ್ಮ ಭಾಷಣಗಳ ಮೂಲಕ ಮತ್ತು ಜಿಜ್ಞಾಸುಗಳ ಪ್ರಶ್ನೆಗಳಿಗೆ ಕೊಡುವ ಸಿದ್ಧ ಉತ್ತರಗಳ ಮೂಲಕ ಸಲ್ಲಿಸಿದ ಸೇವೆಗಾಗಿ ನಿಮಗೆ ಅವರ ವಿಶೇಷ ಕೃತಜ್ಞತೆಗಳು ಸಲ್ಲುತ್ತವೆ. ಹಿಂದೂಧರ್ಮದ ಮೂಲಭೂತ ತತ್ತ್ವಗಳನ್ನು ಕುರಿತ ಯಾವ ವ್ಯಾಖ್ಯಾನವೂ ಒಂದು ಉಪ ನ್ಯಾಸದ ಮಿತಿಯೊಳಗೆ, ನೀವು ೧೮೯೩ರ ಸೆಪ್ಟೆಂಬರ್ ೧೯ರಂದು ಸರ್ವಧರ್ಮ ಸಮ್ಮೇಳನದಲ್ಲಿ ಮಾಡಿದ ಭಾಷಣದಲ್ಲಿ ಹೇಳಿದುದಕ್ಕಿಂತ ಖಚಿತವೂ ಉಜ್ವಲವೂ ಆಗಿರಲು ಸಾಧ್ಯವಿಲ್ಲ. ಅಲ್ಲದೆ ಮುಂದೆ ಬೇರೆ ಬೇರೆ ಸಂದರ್ಭಗಳಲ್ಲಿ ಇದೇ ವಿಷಯದ ಮೇಲಿನ ನಿಮ್ಮ ಹೇಳಿಕೆಗಳು ಅಷ್ಟೇ ಸ್ಪಷ್ಪವೂ ನಿಖರವೂ ಆಗಿವೆ. ಯುಗಯುಗಗಳಿಂದಲೂ ಹಿಂದೂಧರ್ಮವು ತಪ್ಪಾಗಿ ಗ್ರಹಿಸ ಲ್ಪಟ್ಟದ್ದು ಹಾಗೂ ತಪ್ಪಾಗಿ ವಿವರಿಸಲ್ಪಟ್ಟದ್ದು ಹಿಂದೂಗಳ ದೌರ್ಭಾಗ್ಯ. ಆದ್ದರಿಂದ, ಅಪರಿಚಿತ ನಾಡಿನಲ್ಲಿ, ವಿಭಿನ್ನ ಧರ್ಮವನ್ನು ಅನುಸರಿಸುವ ಅಪರಿಚಿತ ಜನರ ಮಧ್ಯದಲ್ಲಿ, ಹಿಂದೂಧರ್ಮದ ಕುರಿತಾದ ಸತ್ಯವನ್ನು ನುಡಿದು ಭ್ರಾಂತಿಯನ್ನು ಹೋಗಲಾಡಿಸುವ ಎದೆಗಾರಿಕೆಯನ್ನೂ ಸಾಮರ್ಥ್ಯ ವನ್ನೂ ವ್ಯಕ್ತಪಡಿಸಿದ ಒಬ್ಬರ ವಿಚಾರದಲ್ಲಿ ಅವರು ವಿಶೇಷ ಕೃತಜ್ಞತೆಯನ್ನು ತಳೆಯದಿರಲು ಸಾಧ್ಯವೇ ಇಲ್ಲ. ಅಲ್ಲದೆ ನಿಮ್ಮನ್ನು ಆದರಿಂದ ಸ್ವೀಕರಿಸಿ, ಮಾತನಾಡಲು ಅವಕಾಶವನ್ನು ಕೊಟ್ಟು, ನಿಮ್ಮ ಕಾರ್ಯದಲ್ಲಿ ನಿಮ್ಮನ್ನು ಉತ್ತೇಜಿಸಿ, ನಿಮ್ಮ ಮಾತುಗಳನ್ನು ಸಹನೆಯಿಂದಲೂ ಸಹೃದತೆ ಯಿಂದಲೂ ಆಲಿಸಿದ ಶ್ರೋತೃಗಳಿಗೂ ಹಿಂದೂಗಳು ಸಮಾನವಾಗಿ ಕೃತಜ್ಞರಾಗಿದ್ದಾರೆ. ಹಿಂದೂ ಧರ್ಮವು ತನ್ನ ಇತಿಹಾಸದಲ್ಲೇ ಮೊಟ್ಟಮೊದಲಬಾರಿಗೆ ಒಬ್ಬ ಧರ್ಮಪ್ರಸಾರಕನನ್ನು (ಮಿಷನರಿ ಯನ್ನು) ಕಂಡುಕೊಂಡಿದೆ. ಅಲ್ಲದೆ ನಿಮ್ಮಷ್ಟು ಸಮರ್ಥರಾದ ಹಾಗೂ ಸಿದ್ಧಹಸ್ತರಾದ ವ್ಯಕ್ತಿ ಯೊಬ್ಬರನ್ನು ಕಂಡುಕೊಂಡದ್ದು ಹಿಂದೂಧರ್ಮದ ಅಪೂರ್ವ ಭಾಗ್ಯ. ತಮ್ಮ ಪ್ರಾಚೀನ ಧರ್ಮದ ಬಗೆಗಿನ ನಿಜವಾದ ಜ್ಞಾನವನ್ನು ಪ್ರಸಾರ ಮಾಡುವಲ್ಲಿ ನೀವು ವಹಿಸಿದ ಸಕಲ ಶ್ರಮ ಕ್ಕಾಗಿ, ನಿಮಗೆ ತಮ್ಮ ಹೃತ್ಪೂರ್ವಕ ಸಹಾನುಭೂತಿಯನ್ನು ಹಾಗೂ ಕಳಕಳಿಯ ಕೃತಜ್ಞತೆಗಳನ್ನು ಸಲ್ಲಿಸದಿದ್ದರೆ ತಮ್ಮಿಂದ ಕರ್ತವ್ಯಲೋಪವಾಗುವುದೆಂದು ನಿಮ್ಮ ದೇಶಬಾಂಧವರು, ಸಹನಾಗರಿ ಕರು ಹಾಗೂ ಹಿಂದೂ ಬಂಧುಗಳು ಭಾವಿಸುತ್ತಾರೆ. ನೀವು ಪ್ರಾರಂಭಿಸಿರುವ ಸತ್ಕಾರ್ಯವನ್ನು ಮುಂದುರಿಸಿಕೊಂಡುಹೋಗಲು ಭಗವಂತನು ನಿಮಗೆ ಶಕ್ತಿ ಉತ್ಸಾಹಗಳನ್ನು ಕರುಣಿಸಲಿ !</p>
<div>		ತಮ್ಮ ವಿಧೇಯ,<br/><span class="en">			=oÇY। Aur।Ej<} Aj""GW~</span><br/>		ಅಧ್ಯಕ್ಷ.</div>
<p>ಅಂದಿನ ಸಭೆಯಲ್ಲಿ ಶ್ರೀ ನಾಗೇಂದ್ರನಾಥ ಘೋಷ್, ಸರ್ ಸುರೇಂದ್ರನಾಥ ಬ್ಯಾನರ್ಜಿ ಮೊದಲಾದವರು ಮಾಡಿದ ಭಾಷಣಗಳು ವಿಶೇಷ ಧಾರ್ಮಿಕ ಭಾವನೆಗಳ ಒಂದು ಅಲೆಯನ್ನೇ ಎಬ್ಬಿಸಿದುವೆಂದು ಹೇಳಬಹುದು. ಸನಾತನ ಧರ್ಮದ ಚೈತನ್ಯವೇ ಅಲ್ಲಿ ಅವಿರ್ಭವಿಸಿ ಅಂದಿನ ಭಾಷಣಕಾರರ ಮಾತುಗಳಲ್ಲಿ ನವಸ್ಫೂರ್ತಿಯನ್ನು ಸಂಚಾರಗೊಳಿಸಿದ್ದಂತೆ ಭಾಸವಾಗುತ್ತಿತ್ತು. ರಾಜಾ ಪ್ಯಾರೀಮೋಹನ್ ಮುಖರ್ಜಿಯವರ ಅಧ್ಯಕ್ಷಭಾಷಣದ ಒಂದು ಭಾಗ ಹೀಗಿತ್ತು :</p>
<p>“ಈ ಸಂಜೆ ನಾವೆಲ್ಲ ಇಲ್ಲಿ ಒಬ್ಬ ವ್ಯಕ್ತಿಗೆ ಕೃತಜ್ಞತೆಗಳನ್ನು ಅರ್ಪಿಸಲು ನೆರೆದಿದ್ದೇವೆ. ಆದರೆ ನಾವು ಕೃತಜ್ಞತೆಗಳನ್ನು ಅರ್ಪಿಸುತ್ತಿರುವ ಆ ವ್ಯಕ್ತಿ, ಸರಕಾರಕ್ಕೆ ಶ್ಲಾಘ್ಯವಾದ ಸೇವೆಯನ್ನು ಸಲ್ಲಿಸಿ ಹೆಸರು ಗಳಿಸಿದವರಲ್ಲ, ಅಥವಾ ರಾಜಕಾರಣದಲ್ಲಿ ವಿಜಯಿಗಳಾಗಿ ಪ್ರಖ್ಯಾತರಾದವರೂ ಅಲ್ಲ. ನಾವು ಈ ಮಹಾಸಭೆಯಲ್ಲಿ ಸೇರಿ ನಮ್ಮ ತುಂಬು ಮೆಚ್ಚುಗೆ ಹಾಗೂ ಹೃತ್ಪೂರ್ವಕ ಕೃತಜ್ಞತೆ ಗಳನ್ನು ಸಲ್ಲಿಸುತ್ತಿರುವುದು ಕೇವಲ ಮೂವತ್ತು ವರ್ಷ ವಯಸ್ಸಿನ ಒಬ್ಬ ಸರಳ ಸಂನ್ಯಾಸಿಗೆ. ಅವರು ಅಮೆರಿಕದ ಘನವಂತ ಜನರಿಗೆ ನಮ್ಮ ಧರ್ಮದ ಸತ್ಯಗಳನ್ನು, ಅತ್ಯುನ್ನತ ಪ್ರಶಂಸೆಗೆ ಪಾತ್ರವಾಗಿರುವಂತಹ ತಮ್ಮ ಸಾಮರ್ಥ್ಯದಿಂದ, ಔಚಿತ್ಯಜ್ಞಾನದಿಂದ ಮತ್ತು ಸೂಕ್ಷ್ಮಗ್ರಹಿಕೆ ಯಿಂದ ವ್ಯಾಖ್ಯಾನಿಸಿ ಹೇಳುತ್ತಿದ್ದಾರೆ. ಸೋದರ ವಿವೇಕಾನಂದರು ಹಿಂದೂಧರ್ಮದ ಘನ ಸತ್ಯ ಗಳನ್ನು ವಿವರಿಸುವುದರ ಮೂಲಕ ನಾಗರಿಕ ಜಗತ್ತಿನ ಪ್ರಮುಖ ಭಾಗವೊಂದರ ಕಣ್ಣು ತೆರೆಸಿ ದ್ದಾರೆ. ಮತ್ತು ಮಾನವಬುದ್ಧಿಯ ಅತ್ಯಂತ ಅನರ್ಘ್ಯ, ನಿರ್ಮಿತಿಗಳನ್ನು ಕಾಣಬೇಕಾದದ್ದು ಪಾಶ್ಚಾತ್ಯ ವಿಜ್ಞಾನ ಹಾಗೂ ಸಾಹಿತ್ಯಗಳಲ್ಲಲ್ಲ, ಬದಲಾಗಿ, ನಮ್ಮ ಪ್ರಾಚೀನ ಶಾಸ್ತ್ರಗಳಲ್ಲಿ ಎಂಬು ದನ್ನು ಅವರಿಗೆ ಮನಗಾಣಿಸಿದ್ದಾರೆ . . . ನಮ್ಮ ದೇಶದ ಇಂತಹ ಉಪಕಾರಿಯನ್ನು ಗೌರವಿಸಲು ಇಷ್ಟು ದೊಡ್ಡ ಪ್ರಭಾವಶಾಲೀ ಸಮೂಹ ಸೇರಿರುವುದನ್ನು ಕಂಡು ನಾನು ಬಹಳ ಸಂತೋಷ ಗೊಂಡಿದ್ದೇನೆ.”</p>
<p>‘ಇಂಡಿಯನ್ ಮಿರರ್​’ ಪತ್ರಿಕೆಯ ಸಂಪಾದಕರಾದ ಬಾಬು ನರೇಂದ್ರನಾಥ ಸೇನರ ಭಾಷಣ ಹೀಗಿತ್ತು :</p>
<p>“ಈ ನಗರದಲ್ಲಿ ನಡೆಯುವಂತಹ ಈ ರೀತಿಯ ಸಭೆಗಳಲ್ಲೆಲ್ಲ ಇಂದಿನ ಸಭೆ ಅಪೂರ್ವವಾದುದು. ಏಕೆಂದರೆ ನಾವಿಲ್ಲಿ ಸೇರಿರುವುದು ನಾವು ಸಾಮಾನ್ಯವಾಗಿ ಮಾಡುವಂತೆ ಒಬ್ಬ ಉನ್ನತ ಸರಕಾರೀ ಅಧಿಕಾರಿಯನ್ನು ಗೌರವಿಸುವುದಕ್ಕಲ್ಲ. ಬದಲಾಗಿ, ಕಡಲನ್ನು ದಾಟಿ ಹೋಗಿ, ತನ್ನ ವಾಗ್ವೈಖರಿ ಹಾಗೂ ವಿದ್ವತ್ತುಗಳಿಂದ ಹಿಂದೂಗಳ ಪುರೋಭಿವೃದ್ಧಿಗಾಗಿ ಶ್ರಮಿಸಿ ರುವ ಹಿಂದೂ ತಪಸ್ವಿಯೋರ್ವನನ್ನು ಗೌರವಿಸುವುದಕ್ಕಾಗಿ . . . ಈ ಯಶಸ್ಸು ಹಿಂದೂ ದೇಶೀಯ ರಿಗೆ ಒಂದು ಹೊಸ ಜನ್ಮವನ್ನೇ ನೀಡಿದೆಯೆನ್ನಬೇಕು. ಹಿಂದೂಧರ್ಮದ ಸಮಕಾಲೀನ ಇತಿಹಾಸದ ಕತ್ತಲೆಯ ಪುಟಗಳಲ್ಲಿ ಈ ಯಶಸ್ಸು ಒಂದು ಪ್ರಖರ ಜ್ಯೋತಿಕಿರಣವಾಗಿದೆ ; ಹಿಂದೂಗಳು ಹಿಂದೆಂದೂ ಅನುಭವಿಸಿರದಿದ್ದಂತಹ ನವೋತ್ಸಾಹವನ್ನು ತುಂಬಿದೆ. ಈ ಕೆಲವು ಕಾಲದಲ್ಲಿ ನಮ್ಮ ಪರಿಸ್ಥಿತಿಯು ಎಷ್ಟು ಹದಗೆಟ್ಟಿತ್ತೆಂದರೆ, ಹಿಂದೂ ಧರ್ಮವನ್ನು ಎತ್ತಿಹಿಡಿಯಲು ಅಮೆರಿಕೆಯಲ್ಲಿ ಶ್ರಮಿಸುತ್ತಿರುವ ಈ ಪ್ರತಿಭಾಶಾಲಿಯ ಪರಿಶ್ರಮದಿಂದ ದೊರಕಿದ ಯಶಸ್ಸು ನಮ್ಮೆದೆಯ ಕತ್ತಲನ್ನು ಬೆಳಗಿ ಹೊಸ ಭರವಸೆಯನ್ನು ತುಂಬುವವರೆಗೂ ನಾವು ನಿರಾಶೆಯ ಕೂಪದಲ್ಲೇ ಬಿದ್ದಿದ್ದೆವು . . . </p>
<p>“ಈ ದೇಶಕ್ಕೆ ವಿವೇಕಾನಂದರು ಸಲ್ಲಿಸಿರುವ ಸೇವೆಯ ಮಹತ್ವವನ್ನು ಎಷ್ಟು ಕೊಂಡಾಡಿದರೂ ಕಡಿಮೆಯೇ. ಅವರಿಗೆ ನಮ್ಮ ಗೌರವ-ಕೃತಜ್ಞತೆಗಳನ್ನು ಸಲ್ಲಿಸುವುದಕ್ಕಾಗಿ ಈ ಸಂಜೆ ನಾವಿಲ್ಲಿ ಸಭೆ ಸೇರದೆಹೋಗಿದ್ದರೆ, ನಾವು ಹಿಂದುಗಳೆಂದು ಕರೆಸಿಕೊಳ್ಳುವುದಕ್ಕೇ ಯೋಗ್ಯರಾಗಿರುತ್ತಿರ ಲಿಲ್ಲ.”</p>
<p>ಸ್ವಾಮೀಜಿಯವರ ವ್ಯಕ್ತಿತ್ವವನ್ನು ನಾಶಗೈಯುವುದಕ್ಕಾಗಿ ಪ್ರತಾಪ್​ಚಂದ್ರ ಮಜುಮ್​ದಾರ ಏನೇನು ಮಿಥ್ಯಾಪವಾದಗಳನ್ನು ಹರಡಿದ್ದನೋ ಅವೆಲ್ಲವೂ ಎಂತಹ ದುರುದ್ದೇಶಪೂರಿತ ಸುಳ್ಳು ಗಳು ಎಂಬುದು ಅಂದಿನ ಸಭೆಯಲ್ಲಿ ಮತ್ತೊಮ್ಮೆ ಸಾಬೀತಾಯಿತು. ಸಭೆಯನ್ನುದ್ದೇಶಿಸಿ ಮಾತ ನಾಡಿದ ಗಣ್ಯ ಜಮೀನ್ದಾರರಾದ ರಾಯ್ ಜತೀಂದ್ರನಾಥ ಚೌಧರಿ ಹೇಳಿದರು, “ಸರ್ವಧರ್ಮ ಸಮ್ಮೇಳನದಲ್ಲಿ ಹಿಂದೂಧರ್ಮದ ಪ್ರತಿನಿಧಿಗಳಾದವರು ಅದನ್ನು ಸರಿಯಾದ ರೀತಿಯಲ್ಲಿ ಪ್ರತಿನಿಧಿಸಲಿಲ್ಲ ಎಂಬ ಆರೋಪವನ್ನು ನಾವು ಕೇಳಿದ್ದೆವು. ಆದರೆ ಇಂದು ನಡೆಯುತ್ತಿರುವ ಈ ಸಭೆಯು, ಅದೊಂದು ಸುಳ್ಳು ಎಂಬುದಕ್ಕೆ ಸಾಕ್ಷ್ಯವಾಗಿದೆ.”</p>
<p>ಮತ್ತೊಬ್ಬ ಭಾಷಣಕಾರರಾದ ‘ಇಂಡಿಯನ್ ನೇಶನ್​’ ಪತ್ರಿಕೆಯ ಸಂಪಾದಕ ಎನ್. ಎನ್. ಘೋಷ್ ಹೀಗೆ ಮಾತನಾಡಿದರು :</p>
<p>“ಯಾವ ಯಶಸ್ಸೂ ವಿವೇಕಾನಂದರ ಯಶಸ್ಸಿಗಿಂತ ಹೆಚ್ಚು ಶೀಘ್ರವೂ ಉಜ್ವಲವೂ ಆಗಿರಲು ಸಾಧ್ಯವಿಲ್ಲ. ನಿಜಕ್ಕೂ ವಾಕ್​ಸಿದ್ಧಿಯ ಇತಿಹಾಸದಲ್ಲೇ ಇದಕ್ಕಿಂತ ಗಮನಾರ್ಹವಾದುದು ಮತ್ತಾ ವುದೂ ಇರಲಾರದು. ಅನಾಮಧೇಯ ಹಿಂದೂ ಸಂನ್ಯಾಸಿಯೊಬ್ಬನಿದ್ದ; ಆತ ತನ್ನ ಅರೆ ಪೌರ್ವಾತ್ಯ ಉಡುಗೆಯಲ್ಲಿ ಒಂದು ಸಭೆಯನ್ನುದ್ದೇಶಿಸಿ ಮಾತನಾಡಿದ; ಆ ಸಭೆಯಲ್ಲಿ ಮುಕ್ಕಾಲು ವಾಸಿ ಜನಕ್ಕೆ ಆತನ ಹೆಸರನ್ನೂ ಉಚ್ಚರಿಸಲು ಬರುತ್ತಿರಲಿಲ್ಲ ; ಆತ ಮಾತನಾಡಿದ ವಿಚಾರವೋ ಅವರ ಆಲೋಚನೆ-ಕಲ್ಪನೆಗಳಿಂದ ಬಲುದೂರ ; ಆದರೆ ಆತ ಒಮ್ಮೆಲೇ ಅವರ ಕರತಾಡನ- ಗೌರವಗಳನ್ನು ಗಳಿಸಿಕೊಂಡುಬಿಟ್ಟ ! ಭಾಷಣಕರ್ತನ ಯೋಗ್ಯತೆಯೂ ಸಾಧನೆಯೂ ಖಂಡಿತ ವಾಗಿ ಅದ್ಭುತವೂ ಅಶ್ಚರ್ಯಕರವೂ ಆಗಿದ್ದಿರಲೇಬೇಕು, ನಿಜ. ಆದರೆ ಆ ಯಶಸ್ಸಿನಲ್ಲಿ ಸಮ ಪಾಲು, ಆತನನ್ನು ಮೆಚ್ಚಿಕೊಂಡ, ಹುರಿದುಂಬಿಸಿದ, ಮಾತನಾಡಲು ಮತ್ತೆಮತ್ತೆ ಅವಕಾಶವನ್ನು ಕಲ್ಪಿಸಿದ ಜನರಿಗೂ ಸಲ್ಲುತ್ತದೆ ಎಂಬುದನ್ನು ಮರೆಯದಿರೋಣ . . . ಪ್ರತಿನಿಧಿಗಳೆಲ್ಲರೂ ನಿಯಮಗಳಿಗನುಸಾರವಾಗಿ ಆಹ್ವಾನಿತರಾಗಿದ್ದವರು. ಆದರೆ ವಿವೇಕಾನಂದರಿಗೆ ಆಹ್ವಾನ ವಿರಲಿಲ್ಲ. ಆದ್ದರಿಂದ ಈ ನಿಯಮಗಳ ಕಾರಣವನ್ನೊಡ್ಡಿ ಬಹಳ ಸುಲಭವಾಗಿ ಅವರಿಗೆ ಸಮ್ಮೇಳನಕ್ಕೆ ಪ್ರವೇಶವನ್ನು ನಿರಾಕರಿಸಬಹುದಾಗಿತ್ತು. ಆದರೆ ಡಾ ॥ ಬರೋಸ್​ರವರು ಒಂದು ವಿಶೇಷ ಸೌಜನ್ಯದಿಂದ ಔಪಚಾರಿಕ ನಿಯಮಗಳನ್ನೆಲ್ಲ ಬದಿಗೊತ್ತಿ ಅವರಿಗೆ ಮಾತನಾಡಲು ಅವಕಾಶ ಕೊಟ್ಟರು. ವಿವೇಕಾನಂದರು ಕ್ರೈಸ್ತಧರ್ಮದ ಬಗ್ಗೆ ಅಂತಹ ನಯವಾದ ಮತ್ತು ಮಧುರವಾದ ವಿಚಾರಗಳನ್ನೇನೂ ಹೇಳಲಿಲ್ಲ. ಆಗಾಗ ಕೆಲವು ಬಲವಾದ ಗುದ್ದುಗಳನ್ನೂ ಕೊಟ್ಟರು. ಆದರೂ ಅಮೆರಿಕದ ಸಭಿಕರು ಅವರ ಮಾತುಗಳನ್ನು ಆಸಕ್ತಿಯಿಂದ ಆಲಿಸಿದರು ; ಮತ್ತು ಅವರ ಹಿರಿಮೆಯ ಅಂಶಗಳನ್ನು ಹೃತ್ಪೂರ್ವಕವಾಗಿ ಮೆಚ್ಚಿಕೊಂಡರು . . . “ಅಮೆರಿಕ ದಲ್ಲಿ ವಿವೇಕಾನಂದರ ಸಾಧನೆಗಳು ನಿಜಕ್ಕೂ ಪ್ರಶಂಸನೀಯವೇ. ಆದರೂ ಅವುಗಳನ್ನು ನಾನು ಸಿದ್ಧಿಗಳು ಎಂಬುದಕ್ಕಿಂತ ಭರವಸೆಗಳು ಎಂದು ಪರಿಗಣಿಸುತ್ತೇನೆ. ಏಕೆಂದರೆ ಅವರ ನಿಜವಾದ ಕಾರ್ಯ ಆಗಬೇಕಾಗಿರುವುದು ಭಾರತದಲ್ಲಿ. ನನಗನ್ನಿಸುತ್ತದೆ, ಭಾರತದ ಪುನರುತ್ಥಾನ ಸಾಧ್ಯ ವಾಗುವುದು ರಾಜಕಾರಣದ ಮೂಲಕವಲ್ಲ, ಧರ್ಮದ ಮೂಲಕ ಎಂದು. ಈ ದೇಶದಲ್ಲಿ ರಾಜಕಾರಣವೆಂಬುದು ಒಂದು ಮೇಲ್ಮೈಯ ಅರಿವೆಯಿದ್ದಂತೆ–ಬೇಕೆಂದಾಗ ತೊಡಬಹುದು, ಬೇಡವೆಂದಾಗ ಕಳಚಿಬಿಡಬಹುದು. ಅದಕ್ಕೂ ಜನರಿಗೂ ದೂರದ ಸಂಬಂಧ. ಆದರೆ ಧರ್ಮ ಅವರಿಗೆ ಪ್ರಾಣಪ್ರಾಯವಾದುದು, ಅವರ ರಕ್ತದೊಂದಿಗೇ ಬಂದಿರುವಂಥದು . . .</p>
<p>“ಇಂದಿನ ಈ ಸಭೆಯ ಸಂಘಟಕರು, ಸಂಘಟನೆಯ ಚಾತುರ್ಯವನ್ನರಿಯದವರು. ಇವರಲ್ಲಿ ಹೆಚ್ಚಿನವರು ಬರಿಗಾಲ ಸಂನ್ಯಾಸಿಗಳು, ಕಾಷಾಯಧಾರಿಗಳು. ರಾಜಕೀಯ ಪ್ರದರ್ಶನಗಳಲ್ಲಿ ಬಳಸಲಾಗುವ ವಿಧಾನಗಳು ಇವರಿಗೆ ತಿಳಿದಿದ್ದರೆ, ಈಗಾಗಲೇ ದೊಡ್ಡಾಗಿರುವ ಈ ಸಭೆ, ಇದಕ್ಕಿಂತರೂ ಹತ್ತು ಪಾಲು ದೊಡ್ಡದಾಗಿರುತ್ತಿತ್ತು.”</p>
<p>ಕಲ್ಕತ್ತದ ಈ ಸಮಾರಂಭದಲ್ಲಿ ಮಾಡಲಾದಂತಹ ಭಾಷಣಗಳು, ಹಿಂದೂ ಸಮಾಜದ ಒಟ್ಟು ಧೋರಣೆಯನ್ನು ಪ್ರತಿನಿಧಿಸುತ್ತಿದ್ದುವು. ಈ ಎಲ್ಲ ಪ್ರಗತಿಪರರಾದ ಹಾಗೂ ದೂರದೃಷ್ಟಿಯವ ರಾದ ಭಾಷಣಕಾರರ ಹಿಂದೆ, ಮುಂದಡಿಯಿಟ್ಟು ನಡೆಯಲು ಕಾತರರಾಗಿದ್ದ ಸಹಸ್ರಾರು ಜನರ ಬೆಂಬಲವಿತ್ತು. ಎಲ್ಲ ಬಗೆಯ ಬದಲಾವಣೆಯನ್ನೂ ಪ್ರಗತಿಯ ಪ್ರವಾಹವನ್ನೂ ತಡೆಗಟ್ಟಿ ನಿಲ್ಲುವ ಜನ ಎಲ್ಲ ಸಮಾಜಗಳಲ್ಲೂ ಇರುವಂತೆಯೇ ಇಲ್ಲಿಯೂ ಇರಲಿಲ್ಲವೆಂದಲ್ಲ. ಆದರೆ ವಿವೇಕಾನಂದರ ಹೆಸರು ಭಾರತದ ಉದ್ದಗಲಕ್ಕೂ ಮೊಳಗಿ, ಅವರನ್ನು ಈ ಯುಗದ ಆವಶ್ಯಕತೆ ಯನ್ನು ಪೂರೈಸಬಂದ ಮಹಾನ್ ಆಚಾರ್ಯನೆಂದು ಸಾರ್ವತ್ರಿಕವಾಗಿ ಗುರುತಿಸಿ ಗೌರವಿಸಲಾ ಯಿತು. ಜಡತ್ವದಾಳಕ್ಕೆ ಬಿದ್ದಿದ್ದ ಹಿಂದೂ ಸ್ಫೂರ್ತಿಯನ್ನು ಸ್ವಾಮೀಜಿ ಬಡಿದೆಬ್ಬಿಸಿದ್ದರು. ಈ ಎಲ್ಲ ಸಭೆಗಳಲ್ಲಿ ಮುಂಬರಲಿರುವ ಭಾರತದ ನವ ಅರುಣೋದಯದ ಸೂಚನೆಯನ್ನು ಕಾಣ ಬಹುದಾಗಿತ್ತು ; ಹಿಂದಿನಂತೆ ಭಾರತ ಮತ್ತೊಮ್ಮೆ ತನ್ನ ಶಕ್ತಿ ಸಾಮರ್ಥ್ಯ ವೈಭವಗಳನ್ನು ಸಂಪಾದಿಸಿಕೊಳ್ಳುವತ್ತ ಹೆಜ್ಜೆ ಹಾಕುತ್ತಿರುವುದನ್ನು ಗುರುತಿಸಬಹುದಾಗಿತ್ತು.</p>
<p>ಕಲ್ಕತ್ತದಲ್ಲಿ ನಡೆದ ಸಭೆಯ ಕಾರ್ಯಕಲಾಪಗಳನ್ನು ಹಾಗೂ ಭಾಷಣಗಳನ್ನೊಳಗೊಂಡ ಎರಡು ಸಾವಿರ ಚಿಕ್ಕ ಪುಸ್ತಕಗಳನ್ನು ‘ನ್ಯೂ ಕಲ್ಕತ್ತ ಪ್ರೆಸ್​’ ಎಂಬ ಪ್ರಕಾಶನ ಸಂಸ್ಥೆ ಪ್ರಕಟಿಸಿತು. ಕಾಲಕ್ರಮದಲ್ಲಿ ಅಮೆರಿಕದ ಪತ್ರಿಕೆಗಳಲ್ಲೂ ಪ್ರಕಟಗೊಂಡ ಈ ವರದಿಗಳು ಸ್ವಾಮೀಜಿಗೂ ಸಂತೋಷವನ್ನುಂಟುಮಾಡಿದುವು. ಸಭೆಯಲ್ಲಿ ಮಂಡಿಸಲಾದ ಠರಾವುಗಳು ಹಾಗೂ ಸಭಾಧ್ಯಕ್ಷರ ಪತ್ರವು ಸ್ವಾಮೀಜಿಯ ಹೃದಯದ ದನಿಯನ್ನೇ ಮಾರ್ದನಿಸಿದುವು. ಅಲ್ಲದೆ ಸಭೆಯ ಈ ಎಲ್ಲ ಯಶಸ್ಸಿನ ಹಿಂದೆ ತಮ್ಮ ಗುರುಭಾಯಿಗಳಾದ ಸ್ವಾಮಿ ಅಭೇದಾನಂದರ, ಸ್ವಾಮಿ ರಾಮಕೃಷ್ಣಾ ನಂದರ ಹಾಗೂ ಇನ್ನಿತರರ ನಿರಂತರ ಶ್ರಮವಿತ್ತು ಎಂಬುದನ್ನು ತಿಳಿದ ಮೇಲಂತೂ ಅವರ ಸಂತೋಷ ಹೇಳತೀರದು. ಜೊತೆಗೆ ಅವರಿಗೆ ಕೃತಜ್ಞತೆಯನ್ನು ಸಲ್ಲಿಸಿ ಹೊರಡಿಸಲಾದ ಠರಾವು ಗಳು, ಅವರ ವಿರುದ್ಧ ಇಲ್ಲಸಲ್ಲದ ಅಪಪ್ರಚಾರ ಮಾಡಿಕೊಂಡು ಓಡಾಡುತ್ತಿದ್ದವರ ಬಾಯಿ ಮುಚ್ಚಿಸುವಲ್ಲಿ ಅತ್ಯಂತ ಯಶಸ್ವಿಯಾದುವು. ಆದರೆ ಸ್ವಾಮೀಜಿ ಅಮೆರಿಕದಲ್ಲಿ ಮಾಡುತ್ತಿರುವು ದೆಲ್ಲ ಕೇವಲ ರಾಜಕೀಯ ಉದ್ದೇಶಗಳಿಂದ ಕೂಡಿದುದು ಎಂಬುದು ಇನ್ನು ಕೆಲವರ ಅಪಪ್ರಚಾರ. ಇದರ ಕುರಿತಾಗಿ ಸ್ವಾಮೀಜಿ ಅಳಸಿಂಗ ಪೆರುಮಾಳರಿಗೆ ಹೀಗೆ ಬರೆದರು :</p>
<p>“ಕಲ್ಕತ್ತದಲ್ಲಿ ಪ್ರಕಟಿಸಿದ ನನ್ನ ಉಪನ್ಯಾಸಗಳ ಮತ್ತು ಹೇಳಿಕೆಗಳ ಪುಸ್ತಕಗಳಲ್ಲಿ ನಾನೊಂದು ವಿಷಯವನ್ನು ಗಮಿಸಿದೆ. ಅವುಗಳಲ್ಲಿ ಕೆಲವನ್ನು ರಾಜಕೀಯದ ಬಣ್ಣಕೊಡುವ ರೀತಿಯಲ್ಲಿ ಪ್ರಕಟಿಸಲಾಗಿದೆ. ಆದರೆ ನಾನು ರಾಜಕೀಯ ವ್ಯಕ್ತಿಯೂ ಅಲ್ಲ ಅಥವಾ ರಾಜಕೀಯ ಚಳವಳಿ ಗಾರನೂ ಅಲ್ಲ. ನನ್ನ ಗಮನವೆಲ್ಲ ಆತ್ಮದ ಕಡೆಗೆ. ಅದೊಂದು ಸರಿಯಾಗಿದ್ದರೆ ಉಳಿದುದೆಲ್ಲವೂ ತನಗೆ ತಾನೆ ಸರಿಯಾಗುತ್ತದೆ. ಆದ್ದರಿಂದ ನನ್ನ ಯಾವುದೇ ಬರವಣಿಗೆಗೆ ಅಥವಾ ಹೇಳಿಕೆಗೆ ಸುಳ್ಳುಸುಳ್ಳಾಗಿ ಯಾವುದೇ ರಾಜಕೀಯ ಮಹತ್ವವನ್ನೂ ಅಂಟಿಸಕೂಡದೆಂದು ನೀನು ಈ ಕಲ್ಕತ್ತದ ಜನಕ್ಕೆ ಎಚ್ಚರಿಕೆ ಕೊಡಬೇಕು. ಎಂಥ ಮೂರ್ಖತನ ! ರೆವರೆಂಡ್ ಕಾಲೀಚರಣ ಬ್ಯಾನರ್ಜಿಯವರು ಕ್ರಿಶ್ಚಿಯನ್ ಮಿಷನರಿಗಳನ್ನು ಉದ್ದೇಶಿ ಮಾಡಿದ ಭಾಷಣವೊಂದರಲ್ಲಿ ನಾನೊಬ್ಬ ರಾಜಕೀಯ ಪ್ರತಿನಿಧಿಯೆಂದು ಹೇಳಿದುದಾಗಿ ಕೇಳಿದೆ. ಅದನ್ನೇದಾರೂ ಅವರು ಸಾರ್ವಜನಿಕವಾಗಿ ಹೇಳಿದ್ದರೆ, ಈಗ ಅದನ್ನು ಕಲ್ಕತ್ತದ ಯಾವುದಾದರೊಂದು ಪತ್ರಿಕೆಯಲ್ಲಿ ಬರೆದು ಸಾಬೀತು ಪಡಿಸಬೇಕೆಂದೂ ಇಲ್ಲವೆ ಆ ಬುದ್ಧಿಗೇಡಿ ಹೇಳಿಕೆಯನ್ನು ಹಿಂದೆಗೆದುಕೊಳ್ಳ ಬೇಕೆಂದೂ ನನ್ನ ಪರವಾಗಿ ಅವರನ್ನು ಸಾರ್ವಜನಿಕವಾಗಿಯೇ ಕೇಳು. ಹೇಗಿದೆ ನೋಡು ಅವರ ಉಪಾಯ ! ನಾನು ಕೆಲವೊಮ್ಮೆ ಕ್ರೈಸ್ತ ಸರಕಾರ ಬಗ್ಗೆ ಪ್ರಾಮಾಣಿಕ ಟೀಕೆ ಮಾಡಿ ಕೆಲವು ಕಟು ಮಾತುಗಳನ್ನಾಡಿದ್ದೇನೆ, ನಿಜ. ಆದರೆ ನಾನು ರಾಜಕೀಯವನ್ನು ಲಕ್ಷಿಸುತ್ತೇನೆಂದಾಗಲಿ ಅಥವಾ ಅಂಥವುಗಳೊಂದಿಗೆ ಯಾವುದೇ ಸಂಬಂಧವನ್ನು ಹೊಂದಿರುವೆನೆಂದಾಗಲಿ ಅದರರ್ಥವಲ್ಲ. ನನ್ನ ಆ ಉಪನ್ಯಾಸಗಳಿಂದ ಕೆಲವು ಆಯ್ದ ಭಾಗಗಳನ್ನು ಮಾತ್ರ ಪ್ರಕಟಿಸಿ ನಾನೊಬ್ಬ ರಾಜಕೀಯ ಪ್ರಚಾರಕ ಎಂದು ಸಿದ್ಧಪಡಿಸುವುದು ಒಳ್ಳೇ ಭೇಷಾದ ಕೆಲಸವೆಂದು ಯಾರು ಭಾವಿಸುತ್ತಾರೋ ಅವರಿಗೆ ನಾನು ಹೇಳುತ್ತೇನೆ, ‘ಭಗವಂತ, ನನ್ನ ಗೆಳೆಯರಿಂದ ನನ್ನನ್ನು ರಕ್ಷಿಸು’ ಎಂದು.</p>
<p>“ನನ್ನ ನಿಂದಕರಿಗೆಲ್ಲ ನಾನು ಕೊಡುವ ಉತ್ತರವೆಂದರೆ ಏಕರೀತಿಯ ಮೌನವೊಂದೇ ಎಂದು ನನ್ನ ಸ್ನೇಹಿತರಿಗೆ ಹೇಳು. ಅವರ ವಿಷಯದಲ್ಲಿ ನಾನೇನಾದರೂ ಮುಯ್ಯಿಗೆ ಮುಯ್ಯಿ ತೀರಿಸಲು ಹೊರಟಲ್ಲಿ ಅದು ನಮ್ಮನ್ನೂ ಅವರ ಮಟ್ಟಕ್ಕೇ ಎಳೆಯುತ್ತದೆ. ಸತ್ಯವು ತನ್ನನ್ನು ತಾನೇ ನೋಡಿ ಕೊಳ್ಳುತ್ತದೆ. ಮತ್ತು ನನಗಾಗಿ ಅವರು ಯಾರೊಂದಿಗೂ ಹೋರಾಡಬೇಕಾಗಿಲ್ಲ ಎಂದು ಅವರಿಗೆ (ಸ್ನೇಹಿತರಿಗೆ) ಹೇಳು. ಅವರಿನ್ನೂ ಬಹಳ ಕಲಿಯಬೇಕಾಗಿದೆ. ಅವರಿನ್ನೂ ಕೇವಲ ಮಕ್ಕಳು. ಈ ಸಾರ್ವಜನಿಕ ಜೀವನದ ಅಸಂಬದ್ಧತೆ, ಈ ವೃತ್ತಪತ್ರಿಕೆಗಳ ವರ್ಣನೆ ನನಗೆ ಸಂಪೂರ್ಣ ಜುಗುಪ್ಸೆ ಯನ್ನುಂಟುಮಾಡಿದೆ. ಹಿಮಾಲಯದ ಪ್ರಶಾಂತತೆಗೆ ಹಿಂದಿರುಗಬೇಕೆಂದು ನಾನು ಹಾತೊರೆಯು ತ್ತಿದ್ದೇನೆ.”</p>
<p>ಮದ್ರಾಸು, ಬೆಂಗಳೂರು, ಕಲ್ಕತ್ತಗಳಲ್ಲಿ ಏರ್ಪಡಿಸಲಾದ ಸಭೆಗಳಿಂದ ಸ್ವಾಮೀಜಿಯವರಿಗೆ ಇನ್ನೊಂದು ರೀತಿಯಲ್ಲಿ ಸಹಾಯವಾಯಿತು. ಅಮೆರಿಕದಲ್ಲಿ ಅವರ ಕಾರ್ಯ ಯಶಸ್ವಿಯಾಗಿದೆ ಎಂಬುದನ್ನು ಅವು ದೃಢೀಕರಿಸಿ ದಾಖಲಿಸಿದುವು. ಹೀಗೆ ಅವು ಸ್ವಾಮೀಜಿ ತಮ್ಮ ಕಾರ್ಯವನ್ನು ಮುಂದುವರಿಸಿಕೊಂಡು ಹೋಗಬೇಕಾದುದರ ಆವಶ್ಯಕತೆಯನ್ನು ಗುರುತಿಸಿದುವು. ಭಾರತದ ಲ್ಲಿದ್ದ ಅವರ ಭಕ್ತರು, ಮಿತ್ರರು ಮತ್ತು ವಿಶ್ವಾಸಿಗಳು ಅವರನ್ನು ತಾಯ್ನಾಡಿಗೆ ಹಿಂದಿರುಗುವಂತೆ ಮತ್ತೆಮತ್ತೆ ಕೇಳಿಕೊಳ್ಳುತ್ತಿದ್ದರು. ಇದಕ್ಕೆ ಸಂಬಂಧಿಸಿದಂತೆ ಸ್ವಾಮೀಜಿ ಅಳಸಿಂಗರಿಗೆ ಒಂದು ಪತ್ರ ಬರೆದರು, “ಸೆಕ್ರೆಟರಿ ಸಾಹೇಬರು ನನ್ನ ಕಾರ್ಯಕ್ಷೇತ್ರ ಭಾರತವಾದ್ದರಿಂದ ನಾನು ಭಾರತಕ್ಕೆ ಹಿಂದಿರುಗಬೇಕೆಂದು ಬರೆಯುತ್ತಾರೆ. ಅದರಲ್ಲೇನೂ ಸಂದೇಹವೇ ಇಲ್ಲ. ಆದರೆ ನನ್ನ ಸೋದರ, ನಾವು ಭಾರತದ ಮೇಲೆಲ್ಲ ಬೆಳಕು ಬೀರುವಂತಹ ಜ್ಯೋತಿಯನ್ನು ಹೊತ್ತಿಸಬೇಕಾಗಿದೆ. ಆದ್ದ ರಿಂದ ನಾವು ಅವಸರ ಮಾಡುವುದು ಬೇಡ. ಭಗವಂತನ ಕೃಪೆಯಿಂದ ಎಲ್ಲವೂ ಸಾಧ್ಯವಾಗು ತ್ತದೆ.”</p>
<p>ಹೀಗೆ, ಭಾರತಕ್ಕೆ ಹಿಂದಿರುಗಬೇಕೆಂದು ಅನೇಕ ಕೋರಿಕೆಗಳು ಬಂದರೂ ಅವರು ತಮ್ಮ ನಿರ್ಧಾರವನ್ನು ಬದಲಾಯಿಸಲಿಲ್ಲ. ಅವರ ವಿರೋಧಿಗಳ ಅಪಪ್ರಚಾರವಾಗಲಿ ಹಿತಾಕಾಂಕ್ಷಿಗಳ ಸಲಹೆಗಳಾಗಲಿ ಅವರ ನಿರ್ಧಾರವನ್ನು ಕದಲಿಸುವಂತಿರಲಿಲ್ಲ. ತಮ್ಮ ಯೋಜನೆಗಳನ್ನು ಕಾರ್ಯ ರೂಪಕ್ಕೆ ತರುವಲ್ಲಿ ಆರ್ಥಿಕ ನೆರವು ನೀಡಲು ಬಡಭಾರತೀಯರಿಗೆ ಸಾಧ್ಯವಿಲ್ಲ, ಶ್ರೀಮಂತ ಭಾರತೀಯರಿಗೆ ಮನಸ್ಸಿಲ್ಲ ಎಂಬುದನ್ನು ಸ್ವಾಮೀಜಿ ಚೆನ್ನಾಗಿ ಅರಿತಿದ್ದರು. ಆದರೆ ಅಮೆರಿಕದಲ್ಲೇ ಉಳಿಯುವುದರಿಂದ ಅವರು ತಮ್ಮ ಉದ್ದೇಶಿಸಿದ್ಧಿಗಾಗಿ ಬೇಕಾದ ಹಣವನ್ನು ತಾವೇ ಗಳಿಸ ಬಹುದಾಗಿತ್ತು. ಅಲ್ಲದೆ ಪರಾನುಕರಣೆಗೆ ಸಿಲುಕಿದ ಪರಾವಲಂಬೀ ದುರ್ಬಲ ರಾಷ್ಟ್ರವನ್ನು ಮೇಲೆತ್ತಲು ಆ ರಾಷ್ಟ್ರಕ್ಕೆ (ಭಾರತಕ್ಕೆ) ತನ್ನದೇ ಆದ ಆದರ್ಶಗಳಲ್ಲಿ ಶ್ರದ್ಧೆಯನ್ನುಂಟುಮಾಡುವ ಆವಶ್ಯಕತೆಯಿತ್ತು. ಇದನ್ನು ಸಾಧಿಸುವ ಒಂದು ವಿಧಾನವೆಂದರೆ ಆ ಆದರ್ಶಗಳನ್ನು ಮೆಚ್ಚಿ ಗೌರವಿಸಬಲ್ಲ ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಅವುಗಳ ಪರಿಚಯ ಮಾಡಿಕೊಡುವುದು. ಈ ಕುರಿತಾಗಿ ಸ್ವಾಮೀಜಿ ಶ್ರೀಮತಿ ಬೆಲ್ ಹೇಲ್​ಳಿಗೆ ಬರೆಯುತ್ತಾರೆ :</p>
<p>“ಪ್ರಿಯ ತಾಯಿ,</p>
<p>ತನ್ನ ತಾಯ್ನಾಡವರ ಹೊಗಳಿಕೆಯಿಂದ ಈ ಸೇವಕ ಉಬ್ಬಿಹೋಗಲು ಭಗವಂತ ಅವಕಾಶ ಕೊಡುವುದಿಲ್ಲವೆಂದು ತಿಳಿಯುತ್ತೇನೆ.</p>
<p>“ಒಬ್ಬ ಮನುಷ್ಯನನ್ನು ಹೊಗಳಿಕೆಯಿಂದ ಸುಧಾರಿಸಬಹುದಲ್ಲದೆ ತೆಗಳಿಕೆಯಿಂದಲ್ಲ. ಅಂತೆಯೇ ರಾಷ್ಟ್ರಗಳ ವಿಚಾರದಲ್ಲೂ ಕೂಡ. ಸುಮ್ಮನೆ ಅನಾವಶ್ಯಕವಾಗಿ ಭಾರತವನ್ನು ಎಷ್ಟೊಂದು ಬಯ್ಯಲಾಗಿದೆ ಎಂಬುದನ್ನು ಆಲೋಚಿಸಿ ನೋಡಿ. ಭಾರತೀಯರು ಕ್ರೈಸ್ತರಿಗಾಗಲಿ ಅವರ ಧರ್ಮಕ್ಕಾಗಲಿ ಅಥವಾ ಅವರ ಪ್ರಚಾರಕರಿಗಾಗಲಿ ಎಂದಿಗೂ ಹಾನಿಯುಂಟುಮಾಡಲಿಲ್ಲ. ಅವರು ಯಾವಾಗಲೂ ಎಲ್ಲರೊಂದಿಗೂ ಸ್ನೇಹಭಾವದಿಂದಲೇ ಇದ್ದಾರೆ.</p>
<p>“ಆದ್ದರಿಂದ ನೋಡಿ ತಾಯಿ, ಪರರಾಷ್ಟ್ರವೊಂದು ಭಾರತದ ಬಗ್ಗೆ ಆಡುವ ಪ್ರತಿಯೊಂದು ಒಳ್ಳೆಯ ಮಾತೂ ಭಾರತದಲ್ಲಿ ಬಹಳಷ್ಟು ಒಳಿತು ಮಾಡುವ ಶಕ್ತಿಯನ್ನು ಹೊಂದಿದೆ. ಅಮೆರಿಕನ್ನರು ನನ್ನ ಈ ವಿನಮ್ರಕಾರ್ಯವನ್ನು ಮೆಚ್ಚಿಕೊಳ್ಳುವುದರಿಂದ ಭಾರತಕ್ಕೆ ನಿಜಕ್ಕೂ ಬಹಳಷ್ಟು ಪ್ರಯೋಜನವಾಗಿದೆ. ತುಳಿತಕ್ಕೆ ಸಿಲುಕಿದ ಲಕ್ಷಾವಧಿ ಭಾರತೀಯರನ್ನು ಹಗಲೂ ರಾತ್ರಿ ಬಯ್ಯುವುದನ್ನು ಬಿಟ್ಟು ಅವರಿಗೆ ಕನಿಷ್ಠಪಕ್ಷ ಒಂದು ಒಳ್ಳೆಯ ಮಾತನ್ನು ಇಲ್ಲವೆ ಒಂದು ಒಳ್ಳೆಯ ಭಾವನೆಯನ್ನಾದರೂ ಕಳಿಸಿರಿ. ಪ್ರತಿಯೊಂದು ರಾಷ್ಟ್ರವನ್ನೂ ನಾನು ಕೇಳಿಕೊಳ್ಳುವುದು ಇಷ್ಟೆ–ನಿಮಗೆ ಸಾಧ್ಯವಾದರೆ ಅವರಿಗೆ ಸಹಾಯಮಾಡಿ. ಆಗದಿದ್ದರೆ ಅವರನ್ನು ಬಯ್ಯುವುದನ್ನಾ ದರೂ ನಿಲ್ಲಿಸಿ.”</p>
<p>ಸ್ವಾಮೀಜಿಯೇ ಅಪೇಕ್ಷಿಸಿದ್ದಂತೆ ಭಾರತದಿಂದ ಅವರ ಕಾರ್ಯದ ಕುರಿತಾಗಿ ಪ್ರಶಂಸಾಪತ್ರ ಗಳು ತಡವಾಗಿಯಾದರೂ, ಬಂದುವು. ಆದರೆ ಒಮ್ಮೆ ಬರಲು ಪ್ರಾರಂಭವಾದದ್ದು ಮಾತ್ರ ನಿಲ್ಲಲೇ ಇಲ್ಲ. ಈ ವೃತ್ತಪತ್ರಿಕೆಗಳ ಪ್ರಶಂಸೆಗಳನ್ನು ಕಂಡುಕಂಡು ಸ್ವಾಮೀಜಿಗೆ ತಲೆ ಚಿಟ್ಟು ಹಿಡಿಯುವಂತಾಗಿಬಿಟ್ಟಿತು. ಆದ್ದರಿಂದ ಅವರು ಅಳಸಿಂಗ ಪೆರುಮಾಳರಿಗೆ, ಈ ವೃತ್ತಪತ್ರಿಕೆ ಗಳನ್ನು ಕಳಿಸುವುದು ಇನ್ನು ಸಾಕು ಎಂದು ಮತ್ತೆ ಮತ್ತೆ ಪತ್ರ ಬರೆದರು. ಈ ಕುರಿತಾಗಿ ಮೇರಿಗೆ ಬರೆದ ಪತ್ರದಲ್ಲಿ ಹೀಗೆ ಹೇಳಿದರು, “ಭಾರತದಿಂದ ಬಂದ ಬಂಡಿಗಟ್ಟಲೆ ವೃತ್ತಪತ್ರಿಕೆಗಳನ್ನು ಕಂಡು ನನಗೆ ತಲೆಬೇನೆಯೇ ಬಂತು. ಆದ್ದರಿಂದ ‘ಮದರ್ ಚರ್ಚ್​’ಳಿಗೂ (ಶ್ರೀಮತಿ ಬೆಲ್ ಹೇಲ್​–ಮೇರಿಯ ತಾಯಿ) ಶ್ರೀಮತಿ ಗರ್ನ್​ಸೇಯವರಿಗೂ ಒಂದೊಂದು ಗಾಡಿ ಪತ್ರಿಕೆಗಳನ್ನು ಕಳಿಸಿಕೊಟ್ಟ ಮೇಲೆ ಭಾರತದ ಸ್ನೇಹಿತರಿಗೆ ‘ಇನ್ನು ಸಾಕಪ್ಪ’ ಎಂದು ಹೇಳಬೇಕಾಯಿತು. ಭಾರತ ದಲ್ಲಿ ನನಗೆ ಸಾಕುಸಾಕಾಗುವಷ್ಟು ಪ್ರಚಾರ ಸಿಕ್ಕಾಯಿತು. ಅಳಸಿಂಗ ಹೇಳುತ್ತಾನೆ, ಭಾರತದಲ್ಲಿ ಪ್ರತಿಯೊಂದು ಹಳ್ಳಿಯೂ ನನ್ನ ವಿಷಯವಾಗಿ ಕೇಳಿದೆ ಎಂದು. ಅಂತೂ ನನ್ನ ಹಿಂದಿನ ಶಾಂತಿ ಕೈಬಿಟ್ಟುಹೋಯಿತು. ಇನ್ನು ಮೇಲೆ ನನಗೆಲ್ಲೂ ವಿಶ್ರಾಂತಿ ಇಲ್ಲ. ಭಾರತದ ಈ ಪತ್ರಗಳೇ ನನ್ನ ಪಾಲಿನ ಮೃತ್ಯುವೆಂಬುದೂ ಖಂಡಿತ.” ಆದರೂ ಈ ವೃತ್ತಪತ್ರಿಕೆಗಳನ್ನು ಕಳಿಸುವುದನ್ನು ಅವರ ಶಿಷ್ಯರು ನಿಲ್ಲಿಸಲೇ ಇಲ್ಲ. ಆದ್ದರಿಂದ ಇದಾದ ಎರಡು ತಿಂಗಳ ನಂತರ ಅವರು ತಮೊಬ್ಬ ಮದರಾಸೀ ಶಿಷ್ಯನಿಗೆ ಸ್ವಲ್ಪ ಖಾರವಾಗಿಯೇ ಬರೆದರು, “ನಾನು ಹಿಂದೆಯೇ ಬರೆದಿದ್ದೇನೆ, ಮತ್ತು ಈಗ ಮತ್ತೆ ಬರೆಯುತ್ತಿದ್ದೇನೆ–ನಾನು ವೃತ್ತಪತ್ರಿಕೆಗಳ ಯಾವುದೇ ಟೀಕೆಗಾಗಲಿ ಪ್ರಶಂಸೆಗಾಗಲಿ ಸ್ವಲ್ಪವೂ ಗಮನಕೊಡುವುದಿಲ್ಲ. ಅವುಗಳನ್ನು ನಾನು ಅಗ್ನಿಗಾಹುತಿ ಮಾಡುತ್ತೇನೆ. ನೀನೂ ಹಾಗೆಯೇ ಮಾಡು. ಈ ಪತ್ರಿಕೆಗಳ ಅಸಂಬದ್ಧ ಮಾತುಗಳಿಗೂ ಟೀಕೆಗಳಿಗೂ ಸ್ವಲ್ಪವೂ ಗಮನ ಕೊಡಬೇಡ.”</p>
<p>ನಿಜಕ್ಕೂ, ಭಾರತದಲ್ಲಿ ನಡೆದ ಸಾರ್ವಜನಿಕ ಸಭೆಗಳ ಸಮಾಚಾರ, ಅಮೆರಿಕದ ಪತ್ರಿಕೆಗಳಲ್ಲಿ ಪ್ರಕಟವಾಗುವ ಮೊದಲೇ ಸ್ವಾಮೀಜಿಗೆ ಹೊಗಳಿಕೆಗಳು ಸಾಕಾಗಿಹೋಗಿದ್ದುವು. ಆಗಸ್ಟ್ ತಿಂಗಳಲ್ಲಿ ಅವರು ಶ್ರೀಮತಿ ಬೆಲ್ ಹೇಲ್​ಳಿಗೆ ಬರೆದಿದ್ದರು :</p>
<p>“ಭಾರತದಲ್ಲಿ ನಾನು ಭಯಂಕರವಾಗಿ ಸಾರ್ವಜನಿಕವಾಗಿಬಿಟ್ಟಿದ್ದೇನೆ ; ಜನಜಂಗುಳಿ ನನ್ನನ್ನು ಹಿಂಬಾಲಿಸಿ ನನ್ನ ಪ್ರಾಣ ಹಿಂಡಿಬಿಡುತ್ತದೆ. ಪ್ರತಿಯೊಂದು ಚಟಾಕು ಕೀರ್ತಿಯನ್ನೂ ಒಂದು ಸೇರು ಶಾಂತಿ -ಪಾವಿತ್ರ್ಯಗಳ ಬೆಲೆಯನ್ನು ತೆರುವುದರಿಂದ ಮಾತ್ರವೇ ಕೊಳ್ಳಲು ಸಾಧ್ಯ. ಈ ಹಿಂದೆಂದೂ ನಾನದನ್ನು ಆಲೋಚಿಸಿರಲೇ ಇಲ್ಲ. ಈ ಪ್ರಶಂಶೆಯನ್ನು ಕೇಳಿಕೇಳಿ ನನಗೆ ಸಂಪೂರ್ಣ ಜುಗುಪ್ಸೆಯಾಗಿಬಿಟ್ಟಿದೆ. ನನ್ನ ಬಗೆಗೇ ನನಗೆ ಜುಗುಪ್ಸೆ. ಭಗವಂತ ನನಗೆ ಶಾಂತಿ -ಪಾವಿತ್ರ್ಯಗಳ ದಾರಿಯನ್ನು ತೋರಲಿ. ತಾಯಿ, ನಾನು ನಿಮ್ಮ ಮುಂದೆ ನಿಜವನ್ನು ಹೇಳುತ್ತೇನೆ– ಸ್ಪರ್ಧೆಯೆಂಬ ಪಿಶಾಚಿಯನ್ನು ಶಾಂತ ಹೃದಯದೊಳಕ್ಕೆ ತಲೆಹಾಕಲು ಬಿಡದೆ, ಯಾವನೂ ಸಾರ್ವಜನಿಕ ಜೀವನದ ವಾತಾವರಣದಲ್ಲಿ ಬದುಕಿರಲು ಸಾಧ್ಯವಿಲ್ಲ. ಧರ್ಮದ ವಿಷಯದಲ್ಲಿ ಕೂಡ ಇದು ಸತ್ಯ. ಆದರೆ ಯಾವುದೋ ಒಂದು ಸಿದ್ಧಾಂತವನ್ನು ಪ್ರಚಾರ ಮಾಡಲೆಂದೇ ತರಬೇತುಗೊಂಡವರಿಗೆ ಇದು ಅನುಭವಕ್ಕೆ ಬರುವುದಿಲ್ಲ. ಏಕೆಂದರೆ ಅವರಿಗೆಂದಿಗೂ ಧರ್ಮ ವೆಂದರೇನೆಂದೇ ಗೊತ್ತಿರುವುದಿಲ್ಲ. ಆದರೆ ಯಾರು ಭಗವದಾಕಾಂಕ್ಷಿಗಳೋ ಮತ್ತು ಭೋಗಾ ಕಾಂಕ್ಷಿಗಳಲ್ಲವೋ ಅಂಥವರಿಗೆ ತಕ್ಷಣ ಗೊತ್ತಾಗುತ್ತದೆ–ತಾವು ಸಂಪಾದಿಸುವ ಹೆಸರು ಕೀರ್ತಿ ಗಳ ಪ್ರತಿಯೊಂದು ತುಣುಕು ಕೂಡ ತಮ್ಮ ಪಾವಿತ್ರ್ಯದ ಆಹುತಿ ತೆಗೆದುಕೊಂಡಿರುತ್ತದೆ, ಎಂದು. ಪರಿಪೂರ್ಣ ನಿಸ್ವಾರ್ಥತೆಯ ಆದರ್ಶದಿಂದ, ಹೆಸರು ಕೀರ್ತಿಗಳ ಕಡೆಗಿನ ಸಂಪೂರ್ಣ ನಿರಾಸಕ್ತಿ ಯಿಂದ ಅದು ಬಹಳ ಬಹಳ ದೂರ.”</p>
<p>ಸ್ವಾಮೀಜಿ ತಮ್ಮ ಕೀರ್ತಿಯ ಬಗ್ಗೆ ಎಷ್ಟು ಅನಾಸಕ್ತರಾಗಿದ್ದರೋ, ಅದನ್ನು ಕಂಡು ಮತ್ಸರತಾಳಿ ಅದಕ್ಕೆ ಮಸಿ ಬಳಿಯಲು ಪ್ರಯತ್ನಿಸಿದವರ ವಿಷಯದಲ್ಲೂ ಅಷ್ಟೇ ದ್ವೇಷರಹಿತರಾಗಿ ದ್ದರು. ಮಜುಮ್​ದಾರನ ದುರ್ಬುದ್ಧಿಯಿಂದಾಗಿ ಅವರು ಎಷ್ಟೆಷ್ಟು ಕಷ್ಟವನ್ನನುಭವಿಸಬೇಕಾ ಯಿತು ! ಆದರೂ ಅವರು ಅವನ ವಿಚಾರದಲ್ಲಿ ಬೇಸರಿಸಿಕೊಂಡವರಲ್ಲ. ಇದು ಅವರ ಒಂದು ದೈವೀ ಗುಣ. ಶ್ರೀಮತಿ ಬೆಲ್ ಹೇಲ್​ಳಿಗೆ ಬರೆದ ಒಂದು ಪತ್ರದಲ್ಲಿ ಸಾಂದರ್ಭಿಕವಾಗಿ ಹೇಳು ತ್ತಾರೆ, “ಆ ‘ಇಂಟೀರಿಯರ್​’ ಪತ್ರಿಕೆ (ಕ್ರೈಸ್ತರ ಒಂದು ಪತ್ರಿಕೆ) ನನ್ನ ಕೈ ಸೇರಿತು. ಅದರಲ್ಲಿ ಮಜುಮ್​ದಾರನ ಪುಸ್ತಕವನ್ನು ಬಹಳವಾಗಿ ಪ್ರಶಂಸಿಸಿರುವುದನ್ನು ಕಂಡು ನನಗೆ ತುಂಬ ಸಂತೋಷವಾಯಿತು. ಮಜುಮ್​ದಾರ ಒಬ್ಬ ದೊಡ್ಡ ಮನುಷ್ಯ, ಬಹಳ ಒಳ್ಳೆಯವನು. ಆತ ತನ್ನ ಸಹಚರರಿಗಾಗಿ ಬಹಳಷ್ಟು ಮಾಡಿದ್ದಾನೆ.” ಇದೇ ಮಹಾತ್ಮರ ವೈಶಿಷ್ಟ್ಯ !</p>

<h1>೧೮</h1>
<h1>ಧರ್ಮಪ್ರಸಾರ</h1>
<p class="noindent">ತಮ್ಮ ‘ಕೇಂದ್ರಸ್ಥಾನ’ವಾದ ಹೇಲ್ ಕುಟುಂಬದವರ ಮನೆಯಲ್ಲಿ ಸುಮಾರು ಒಂದೂವರೆ ತಿಂಗಳ ಬೇಸಿಗೆ ‘ರಜೆ’ಯನ್ನು ಕಳೆದ ಸ್ವಾಮೀಜಿ, ಜೂನ್ ೨೮ರಂದು ಶಿಕಾಗೋದಿಂದ ನ್ಯೂಯಾರ್ಕಿಗೆ ಬಂದರು. ಇಲ್ಲಿ ತಮಗೆ ಪರಿಚಿತರಾಗಿದ್ದ ಕೆಲವರೊಂದಿಗೆ ಮೂರ್ನಾಲ್ಕು ದಿನ ಗಳನ್ನು ಕಳೆದರು. ಆದರೆ ಅದಿನ್ನೂ ನಡು ಬೇಸಿಗೆಯ ಕಾಲವಾದ್ದರಿಂದ ಉಪನ್ಯಾಸದ ಪುತು ಪ್ರಾರಂಭವಾಗಿರಲಿಲ್ಲ. ಆದ್ದರಿಂದ ಅವರು ಬೇಗನೆ ನ್ಯೂಯಾರ್ಕಿನಿಂದ ಹೊರಟುಬಿಟ್ಟರು. ಬಹುಶಃ ಅವರು ಸುತ್ತಲಿನ ಕೆಲವು ಊರುಗಳಿಗೆ ಹೋಗಿದ್ದಿರಬೇಕು. ಜುಲೈ ತಿಂಗಳ ಮಧ್ಯದ ಹೊತ್ತಿಗೆ ಅವರು ನ್ಯೂಯಾರ್ಕಿಗೆ ಹಿಂದಿರುಗಿದರು. ಈಗ ಅವರು ಎಗ್​ಬರ್ಟ್ ಗರ್ನ್​ಸೇ ದಂಪತಿಗಳ ಅತಿಥಿಯಾಗಿ ಹಡ್ಸನ್ ನದಿಯ ತೀರದಲ್ಲಿನ ಅವರ ಬೇಸಿಗೆಮನೆಯಲ್ಲಿ ಇಳಿದು ಕೊಂಡರು. ನಾವು ಈ ಹಿಂದೆಯೇ ನೋಡಿದಂತೆ, ಆ ವರ್ಷದ ಏಪ್ರಿಲ್​ನಲ್ಲಿ ಸ್ವಾಮೀಜಿ ಈ ದಂಪತಿಗಳನ್ನು ಭೇಟಿಯಾಗಿದ್ದರು. ಆಗಿನಿಂದಲೂ ಇವರು ಸ್ವಾಮೀಜಿಯನ್ನು ದೈವಾಂಶ ಸಂಭೂತ ವ್ಯಕ್ತಿಯೆಂದು ಭಾವಿಸಿದ್ದರು. ಅಲ್ಲದೆ ಅವರನ್ನು ತಮ್ಮ ಸ್ವಂತ ಮಗನಂತೆ ಪ್ರೀತಿಸು ತ್ತಿದ್ದರು. ನದೀತೀರದ ಸುಂದರ ಬಂಗಲೆಯಲ್ಲಿ ಕೆಲದಿನಗಳನ್ನು ಆನಂದದಿಂದ ಕಳೆದ ಸ್ವಾಮೀಜಿ, ಈ ದಂಪತಿಗಳ ಪುತ್ರಿಯ ಆಹ್ವಾನವನ್ನು ಮನ್ನಿಸಿ, ಸ್ಟಾಂಪ್​ಸ್ಕಾಟ್ ಎಂಬಲ್ಲಿಗೆ ಹೋದರು. ಇದು ಕಡಲತೀರದ ಒಂದು ವಿಶ್ರಾಂತಿಧಾಮ. ಇಲ್ಲಿಯೂ ಕೆಲದಿನಗಳನ್ನು ಕಳೆದು ಅವರು, ತಮಗೆ ಈಗಾಗಲೇ ಪರಿಚಿತಳಾಗಿದ್ದ ಕುಮಾರಿ ಸಾರಾ ಫಾರ್ಮರ್ ಎಂಬವಳ ಕೋರಿಕೆಯ ಮೇರೆಗೆ, ಎಲಿಯಟ್ ನಗರದ ಬಳಿಯ ‘ಗ್ರೀನ್ ಏಕರ್​’ ಎಂಬ ಸ್ಥಳಕ್ಕೆ ಹೋದರು.</p>
<p>ಪಶ್ಚಿಮದಲ್ಲಿ ಅವರ ಸಂದೇಶಪ್ರಸಾರ ಕಾರ್ಯಕ್ಕೆ ಸಂಬಂಧಿಸಿದಂತೆ ಒಂದು ಪ್ರಮುಖ ಘಟನೆ ಇಲ್ಲಿ ನಡೆಯಿತು. ವಿಶಾಲವಾದ ಪಿಸ್ಕಾಟಾಕ್ವಾ ನದಿಯ ದಡದ ಮೇಲಿರುವ, ದಟ್ಟವಾದ ಗಿಡಮರಗಳಿಂದ ಕೂಡಿದ ಈ ಗ್ರೀನ್ ಏಕರ್ ಎಂಬಲ್ಲಿ ಕುಮಾರಿ ಸಾರಾ ಫಾರ್ಮರಳ ನೇತೃತ್ವ ದಲ್ಲಿ, ‘ಗ್ರೀನೇಕರ್ ರಿಲಿಜಸ್ ಕಾನ್​ಫರೆನ್ಸಸ್​’ ಎಂಬ ಅಧ್ಯಯನ ಕೂಟವೊಂದು ಆಗ ಕೆಲ ಕಾಲದ ಹಿಂದೆಯಷ್ಟೇ ಪ್ರಾರಂಭವಾಗಿತ್ತು. ಸ್ವಲ್ಪಮಟ್ಟಿಗೆ ಸರ್ವಧರ್ಮ ಸಮ್ಮೇಳನದಿಂದ ಸ್ಫೂರ್ತಿಪಡೆದಿದ್ದ ಈ ಒಕ್ಕೂಟವು, ಸಂಪ್ರದಾಯಬದ್ಧರಲ್ಲದ ಹಾಗೂ ವಿಶಾಲ ಮನೋಭಾವದ ವ್ಯಕ್ತಿಗಳಿಂದ ಕೂಡಿತ್ತು. ಇಲ್ಲಿ ಎಲ್ಲ ಬಗೆಯ ಧಾರ್ಮಿಕ ಉಪನ್ಯಾಸಕರಿಗೂ ಮುಕ್ತ ಪ್ರವೇಶ ವಿತ್ತು. ಹಾಗೂ ಕಲಿಯಬೇಕೆಂಬ ಇಚ್ಛೆಯುಳ್ಳವರೆಲ್ಲರೂ ಈ ಉಪನ್ಯಾಸಗಳಲ್ಲಿ ಭಾಗವಹಿಸಬಹು ದಾಗಿತ್ತು. ಈ ಅಧ್ಯಯನ ಕೂಟಕ್ಕೆ ಶ್ರದ್ಧಾವಂತ ಉಪನ್ಯಾಸಕರೂ ನಿಷ್ಠಾವಂತ ವಿದ್ಯಾರ್ಥಿಗಳೂ ಬರುತ್ತಿದ್ದರು. ಹೀಗೆ ಬರುತ್ತಿದ್ದವರಲ್ಲಿ ಮುಂದೆ ಸ್ವಾಮೀಜಿಯ ಅತ್ಯಂತ ಆಪ್ತ ಸ್ನೇಹಿತರಾದ ಶ್ರೀಮತಿ ಸಾರಾ ಓಲೇ ಬುಲ್ ಮತ್ತು ಡಾ ॥ ಲೂಯಿಸ್ ಜಿ. ಜೇನ್ಸ್ ಕೂಡ ಇದ್ದರು.</p>
<p>ಗ್ರೀನೇಕರ್​ನಲ್ಲಿ ಸ್ವಾಮೀಜಿ ಜುಲೈ ೨೬ರಿಂದ ಆಗಸ್ಟ್ ೧೩ ರವರೆಗೆ ಉಳಿದುಕೊಂಡರು. ಇಲ್ಲಿ ಅವರು ತರಗತಿಗಳ ಸರಣಿಯೊಂದನ್ನು ಪ್ರಾರಂಭಿಸಿದರು. ಪೌರ್ವಾತ್ಯ ಸಂಪ್ರದಾಯದಂತೆ ಮರದ ಬುಡದಲ್ಲಿ ತಮ್ಮ ಸುತ್ತಲೂ ಕುಳಿತು ಅತ್ಯಂತ ಆಸ್ಥೆಯಿಂದ ಆಲಿಸುತ್ತಿದ್ದ ಉತ್ಸಾಹೀ ವಿದ್ಯಾರ್ಥಿಗಳಿಗೆ ಸ್ವಾಮೀಜಿ ವೇದಾಂತ ತತ್ತ್ವದ ಕುರಿತಾಗಿ ಹೇಳುತ್ತಿದ್ದರು. ತರಗತಿಗಳು ನಡೆಯುತ್ತಿದ್ದುದು ಪೈನ್ (ಪೀತದಾರು) ವೃಕ್ಷವೊಂದರ ನೆರಳಲ್ಲಿ. ಅದಕ್ಕೆ <span class="en">Swami’s Pine (</span>ಸ್ವಾಮೀಜಿಯ ಪೈನ್​) ಎಂದೇ ಹೆಸರಾಯಿತು. ಪಾಶ್ಚಾತ್ಯ ರಾಷ್ಟ್ರಗಳಲ್ಲಿ ಸ್ವಾಮೀಜಿ ತೆಗೆದು ಕೊಂಡ ತರಗತಿಗಳ ಶ್ರೇಣಿಯಲ್ಲಿ ಇದೇ ಮೊದಲನೆಯದು. ಇದು ಅವರ ಕಾರ್ಯವು ಹೊಸ ತಿರುವನ್ನು ತೆಗೆದುಕೊಳ್ಳಲಿದ್ದುದರ ಮುನ್ಸೂಚನೆಯೂ ಆಗಿತ್ತು. ಈ ತರಗತಿಗಳ ಕುರಿತಾಗಿ ಸ್ವಾಮೀಜಿ ಹೇಲ್ ಸೋದರಿಯರಿಗೆ ಬರೆದರು, “ನಾನು ಅವರಿಗೆಲ್ಲ ‘ಶಿವೋ<span class="en">s</span>ಹಂ ಶಿವೋ<span class="en">s</span>ಹಂ’ ಹೇಳಿ ಕೊಡುತ್ತೇನೆ. ಅವರದನ್ನು ಅನುಸರಿಸುತ್ತಾರೆ. ಅವರು ಮುಗ್ಧರೂ ಪರಿಶುದ್ಧರೂ ಆದ್ದ ರಿಂದ, ಅವರ ಧೈರ್ಯಕ್ಕೆ ಎಲ್ಲೆಯೇ ಇಲ್ಲ.” ಈ ತರಗತಿಗಳಲ್ಲಿ ಸ್ವಾಮೀಜಿ ಸಾಮಾನ್ಯವಾಗಿ ಅವಧೂತ ಗೀತೆಯನ್ನು ವ್ಯಾಖ್ಯಾನಿಸಿ ಹೇಳುತ್ತಿದ್ದರು. ಇನ್ನು ಕೆಲವೊಮ್ಮೆ ರಾಜಯೋಗವನ್ನು ಬೋಧಿಸುತ್ತಿದ್ದರು.</p>
<p>ಗ್ರೀನೇಕರ್​ನಲ್ಲಿ ಉಪನ್ಯಾಸ-ಬೋಧನೆ-ವಿಹಾರಗಳಲ್ಲಿ ಸಮಯ ವೇಗವಾಗಿ ಸರಿಯಿತು. ಆದರೆ ವಿಹಾರ ಎನ್ನುವುದು ಅಪರೂಪವೇ ಆಗಿತ್ತು. ವಿದ್ಯಾರ್ಥಿಗಳ ಪಾಲಿಗಂತೂ ಸ್ವಾಮೀಜಿಯ ಸಾನ್ನಿಧ್ಯವೇ ಒಂದು ಅಪೂರ್ವ ಅನುಭವ. ಇನ್ನು ಅವರ ಮಾತುಗಳೋ ಅಮೃತಸಮಾನ. ಇಂತಹ ತರಗತಿಯು ಸ್ವಾಮೀಜಿಯ ಹೃದಯಕ್ಕೂ ಪ್ರಿಯವಾದದ್ದೇ. ಅಲ್ಲದೆ ಸಾರ್ವಜನಿಕ ಉಪನ್ಯಾಸಗಳಿ ಗಿಂತ ಇವು ಕಡಿಮೆ ಶ್ರಮದಾಯಕ ಹಾಗೂ ಹೆಚ್ಚು ತೃಪ್ತಿಕರ. ಆದರೆ ಈ ತರಗತಿಗಳೂ ದೈಹಿಕ ವಾಗಿ ಅವರಿಗೆ ಸಾಕಷ್ಟು ಆಯಾಸವುಂಟುಮಾಡುತ್ತಿದ್ದುವು. ಪತ್ರವೊಂದರಲ್ಲಿ ಅವರು ಶ್ರೀಮತಿ ಹೇಲ್​ಗೆ ಬರೆಯುತ್ತಾರೆ : “ನನಗೇನೋ ಸ್ವಲ್ಪ ವಿಶ್ರಾಂತಿ ಬೇಕಾಗಿದೆ. ಆದರೆ ಅದು ಭಗವಂತನ ಇಚ್ಛೆಗೆ ಬಂದಿಲ್ಲವೆಂದು ಕಾಣುತ್ತದೆ. ಗ್ರೀನೇಕರ್​ನಲ್ಲಿ ನಾನು ಸರಾಸರಿ ಏಳರಿಂದ ಎಂಟು ಗಂಟೆ ಕಾಲ ಮಾತನಾಡಬೇಕಾಗಿತ್ತು ; ಬಹುಶಃ ವಿಶ್ರಾಂತಿ ಎಂಬುದೇನಾದರೂ ಇದ್ದರೆ ಅದೇ ಇರ ಬೇಕು ! ಆದರೆ ನಾನು ಮಾತನಾಡುತ್ತಿದ್ದುದೆಲ್ಲ ಭಗವಂತನ ಬಗ್ಗೆ ; ಆದ್ದರಿಂದ ಅದೇ ನವ ಚೈತನ್ಯವನ್ನು ತಂದುಕೊಡುತ್ತದೆ.”</p>
<p>ಹೀಗೆ ಸುಮಾರು ಹದಿನೈದು ದಿನಗಳನ್ನು ಕಳೆದು ಸ್ವಾಮೀಜಿ, ಅಲ್ಲಿಂದ ಮಸ್ಸಾಚುಸೆಟ್ಸ್ ರಾಜ್ಯದ ಪ್ಲೈಮತ್ ಎಂಬಲ್ಲಿಗೆ ಹೋದರು. ಇಲ್ಲಿನ ‘ಫ್ರೀ ರಿಲಿಜಸ್ ಅಸೋಸಿಯೇಶನ್​’ ಎಂಬ ಸಂಸ್ಥೆಯಲ್ಲಿ ಮಾತನಾಡುವಂತೆ ಅವರನ್ನು ಆಹ್ವಾನಿಸಲಾಗಿತ್ತು. ಪ್ರಖ್ಯಾತ ತತ್ತ್ವಶಾಸ್ತ್ರಜ್ಞನಾದ ರಾಲ್ಫ್ ವಾಲ್ಡೊ ಎಮರ್​ಸನ್ನನಿಂದ ಸ್ಥಾಪಿಸಲ್ಪಟ್ಟ ಈ ಸಂಸ್ಥೆಯು ಧಾರ್ಮಿಕ ಭಾವನೆಗಳನ್ನೂ ಆಚರಣೆಗಳನ್ನೂ ಸಾಂಪ್ರದಾಯಿಕ ಚಿಂತನೆಯ ಹಿಡಿತದಿಂದ ಮುಕ್ತವಾಗಿಸುವ ಉದ್ದೇಶವನ್ನು ಹೊಂದಿತ್ತು. ಈ ಸಂಸ್ಥೆಯ ಹಲವಾರು ಸದಸ್ಯರು ಇಡೀ ದೇಶದಲ್ಲೇ ಪ್ರಸಿದ್ಧ ಹಾಗೂ ಗಣ್ಯ ಸ್ತ್ರೀಪುರುಷರು. ಕೆಲವರು ಸ್ವಾಮೀಜಿಯ ಮಿತ್ರರು, ವಿಶ್ವಾಸಿಗಳು. ಇವರಲ್ಲಿ ಮುಖ್ಯರಾದವ ರೆಂದರೆ ಸಂಸ್ಥೆಯ ಅಧ್ಯಕ್ಷರಾದ ಥಾಮಸ್ ಹಿಗ್ಗಿನ್​ಸನ್, ಜೂಲಿಯಾ ವಾರ್ಡ್ ಹೋವ್ ಹಾಗೂ ಡಾ ॥ ಲೂಯಿಸ್ ಜೇನ್ಸ್. ಮುಂದೆ ಸ್ವಾಮೀಜಿಯ ಅತ್ಯಂತ ನಿಷ್ಠಾವಂತ ಬೆಂಬಲಿಗರಾದ ಡಾ॥ ಜೇನ್ಸ್​ರವರು ಪ್ರಖ್ಯಾತ ‘ಬ್ರೂಕ್ಲಿನ್ ಎಥಿಕಲ್ ಅಸೋಸಿಯೇಶನ್​’ನ ಅಧ್ಯಕ್ಷರು.</p>
<p>ಸ್ವಾಮೀಜಿ ಆಗಸ್ಟ್ ೧೯ರ ಸುಮಾರಿಗೆ ಫ್ಲೈಮತ್​ನಿಂದ ಪ್ರಯಾಣ ಮಾಡಿ ಕಡಲ ತೀರದ ಹಳ್ಳಿಯಾದ ಆ್ಯನಿಸ್ಕ್ವಾಮ್​ಗೆ ಬಂದರು. ಇದೇ ಆ್ಯನಿಸ್ಕ್ವಾಮ್​ನಲ್ಲೇ ಅವರು ಸುಮಾರು ಒಂದು ವರ್ಷದ ಹಿಂದೆ ಸರ್ವಧರ್ಮ ಸಮ್ಮೇಳನದ ಮುಂಚಿನ ದಿನಗಳಲ್ಲಿ ಜೆ. ಹೆಚ್. ರೈಟ್​ರವರ ಅತಿಥಿಯಾಗಿದ್ದುದು. ಈ ಸಲ ಅವರು, ತಮ್ಮ ನಿಷ್ಠಾವಂತ ಬೆಂಬಲಿಗರಾದ ಶ್ರೀಮತಿ ಜಾನ್ ಬ್ಯಾಗ್​ಲೀಯ ಬೇಸಿಗೆಮನೆಗೆ ಭೇಟಿ ನೀಡಿದರು. ಇಲ್ಲಿ ಸುಮಾರು ಎರಡು ವಾರಗಳಿಗೂ ಹೆಚ್ಚುಕಾಲ ಇದ್ದರು. ಈ ದಿನಗಳಲ್ಲಿ ಅವರು ಶ್ರೀಮತಿ ಪರ್ಸಿ ಸ್ಮಿತ್ ಎಂಬವಳ ಆಹ್ವಾನದ ಮೇರೆಗೆ ಕಡಲ ತೀರದ ಇನ್ನೊಂದು ವಿಶ್ರಾಂತಿಧಾಮವಾದ ಮ್ಯಾಗ್ನೋಲಿಯಾ ಎಂಬಲ್ಲಿಗೆ ಮೂರು ದಿನಗಳ ಮಟ್ಟಿಗೆ ಹೋಗಿಬಂದರು. ಈ ಭೇಟಿಯ ಸಂದರ್ಭದಲ್ಲಿ ಅವರು ಮ್ಯಾಗ್ನೋ ಲಿಯಾದಲ್ಲಿ ಒಂದು ಉಪನ್ಯಾಸ ನೀಡಿದರು. ಹಾಗೆಯೇ ಆ್ಯನಿಸ್ಕ್ವಾಮ್​ನಲ್ಲೂ ‘ಭಾರತದ ಧರ್ಮ’ ಎನ್ನುವ ವಿಷಯವಾಗಿ ಉಪನ್ಯಾಸ ಮಾಡಿದರು. ಈ ಉಪನ್ಯಾಸದಲ್ಲಿ ಹಾಜರಿದ್ದ ಪ್ರೊ॥ ಜೆ. ಹೆಚ್. ರೈಟರು ಅಂದಿನ ಸಭೆಗೆ ಸ್ವಾಮೀಜಿಯನ್ನು ಪರಿಚಯಿಸಿಕೊಟ್ಟರು. ಈ ದಿನಗಳಲ್ಲಿ ಸ್ವಾಮೀಜಿ ಚೆನ್ನಾಗಿ ವಿಶ್ರಾಂತಿ ಪಡೆಯುತ್ತ, ಮುಂದೆ ಮತ್ತೊಮ್ಮೆ ನಗರಗಳಲ್ಲಿ ಉಪನ್ಯಾಸ ಗಳನ್ನು ನೀಡಲು ಮಳೆಗಾಲವನ್ನು ನಿರೀಕ್ಷಿಸಿಕೊಂಡು ಕುಳಿತರು. ಇದೇ ಸಂದರ್ಭದಲ್ಲೇ ಸ್ವಾಮೀಜಿಯ ಕಲಾವಿದ ಗೆಳೆಯರೊಬ್ಬರು ಅವರ ಸುಂದರ ಶರೀರದ ವರ್ಣಚಿತ್ರವನ್ನು ಬರೆಯ ಬೇಕೆಂದು ಇಚ್ಛಿಸಿದ್ದರಿಂದ ಅವರು ಅದಕ್ಕಾಗಿ ಅವನ ಮುಂದೆ ಗಂಟೆಗಟ್ಟಲೆ ಕುಳಿತುಕೊಳ್ಳ ಬೇಕಾಯಿತು. ಆದರೆ ಆ ಚಿತ್ರ ಮಾತ್ರ ನಮಗೆ ಸಿಕ್ಕಿಲ್ಲ.</p>
<p>೧೮೯೪ರ ಸೆಪ್ಟೆಂಬರ್ ೬ರ ಸುಮಾರಿಗೆ ಸ್ವಾಮೀಜಿ ಆ್ಯನಿಸ್ಕ್ವಾಮ್​ನಿಂದ ಹೊರಟರು. ಬೇಸಿಗೆ ಕಳೆದಿತ್ತು. ಈಗ ಹೊಸದೊಂದು ಉಪನ್ಯಾಸಮಾಲೆ ಪ್ರಾರಂಭವಾಗಬೇಕಾಗಿತ್ತು. ಸ್ವಾಮೀಜಿ ತಡಮಾಡದೆ ಕಾರ್ಯರಂಗಕ್ಕೆ ಧುಮುಕಿದರು. ಅವರು ಈಗ ಬಂದದ್ದು ಬಾಸ್ಟನ್​ಗೆ. ಅವರಿಗೆ ಬಾಸ್ಟನ್ ನಗರದಲ್ಲಿ ಹಾಗೂ ಅದರ ಅಕ್ಕಪಕ್ಕದ ಗ್ರಾಮಗಳಲ್ಲಿ ಮೂರು ವಾರಗಳ ಕಾಲ ಬಿಡುವಿಲ್ಲದ ಉಪನ್ಯಾಸಗಳ ಕಾರ್ಯಕ್ರಮ ಇದ್ದಿತು. ಈ ದಿನಗಳಲ್ಲಿ ಅವರಿಗೆ ಅನ್ನಿಸಿತು– ಒಂದೆಡೆ ಕುಳಿತು ತಮ್ಮ ಆಲೋಚನೆಗಳನ್ನೆಲ್ಲ ಬರೆದಿಡಬೇಕು ಎಂದು. ಆದ್ದರಿಂದ ಅವರು, ಕೆಲ ದಿನಗಳನ್ನು ತನ್ನ ಮನೆಯಲ್ಲಿ ಕಳೆಯುವಂತೆ ಶ್ರೀಮತಿ ಸಾರಾ ಬುಲ್​ಳಿಂದ ಬಂದ ಆಹ್ವಾನವನ್ನು ಮನ್ನಿಸಿ ಅವಳ “ಕೇಂಬ್ರಿಡ್ಜ್ ಹೌಸ್​”ಗೆ ಹೋದರು. ಅಲ್ಲಿ ಶ್ರೀಮತಿ ಬುಲ್ ತನ್ನ ಮಗಳು, ಒಬ್ಬಳು ಜೊತೆಗಾತಿ ಹಾಗೂ ಯಾರಾದರೂ ಕೆಲವು ಅತಿಥಿಗಳೊಂದಿಗೆ ವಾಸವಾಗಿರುತ್ತಿದ್ದಳು. ಇವಳು ನಾರ್ವೇ ದೇಶದ ಪ್ರಸಿದ್ಧ ಪಿಟೀಲು ವಾದಕನಾಗಿದ್ದ ಮಿ ॥ ಬುಲ್ ಎಂಬವನ ವಿಧವೆಪತ್ನಿ. ಈಕೆ ಕಲೆ ಸಾಹಿತ್ಯಗಳ ಪೋಷಕಳೆಂದು ಪ್ರಖ್ಯಾತಳು. ಮುಂದೆ ಈಕೆ ಅಮೆರಿಕೆಯಲ್ಲಿ ಸ್ವಾಮೀಜಿಯ ನಿಷ್ಠಾವಂತ ಬೆಂಬಲಿಗಳೂ ಸದಾ ಸಹಾಯಕ್ಕೊದಗುವ ಸ್ನೇಹಿತೆಯೂ ಆದಳು. ಅಮೆರಿಕದ ಪಶ್ಚಿಮದಲ್ಲಿ ಹೇಲ್ ಕುಟುಂಬದವರ ಮನೆ ಸ್ವಾಮೀಜಿಯ ಕೇಂದ್ರಸ್ಥಾನವಾಗಿದ್ದಂತೆ ಪೂರ್ವ ತೀರದಲ್ಲಿ ಶ್ರೀಮತಿ ಬುಲ್​ಳ ಮನೆ ಅವರ ಕೇಂದ್ರಸ್ಥಾನವಾಯಿತೆನ್ನಬಹುದು.</p>
<p>ಕೇಂಬ್ರಿಡ್ಜ್​ನಲ್ಲಿ ಅಕ್ಟೋಬರ್ ೨ರಿಂದ ೧೨ರವರೆಗೆ ಇದ್ದು ಅಲ್ಲಿಂದ ಮೇರಿ ಲ್ಯಾಂಡ್​ನಲ್ಲಿ ರುವ ಬಾಲ್ಟಿಮೋರ್​ಗೆ ಹೋದರು. ಇಲ್ಲಿ ಸ್ವಾಮೀಜಿ ರೂಮನ್ ಸೋದರರೆಂಬ ಮೂವರು ಉತ್ಸಾಹಶಾಲೀ ಯುವಧರ್ಮಾಧಿಕಾರಿಗಳ ಅತಿಥಿಯಾಗಿದ್ದರು. ಈ ಧರ್ಮಾಧಿಕಾರಿಗಳು ತಮ್ಮ ಎರಡು ಸಭೆಗಳಲ್ಲಿ “ಕ್ರಿಯಾಶೀಲ ಧರ್ಮ” ಎಂಬ ವಿಷಯದ ಮೇಲೆ ಮಾತನಾಡುವಂತೆ ಸ್ವಾಮೀಜಿಯವರನ್ನು ಆಹ್ವಾನಿಸಿದರು. ಇಲ್ಲಿ ಅವರ ಉಪನ್ಯಾಸಗಳು ಬಹುದೊಡ್ಡ ಸಂಖ್ಯೆಯಲ್ಲಿ ಸಭಿಕರನ್ನು ಆಕರ್ಷಿಸಿದುವು. ಎರಡನೆಯ ಉಪನ್ಯಾಸಕ್ಕಂತೂ ಮೂರು ಸಾವಿರಕ್ಕಿಂತಲೂ ಹೆಚ್ಚು ಜನ ಕಿಕ್ಕಿರಿದಿದ್ದರು.</p>
<p>ಬಾಲ್ಟಿಮೋರ್​ನಿಂದ ಸ್ವಾಮೀಜಿ ಅಲ್ಲೇ ಹತ್ತಿರದ ವಾಷಿಂಗ್​ಟನ್​ಗೆ ಬಂದರು. ಇಲ್ಲಿ ಅವರು ಕರ್ನಲ್ ಇನೋಕ್ ಟೋಟನ್ ದಂಪತಿಗಳ ಅತಿಥಿಗಳಾಗಿದ್ದರು. ಶ್ರೀಮತಿ ಟೋಟನ್ ಒಬ್ಬ ಪ್ರಭಾವಶಾಲೀ ಮಹಿಳೆ. ಇವಳೊಬ್ಬ ತತ್ತ್ವಶಾಸ್ತ್ರಜ್ಞೆ ಕೂಡ. ಸ್ವಾಮೀಜಿ ವಾಷಿಂಗ್​ಟನ್​ನಲ್ಲಿ ಮಾಡಿದ ಭಾಷಣಗಳು ಮೂರು–‘ಸರ್ವಧರ್ಮಗಳ ಸಮಾನ ಆಧ್ಯಾತ್ಮಿಕ ಮೂಲಗಳು,’ ‘ಆರ್ಯ ಜನಾಂಗ’ ಮತ್ತು ‘ಪುನರ್ಜನ್ಮ’. ಮರುದಿನ ಸ್ವಾಮೀಜಿ ಬಾಲ್ಟಿಮೋರ್​ಗೆ ಹಿಂದಿರುಗಿ ಅಲ್ಲಿನ ನಾಗರಿಕರ ಮುಂದೆ ‘ಭಾರತ ಮತ್ತು ಅದರ ಧರ್ಮ’ ಎಂಬ ವಿಷಯದ ಮೇಲೆ ಉಪನ್ಯಾಸ ಮಾಡಿ, ಈ ಉಪನ್ಯಾಸಗಳಿಂದ ಬಂದ ಹಣವೆಲ್ಲವನ್ನೂ ರೂಮನ್ ಸೋದರರು ಹಾಕಿಕೊಂಡಿದ್ದ ‘ಅಂತರರಾಷ್ಟ್ರೀಯ ವಿದ್ಯಾಲಯ’ದ ಯೋಜನೆಗೆ ದಾನ ಮಾಡಿದರು.</p>
<p>ಈಗ ಸ್ವಾಮೀಜಿ, ತಮ್ಮ ಸಾರ್ವಜನಿಕ ಉಪನ್ಯಾಸಗಳನ್ನು ಕೆಲಕಾಲ ನಿಲ್ಲಿಸಿ, ತಾವಾಗಿಯೇ ಆಸಕ್ತರಾಗಿ ಬಂದವರಿಗೆ ವೇದಾಂತದ ಸಂದೇಶವನ್ನು ಹರಡುತ್ತ ತಮ್ಮ ಕಾರ್ಯವನ್ನು ವೇದಾಂತದ ಬಲವಾದ ಅಡಿಪಾಯದ ಮೇಲೆ ನೆಲೆನಿಲ್ಲಿಸಲು ನಿರ್ಧರಿಸಿದರು. ಶ್ರದ್ಧಾವಂತರಾದ ಮತ್ತು ಪ್ರಾಮಾಣಿಕರಾದ ಕೆಲವು ಶಿಷ್ಯರನ್ನು ನಿರ್ಮಾಣಮಾಡಿಕೊಂಡು, ಅವರಿಗೆ ಸಮರ್ಥಶಿಕ್ಷಣ ನೀಡಿ, ಅವರ ಮೂಲಕ ತಮ್ಮ ಸಂದೇಶ ಪ್ರಸಾರವಾಗುವಂತೆ ನೋಡಿಕೊಳ್ಳಬೇಕೆಂಬ ತೀವ್ರ ಅಭಿಲಾಷೆ ಅವರಲ್ಲಿತ್ತು. ಆದರೆ ಅದಕ್ಕಿನ್ನೂ ಕಾಲ ಒದಗಿಬಂದಿರಲಿಲ್ಲವೆಂದು ಕಾಣುತ್ತದೆ.</p>
<p>ಆಗಸ್ಟ್ ತಿಂಗಳ ಕೊನೆಯಲ್ಲಿ ಸ್ವಾಮೀಜಿ ಅಳಸಿಂಗ ಪೆರುಮಾಳರಿಗೆ ಬರೆದರು–“ಇಡೀ ಪ್ರಪಂಚಕ್ಕೆ ಬೆಳಕು ಬೇಕಾಗಿದೆ. ಬೆಳಕನ್ನು ಅದು ಇದಿರುನೋಡುತ್ತಿದೆ. ಆ ಬೆಳಕು ಇರುವುದು ಭಾರತದ ಬಳಿ ಮಾತ್ರವೇ. ಅದು ಮಂತ್ರಮಾಟಗಳಲ್ಲಿಲ್ಲ. ಅದು ಬೂಟಾಟಿಕೆಯಲ್ಲಿಲ್ಲ. ಅದಿರುವುದು ನಿಜವಾದ ಸಾರರೂಪದ ಬೋಧನೆಗಳಲ್ಲಿ, ಅತ್ಯುನ್ನತ ಆಧ್ಯಾತ್ಮಿಕ ಸತ್ಯದಲ್ಲಿ. ಆದ್ದರಿಂದಲೇ ಭಗವಂತ ನಮ್ಮ ಜನಾಂಗವನ್ನು ಇಷ್ಟೆಲ್ಲ ಏರಿಳಿತಗಳಿಂದ ಈ ಆಧುನಿಕ ಕಾಲದ ವರೆಗೂ ಸಂರಕ್ಷಿಸಿರುವುದು. ಇದೀಗ ಸಮಯ ಸನ್ನಿಹಿತವಾಗಿದೆ.” ಆಧ್ಯಾತ್ಮಿಕತೆ ಸ್ವಾಮೀಜಿಯ ಸಂದೇಶದ ಪ್ರಮುಖ ಅಂಶವಾಗಿತ್ತು. ಭಾರತವು ಅತ್ಯಂತ ತೀವ್ರವಾಗಿ ಆರ್ಥಿಕ ಸಹಾಯದ ಆವಶ್ಯಕತೆಯಲ್ಲಿದ್ದರೆ ಪಾಶ್ಚಾತ್ಯರಾಷ್ಟ್ರಗಳು ಅದಕ್ಕಿಂತ ಮಿಗಿಲಾಗಿ ಆಧ್ಯಾತ್ಮಿಕ ಸಹಾಯದ ಆವಶ್ಯಕತೆಯಲ್ಲಿವೆ ಎಂಬುದನ್ನು ಸ್ವಾಮೀಜಿ ಕಂಡುಕೊಂಡರು. ಭಾರತವು ಹೊಟ್ಟೆಯ ಹಸಿವಿ ನಿಂದ ಕಂಗಾಲಾಗಿದ್ದರೆ ಅಮೆರಿಕಾದಿ ರಾಷ್ಟ್ರಗಳು ಆತ್ಮದ ಹಸಿವಿನಿಂದ ತೊಳಲುತ್ತಿವೆ ಎಂಬು ದನ್ನು ಕಂಡರು. ಆದ್ದರಿಂದ ತಮ್ಮನ್ನು ತಾವು ಭಾರತಕ್ಕೆ ಹೇಗೋ ಹಾಗೆಯೇ ಪಾಶ್ಚಾತ್ಯ ರಾಷ್ಟ್ರಗಳಿಗೆ, ಅಷ್ಟೇಕೆ, ಸಮಸ್ತ ಜಗತ್ತಿಗೆ ಸಮರ್ಪಿಸಿಕೊಳ್ಳಲು ನಿರ್ಧರಿಸಿದರು.</p>
<p>ನವೆಂಬರ್ ನಾಲ್ಕರಂದು ಸ್ವಾಮೀಜಿ ಬಾಲ್ಟಿಮೋರ್​ನಿಂದ ನ್ಯೂಯಾರ್ಕಿಗೆ ಹಿಂದಿರುಗಿದರು. ಇಲ್ಲಿ ಅವರು ವೇದಾಂತದ ಒಂದು ಸಣ್ಣ ಕೇಂದ್ರವನ್ನು ಸಂಘಟಿಸಿದರು. ತಮ್ಮ ಕಾರ್ಯದ ಆರ್ಥಿಕ ಹಾಗೂ ಇತರ ವಿಚಾರಗಳ ಮೇಲ್ವಿಚಾರಣೆಯೊಂದಿಗೆ ಅವರ ಇನ್ನೊಂದು ಉದ್ದೇಶ ವೇನಾಗಿತ್ತೆಂದರೆ ವೇದಾಂತದ ಜ್ಞಾನವನ್ನು ಹೊರಜಗತ್ತಿಗೆ ಹರಿಯಿಸಿ ತನ್ಮೂಲಕ ತಾವು ಭಾರತದಲ್ಲಿ ಸ್ಥಾಪಿಸಲು ಯೋಚಿಸಿದ್ದ ವಿದ್ಯಾಸಂಸ್ಥೆಗಳಿಗೆ ನಿಧಿಯನ್ನು ಸಂಗ್ರಹಿಸುವುದು.</p>
<p>ಈ ಹಿಂದೆ ಸ್ವಾಮೀಜಿ ತಮ್ಮ ಸಂದೇಶಪ್ರಸಾರದ ಬೀಜವನ್ನು ಬಿತ್ತಿ ಅದಕ್ಕಾಗಿ ತಮ್ಮ ಅಗಾಧ ಶಕ್ತಿ-ಜ್ಞಾನಗಳನ್ನು ಧಾರೆಯೆರೆದಿದ್ದರು. ಅದರ ಉದ್ದೇಶ ಮಾತ್ರ ಒಂದೇ ಆಗಿತ್ತು–ಮಾನವನ ಆತ್ಮೋದ್ಧಾರ. ಈಗ ಅವರು ಅದೇ ಉದ್ದೇಶದಿಂದ ಒಂದು ಜಾಗದಲ್ಲಿ ನೆಲೆ ನಿಂತು ಶಾಶ್ವತ ಕೇಂದ್ರವೊಂದನ್ನು ಸ್ಥಾಪಿಸಿ, ಕೆಲವು ಶ್ರದ್ಧಾವಂತ ವ್ಯಕ್ತಿಗಳಿಗೆ ತೀವ್ರತರ ಆಧ್ಯಾತ್ಮಿಕ ಶಿಕ್ಷಣ ನೀಡಿ ತಾವು ಅಮೆರಿಕದಿಂದ ನಿರ್ಗಮಿಸಿದ ಮೇಲೂ ಅಲ್ಲಿ ತಮ್ಮ ಕಾರ್ಯ ಅಭಿವೃದ್ಧಿ ಹೊಂದುವಂತಹ ವ್ಯವಸ್ಥೆ ಮಾಡುವ ಯೋಜನೆಯನ್ನು ಹಾಕಿಕೊಂಡರು.</p>
<p>ನ್ಯೂಯಾರ್ಕಿನಲ್ಲಿ ನೆಲಸುವ ಮೊದಲು ಸ್ವಾಮೀಜಿ ಮತ್ತೊಮ್ಮೆ ಕೇಂಬ್ರಿಡ್ಜ್​ಗೆ ಭೇಟಿ ನೀಡಿ ದರು. ಇಲ್ಲಿ ಶ್ರೀಮತಿ ಬುಲ್ ಡಿಸೆಂಬರ್ ೫ರಿಂದ ೨೭ರವರೆಗೆ ಅವರ ತರಗತಿಗಳನ್ನು ಏರ್ಪಡಿಸಿ ದ್ದಳು. ಈ ತರಗತಿಗಳಲ್ಲಿ ಅವರು ಉಪನಿಷತ್ತುಗಳು, ಗೀತೆ ಸಾಂಖ್ಯವೇ ಮೊದಲಾದವುಗಳನ್ನು ಬೋಧಿಸಿದರು. ಇವುಗಳೊಂದಿಗೆ ಅವರು ಶ್ರೀಮತಿ ಬುಲ್​ಳ ಮನೆಯಲ್ಲಿ ಮೂರು ಉಪನ್ಯಾಸ ಗಳನ್ನೂ ನೀಡಿದರು. ಇವುಗಳಲ್ಲೊಂದರ ವಿಷಯ ‘ಭಾರತೀಯ ಮಹಿಳೆಯರ ಆದರ್ಶಗಳು.’ ಅವರ ಆತಿಥೇಯಳ ವಿಶೇಷ ಕೋರಿಕೆಯ ಮೇರೆಗೆ ನೀಡಲಾದ ಈ ಉಪನ್ಯಾಸವು ಹೃದಯಸ್ಪರ್ಶಿ ಯಾಗಿದ್ದು ಸ್ವಾಮೀಜಿಯ ದೇಶಪ್ರೇಮವನ್ನು ಎತ್ತಿತೋರಿಸುವಂತಿತ್ತು. ಈ ಉಪನ್ಯಾಸದಲ್ಲಿ ಅವರು ಭಾರತೀಯ ನಾರೀತ್ವದ ಸ್ವರೂಪ ಹಾಗೂ ಆದರ್ಶಗಳ ಸೊಬಗನ್ನು–ಅದರಲ್ಲೂ ವಿಶೇಷವಾಗಿ ಭಾರತೀಯ ಮಹಿಳೆಯರ ತಾಯ್ತನದ ಆದರ್ಶವನ್ನು–ಉಜ್ವಲವಾಗಿ ವಿವರಿಸಿ ದರು. ಭಾರತೀಯ ಮಹಿಳೆಯರ ಸ್ಥಿತಿಯ ಕುರಿತಾಗಿ ಕೆಲವು ನೀಚ ವ್ಯಕ್ತಿಗಳು ನಡೆಸುತ್ತಿದ್ದ ಅಪಪ್ರಚಾರಗಳಿಗೆ ಸ್ವಾಮೀಜಿಯ ಉಪನ್ಯಾಸವು ಉತ್ತರವಾಗಿತ್ತು. ಈ ಉಪನ್ಯಾಸಗಳನ್ನು ಕೇಳಿ ಕೇಂಬ್ರಿಡ್ಜ್​ನ ಮಹಿಳೆಯರು ಎಷ್ಟು ಆಳವಾಗಿ ಪ್ರಭಾವಿತರಾದರೆಂದರೆ ಅವರೆಲ್ಲ ಸೇರಿ ಕ್ರಿಸ್ ಮಸ್ ಸಮಯದಲ್ಲಿ ಸ್ವಾಮೀಜಿಗೇ ತಿಳಿಯದಂತೆ, ದೂರದ ಭಾರತದಲ್ಲಿದ್ದ ಅವರ ತಾಯಿ ಭುವನೇಶ್ವರಿದೇವಿಗೆ ಒಂದು ಪತ್ರವನ್ನೂ, ಜೊತೆಗೆ ಮೇರಿಯ ಮಡಿಲಲ್ಲಿ ಬಾಲ ಕ್ರಿಸ್ತ ಮಲಗಿ ರುವ ಒಂದು ಸುಂದರ ಚಿತ್ರವನ್ನೂ ಕಳಸಿಕೊಟ್ಟರು. ಅವರು ಬರೆದ ಪತ್ರ ಹೀಗಿದೆ :</p>
<div>ವಿವೇಕಾನಂದರ ತಾಯಿಯವರಿಗೆ</div>
<p class="noindent">“ಪ್ರಿಯ ತಾಯಿ,</p>
<p>ಭಗವಂತನು ಮೇರಿಯ ಪುತ್ರನನ್ನು ಧರೆಗೆ ಕಾಣಿಕೆಯಾಗಿತ್ತ ದಿನವನ್ನು ಆಚರಿಸಿ ಆನಂದಿಸುವ ಈ ಶುಭ ಕ್ರಿಸ್​ಮಸ್ ಸಂದರ್ಭವು ಮಧುರ ಸ್ಮರಣೆಗಳ ಸಮಯ. ನಿಮ್ಮ ಸುಪುತ್ರನನ್ನು ನಮ್ಮ ನಡುವೆ ಹೊಂದಿರುವ ನಾವು ನಿಮಗೆ ಶುಭಾಶಯಗಳನ್ನು ಕಳಿಸುತ್ತಿದ್ದೇವೆ. ಅವರು ಕೆಲದಿನಗಳ ಹಿಂದೆ ನಮ್ಮನ್ನುದ್ದೇಶಿಸಿ ಮಾತನಾಡುವಾಗ, ನಮ್ಮ ಸ್ತ್ರೀಯರಿಗೆ-ಪುರುಷರಿಗೆ-ಮಕ್ಕಳಿಗೆ ಅವರು ಸಲ್ಲಿಸಿರುವ ಉದಾರ ಸೇವೆಯ ಫಲವನ್ನೆಲ್ಲ ನಿಮ್ಮ ಚರಣಗಳಿಗೆ ಅರ್ಪಿಸಿದರು. ತಮ್ಮ ತಾಯಿ ಯನ್ನು ಅವರು ಆರಾಧಿಸಿದ ಬಗೆ, ಅವರ ಮಾತುಗಳನ್ನು ಕೇಳುತ್ತಿದ್ದವರಿಗೆಲ್ಲ ನಿರಂತರ ಸ್ಫೂರ್ತಿ, ಉತ್ತೇಜನ.</p>
<p>“ಪ್ರಿಯ ತಾಯಿ, ನಿಮ್ಮ ಮಗನ ರೂಪದಲ್ಲಿ ನಿಮ್ಮ ಜೀವನ ಹಾಗೂ ಕೃತಿಗಳನ್ನು ಕೃತಜ್ಞತೆ ಯಿಂದ ಗುರುತಿಸಿದ್ದೇವೆ. ಭಗವಂತನಿಂದಲೇ ಬಂದಂತಹ ಭ್ರಾತೃತ್ವ ಮತ್ತು ಏಕತೆಗಳ ನೆನಪಿ ಗಾಗಿ ಈ ನಮ್ಮ ಕಿರುಗಾಣಿಕೆಯನ್ನು ತಾವು ಸ್ವೀಕರಿಸುವುದಾಗಬೇಕು.”</p>
<p>ಅಂದು ‘ಭಾರತೀಯ ಮಹಿಳೆಯರ ಆದರ್ಶಗಳು’ ಎಂಬ ವಿಷಯವಾಗಿ ಮಾತನಾಡುತ್ತ ಸ್ವಾಮೀಜಿ ವೇದಗಳಿಂದ ಹಾಗೂ ಸಂಸ್ಕೃತ ಸಾಹಿತ್ಯದಿಂದ ಹಲವಾರು ಉದಾಹರಣೆಗಳನ್ನು ಕೊಟ್ಟು, ಭಾರತೀಯ ನಾರಿಯರಿಗೆ ಇಂದಿನ ಕಾಲಕ್ಕೆ ಅನುಸರಣೀಯವಾದ ನೀತಿನಿಯಮಗಳನ್ನು ವಿವರಿಸಿದ್ದರು. ಮತ್ತು ತನ್ನ ಪರಿಶುದ್ಧ ಚಾರಿತ್ರ್ಯ ಹಾಗೂ ನಿಷ್ಕಾಮ ಪ್ರೇಮದ ಮೂಲಕ ತಮ್ಮನ್ನು ಬೆಳೆಸಿ ಅಭಿವೃದ್ಧಿಗೆ ತಂದು ಕೊನೆಗೆ ಅತ್ಯಂತ ಶ್ರೇಷ್ಠವಾದ ಸಂನ್ಯಾಸ ಜೀವನವನ್ನು ಸ್ವೀಕರಿಸಿ ಜಗದ್ಧಿತವನ್ನು ಸಾಧಿಸಲು ಸಹಾಯಕಳಾದ ತಮ್ಮ ಜನನಿಗೆ ಹೃತ್ಪೂರ್ವಕ ಸನ್ಮಾನ ಗಳನ್ನು ಸಲ್ಲಿಸಿದ್ದರು.</p>
<p>ಸಾಧಾರಣವಾಗಿ ಸ್ವಾಮೀಜಿ ಸಂದರ್ಭವೊದಗಿಬಂದಾಗಲೆಲ್ಲ, ತಮ್ಮ ತಾಯಿಯ ಹಲವಾರು ಉದಾತ್ತ-ಶ್ರೇಷ್ಠ ಗುಣಗಳನ್ನು ಬಣ್ಣಿಸಿ ಆಕೆಯನ್ನು ಕೊಂಡಾಡುತ್ತಿದ್ದುದನ್ನು ಗಮನಿಸಬಹು ದಾಗಿತ್ತು. ಒಮ್ಮೆ ಅವರು ತಮ್ಮ ತಾಯಿಯ ಅದ್ಭುತ ಸಂಯಮದ ಬಗ್ಗೆ ಹೇಳುತ್ತ, ಆಕೆ ಒಂದು ಸಲ ಹದಿನಾಲ್ಕು ದಿನಗಳವರೆಗೆ ನಿಂತರ ಉಪವಾಸ ವ್ರತವನ್ನು ಆಚರಿಸಿದ ಬಗ್ಗೆ ಹೇಳಿದರು. “ನನ್ನ ಸಂನ್ಯಾಸ ಜೀವನಕ್ಕೆ ಸ್ಫೂರ್ತಿ ಸಿಕ್ಕಿದ್ದೇ ನನ್ನ ತಾಯಿಯಿಂದ. ನನ್ನ ಈ ಜೀವನಕ್ಕೆ ಹಾಗೂ ನಾನು ನಡೆಸಿಕೊಂಡು ಬರುತ್ತಿರುವ ಈ ಕಾರ್ಯಕ್ಕೆ ನನ್ನ ತಾಯಿಯ ಪರಮಪವಿತ್ರ ಚಾರಿತ್ರ್ಯವು ಒಂದು ನಿರಂತರ ಸ್ಫೂರ್ತಿ” ಎಂಬ ಮಾತು ಅವರ ಬಾಯಿಂದ ಆಗಾಗ ಕೇಳಿಬರುತ್ತಿತ್ತು.</p>
<p>ಕ್ರಿಸ್​ಮಸ್ ಹಬ್ಬವನ್ನು ಸಾರಾ ಬುಲ್ಲಳ ಮನೆಯಲ್ಲಿ ಕಳೆದು ಸ್ವಾಮೀಜಿ ಡಿಸೆಂಬರ್ ೨೮ರಂದು ಬ್ರೂಕ್ಲಿನ್ನಿಗೆ ಹೊರಟರು. ಇಲ್ಲಿನ ‘ಎಥಿಕಲ÷ ಅಸೋಸಿಯೇಶನ್​’ನಲ್ಲಿ ಉಪನ್ಯಾಸ ಮಾಲೆಯೊಂದನ್ನು ನೀಡುವಂತೆ, ಇದರ ಅಧ್ಯಕ್ಷರಾದ ಡಾ ॥ ಲೂಯಿಸ್ ಜೇನ್ಸ್​ರವರು ಆಹ್ವಾನಿಸಿದ್ದರು. ಡಾ ॥ ಜೇನ್ಸ್​ರವರು ಈ ಹಿಂದೆಯೇ ಸ್ವಾಮೀಜಿಯ ಅಸಾಧಾರಣ ಪ್ರತಿಭೆ ಯನ್ನು ಹಾಗೂ ಅವರ ಸಾಧನೆಗಳನ್ನು ಕಂಡು ಪ್ರಭಾವಿತರಾಗಿದ್ದರು. ಡಾ ॥ ಜೇನ್ಸ್​ರ ಪ್ರಾಮಾಣಿಕ ಮನೋಭಾವವನ್ನೂ ಉದಾತ್ತ ಚಾರಿತ್ರ್ಯವನ್ನೂ ಸ್ವಾಮೀಜಿ ಹೃತ್ಪೂರ್ವಕವಾಗಿ ಮೆಚ್ಚಿಕೊಂಡಿದ್ದರು. ಶೀಘ್ರದಲ್ಲೇ ಇಬ್ಬರೂ ಆತ್ಮೀಯ ಸ್ನೇಹಿತರಾದರು.</p>
<p>ಸ್ವಾಮೀಜಿಯ ವ್ಯಕ್ತಿತ್ವದಿಂದ ಆಕರ್ಷಿತರಾಗಿ ಬಂದ ಮತ್ತೊಬ್ಬರೆಂದರೆ ಅದೇ ಸಂಸ್ಥೆಯ ಒಬ್ಬ ಅಧಿಕಾರಿಯಾದ ಚಾರ್ಲ್ಸ್ ಹಿಗ್ಗಿನ್ಸ್. ಇವರು , ಸ್ವಾಮೀಜಿ ಬ್ರೂಕ್ಲಿನ್​ಗೆ ಬರುವ ವೇಳೆಗೆ, ಅಮೆರಿಕದ ಹಾಗೂ ಭಾರತದ ವೃತ್ತಪತ್ರಿಕೆಗಳು ಅವರ ಕುರಿತಾಗಿ ಪ್ರಕಟಿಸಿದ್ದ ಲೇಖನಗಳನ್ನೆಲ್ಲ ಸಂಗ್ರಹಿಸಿ ಒಂದು ಪುಟ್ಟ ಪುಸ್ತಕದ ರೂಪದಲ್ಲಿ ಅಚ್ಚು ಹಾಕಿಸಿ, ಸಭಿಕರಿಗೆ ಮುಂದಾಗಿಯೇ ಹಂಚಿದ್ದರು. ಬ್ರೂಕ್ಲಿನ್ ಎಥಿಕಲ್ ಅಸೋಸಿಯೇಷನ್ನಿನಲ್ಲಿ ಸ್ವಾಮೀಜಿ ನೀಡಿದ ‘ಭಾರತದ ಧರ್ಮಗಳು’ ಎಂಬ ಉಪನ್ಯಾಸವು ಅತ್ಯಂತ ಯಶಸ್ವಿಯಾಯಿತು. ಸನಾತನ ಧರ್ಮದ ಬಗ್ಗೆ ಸ್ವಾಮೀಜಿ ನೀಡಿದ ವರ್ಣನೆಯಿಂದ ಆ ವಿಷಯದ ಬಗ್ಗೆ ಸಭಿಕರಲ್ಲಿ ಎಂತಹ ತೀವ್ರ ಆಸಕ್ತಿ ಉಂಟಾಯಿತೆಂದರೆ, ಅವರು ಬ್ರೂಕ್ಲಿನ್ನಿನಲ್ಲಿ ಪ್ರತಿದಿನವೂ ತರಗತಿಗಳನ್ನು ನಡೆಸಬೇಕೆಂದು ಒತ್ತಾಯಿಸಿದರು.</p>
<p>ಈ ಊರಿನಲ್ಲಿ ಸ್ವಾಮೀಜಿಯವರು ಮಾಡಿದ ಭಾಷಣಗಳ ಬಗ್ಗೆ ‘ಬ್ರೂಕ್ಲಿನ್ ಸ್ಟ್ಯಾಂಡರ್ಡ್ ಯೂನಿಯನ್​’ ಎಂಬ ಪತ್ರಿಕೆ ಸ್ವಾರಸ್ಯಕರವಾಗಿ ವರದಿಮಾಡಿತು :</p>
<p>“ಎಥಿಕಲ್ ಸೊಸೈಟಿಯ ಆಹ್ವಾನವನ್ನು ಸ್ವೀಕರಿಸಿ ಬಂದು ಉಪನ್ಯಾಸ ಭವನದಲ್ಲೂ ಸುತ್ತಲಿನ ಕೋಣೆಗಳಲ್ಲೂ ಕಿಕ್ಕಿರಿದು ತುಂಬಿದ್ದ ಅನೇಕ ನೂರು ಜನರನ್ನು ಮಂತ್ರಮುಗ್ಧವಾಗಿಸಿ ಹಿಡಿದಿಟ್ಟ ಆ ದನಿಯು ವೇದ ಪುಷಿಗಳ ದನಿಯಾಗಿತ್ತು.</p>
<p>“ವಿಶಿಷ್ಟ-ಸುಂದರವಾದ ಹಾಗೂ ನಿರರ್ಗಳ ವಾಗ್ಝರಿಯಿಂದ ಕೂಡಿದ ಅವರ ಭಾರತೀಯ ಧರ್ಮದ ಸಮರ್ಥನೆಯನ್ನು ಆಲಿಸಲು ನಗರದ ಎಲ್ಲೆಡೆಗಳಿಂದಲೂ ಎಲ್ಲ ಬಗೆಯ ವೃತ್ತಿ- ವ್ಯಾಪಾರಗಳ ಜನರು–ವೈದ್ಯರು, ವಕೀಲರು, ನ್ಯಾಯಾಧೀಶರು, ಅಧ್ಯಾಪಕರು ಹಾಗೂ ಅನೇಕ ಮಹಿಳೆಯರು ಆಗಮಿಸಿದ್ದರು.</p>
<p>“ಅವರ್ಯಾರೂ ನಿರಾಶರಾಗಲಿಲ್ಲ. ಸ್ವಾಮಿ ವಿವೇಕಾನಂದರು ತಮ್ಮ ಕೀರ್ತಿಗಿಂತಲೂ ದೊಡ್ಡ ವರು. ಹಿಮಾಲಯದ ಪ್ರಖ್ಯಾತ ಪುಷಿಗಳ ಭವ್ಯಪಂಕ್ತಿಗೆ ಸೇರಿದವರು. ಕ್ರೈಸ್ತರ ನೈತಿಕತೆ ಯೊಂದಿಗೆ ಬೌದ್ಧರ ತತ್ತ್ವವನ್ನು ಒಂದುಗೂಡಿಸುವ ನೂತನ ಧರ್ಮವೊಂದರ ಪ್ರವಾದಿ ಅವರು...”</p>
<p>ಬ್ರೂಕ್ಲಿನ್​ನಲ್ಲಿ ನಿಯಮಿತವಾಗಿ ತರಗತಿಗಳನ್ನು ನಡೆಸಬೇಕೆಂಬ ಜನರ ಬೇಡಿಕೆಗೆ ಸ್ವಾಮೀಜಿ ಸಮ್ಮತಿಸಿದರು. ಅಲ್ಲದೆ ಅಲ್ಲಿನ ಅಸೋಸಿಯೇಷನ್ನಿನಲ್ಲಿ ಮೂರು ಭಾಷಣಗಳ ಸರಣಿಯನ್ನು ಮಾಡಲೂ ಒಪ್ಪಿಕೊಂಡರು. ಇವುಗಳ ವಿಷಯಗಳು–‘ಹಿಂದೂ, ಮುಸಲ್ಮಾನ, ಕ್ರೈಸ್ತ ಧರ್ಮ ಗಳ ಪ್ರಕಾರ ಸ್ತ್ರೀತ್ವದ ಆದರ್ಶಗಳು’, ‘ಬೌದ್ಧಧರ್ಮ–ಭಾರತೀಯರ ದೃಷ್ಟಿಯಲ್ಲಿ’ ಮತ್ತು ‘ವೇದ ಹಾಗೂ ಹಿಂದೂಧರ್ಮ : ವಿಗ್ರಹಾರಾಧನೆಯೆಂದರೇನು ?’ ಈ ಉಪನ್ಯಾಸಗಳಿಗೆ ಪ್ರವೇಶ ಶುಲ್ಕವನ್ನಿಟ್ಟಿದ್ದು, ಸಂಗ್ರಹವಾದ ಹಣದಲ್ಲಿ ಒಂದು ಭಾಗ ಅಸೋಸಿಯೇಷನ್ನಿನ ಪುಸ್ತಕ ಪ್ರಕಟಣೆಯ ನಿಧಿಗಾಗಿ ವಿನಿಯೋಗವಾಗಬೇಕೆಂಬ ವ್ಯವಸ್ಥೆಯಾಗಿತ್ತು. ಈ ಉಪನ್ಯಾಸಗಳೆಲ್ಲವೂ ಅತ್ಯಂತ ಯಶಸ್ವಿಯಾಗಿ ನಡೆದುದು, ಕಾರ್ಯಕ್ರಮದ ಸಂಚಾಲಕರಾದ ಹಿಗ್ಗಿನ್ಸರಿಗಂತೂ ಹಿಡಿಸ ಲಾರದಷ್ಟು ಸಂತಸವುಂಟುಮಾಡಿತು.</p>
<p>ಸ್ವಾಮೀಜಿ ಎಲ್ಲೇ ಭಾಷಣ ಮಾಡಿದರೂ ಅಲ್ಲೊಂದು ವಿವಾದದ ಭಾರೀ ಕೋಲಾಹಲ ವೇರ್ಪಡುತ್ತಿದ್ದುದು ಅನಿವಾರ್ಯವಾಗಿತ್ತು. ಏಕೆಂದರೆ ಅವರಾಡುತ್ತಿದ್ದ ಮಾತುಗಳು, ಜನರ ಕಿವಿಗೂ ಬುದ್ಧಿಗೂ ಅಪರಿಚಿತವಾದವು, ಅಪಥ್ಯವಾದವು. ಅವರ ಭಾವನೆಗಳು ಜನರು ಊಹಿಸಿಯೂ ಇರದಿದ್ದಂಥವು. ಹಳೆಯ ನಂಬಿಕೆಗಳಿಗೆ ಜೋತು ಬಿದ್ದವರಿಗಂತೂ ಸ್ವಾಮೀಜಿಯ ನೂತನ ಸಂದೇಶಗಳು ದಿಗ್ಭ್ರಾಂತಿಯನ್ನೂ ಅಸಹನೆಯನ್ನೂ ಉಂಟುಮಾಡುತ್ತಿದ್ದುವು. ಆದ್ದ ರಿಂದ, ಹೆಚ್ಚುಕಡಿಮೆ ಎಲ್ಲೆಲ್ಲೂ ಅವರ ವಿಚಾರಗಳಿಗೆ ಪ್ರತಿಭಟನೆಯೆ ಒಂದೊಂದು ದನಿಗಳು ಕೇಳಿಬರುತ್ತಿದ್ದುವು. ಇತರೆಡೆಗಳಲ್ಲಿ ಅವರನ್ನು ವಿರೋಧಿಸಿದವರು ಮುಖ್ಯವಾಗಿ ಕ್ರೈಸ್ತ ಮಿಷನರಿ ಗಳು ಹಾಗೂ ಇತರ ಧರ್ಮಾಂಧ ಕ್ರೈಸ್ತರು. ಆದರೆ ಬ್ಲೂಕ್ಲಿನ್ನಿನಲ್ಲಿ ಅವರಿಗೆ ವಿರೋಧ ಎದುರಾದದ್ದು ರಮಾಬಾಯಿಯ ಅನುಯಾಯಿಗಳಿಂದ. ಈ ಹಿಂದೆಯೇ ಹೇಳಲಾಗಿರುವಂತೆ, ಈ ರಮಾಬಾಯಿ ಎಂಬವಳು ಕ್ರೈಸ್ತಳಾಗಿ ಮತಾಂತರಗೊಂಡವಳು ; ಚಿಕ್ಕವಯಸ್ಸಿನಲ್ಲೇ ಮದುವೆಯಾಗಿ ಗಂಡನನ್ನು ಕಳೆದುಕೊಂಡು ಬಳಿಕ ಮತ್ತೊಮ್ಮೆ ಮದುವೆಯಾಗಿದ್ದಳು. ಆದರೆ ಆಕೆ ಮತ್ತೆ ವಿಧವೆಯಾದಳು. ಅನಂತರ ಅವಳು ಭಾರತೀಯ ವಿಧವೆಯರ ನೆರವಿಗೆಂದು ಅಮೆರಿಕ ದಲ್ಲಿ ಸಂಘಗಳನ್ನು ಸ್ಥಾಪಿಸಿ ಧನ ಸಂಗ್ರಹಣೆ ಮಾಡುತ್ತಿದ್ದಳು. ಆದರೆ ರಮಾಬಾಯಿಯೂ ಅವಳ ಅನುಯಾಯಿಗಳೂ ಭಾರತೀಯ ಸ್ತ್ರೀಯರ ದುಃಸ್ಥಿತಿಯನ್ನು ಉತ್ಪ್ರೇಕ್ಷೆಯಾಗಿ ಬಣ್ಣಿಸಿ, ಅಮೆರಿಕದ ಜನರ–ಮುಖ್ಯವಾಗಿ ಸ್ತ್ರೀಯರ-ಸಹಾನುಭೂತಿಯನ್ನು, ತನ್ಮೂಲಕ ಹೆಚ್ಚಿನ ಧನ ಸಹಾಯವನ್ನು ಪಡೆಯುವ ಹವಣಿಕೆಯಲ್ಲಿದ್ದವರು. ಆದರೆ ಸ್ವಾಮೀಜಿ, ಹಿಂದೂ ಸಂಸ್ಕೃತಿಯಲ್ಲಿ ನಾರಿಯರಿಗೆ ನೀಡಲಾಗಿರುವ ಅತ್ಯುನ್ನತ ಸ್ಥಾನವನ್ನೂ ಸಮಾಜದಲ್ಲಿ ವಾಸ್ತವಿಕವಾಗಿಯೂ ಅವರಿಗಿದ್ದ ಗೌರವವನ್ನೂ ಜನಮನಮುಟ್ಟುವಂತೆ ವಿವರಿಸಿದಾಗ, ಈ ರಮಾಬಾಯಿಯ ಬೆಂಬಲಿ ಗರು ಸಿಟ್ಟಿಗೆದ್ದರು. ಆದರೆ ಸ್ವಾಮೀಜಿಯ ಮಾತುಗಳನ್ನು ಎದುರಿಸಲು ಅವರಲ್ಲಿ ಸತ್ತ್ವವಿರದಿದ್ದ ರಿಂದ, ಸುಳ್ಳು ಸುದ್ದಿಗಳನ್ನು ಹಬ್ಬಿಸಿ ಸ್ವಾಮೀಜಿಯ ತೇಜೋವಧೆ ಮಾಡುವ ಕುಯುಕ್ತಿಯಲ್ಲಿ ತೊಡಗಿದರು. ಇವುಗಳಲ್ಲೊಂದೆಂದರೆ ಶ್ರೀಮತಿ ಬ್ಯಾಗ್​ಲೀಯ ಮನೆಯಲ್ಲಿ ಒಬ್ಬಳು ಕೆಲಸದ ಹುಡುಗಿಯ ಮೇಲೆ ಸ್ವಾಮೀಜಿ ಯಾವುದೋ ಕಾರಣಕ್ಕೆ ಸಿಟ್ಟಾದ್ದರಿಂದ ಅವಳನ್ನು ಕೆಲಸದಿಂದಲೇ ತೆಗೆಯಬೇಕಾಯಿತು ಎಂಬುದು. ತಮಗೆ ಕೇಡೆಸಗಿದರವನ್ನೇ ಸ್ನೇಹಭಾವದಿಂದ ಕಾಣುವಷ್ಟು ಉದಾರಚರಿತರಾದ ಸ್ವಾಮೀಜಿ, ಯಾವ ಕಾರಣಕ್ಕೇ ಆದರೂ ಒಬ್ಬಳು ಬಡಸೇವಕಿಯ ಮೇಲೆ ಸಿಟ್ಟಾಗಲು ಸಾಧ್ಯವೆ ! ಇತರರಲ್ಲಿ ಕೇವಲ ಒಳ್ಳೆಯದನ್ನೇ ಕಾಣುವ ಸ್ವಭಾವ ಅವರದ್ದು. ಬಡವರು-ದುರ್ಬಲರು ಎಂದರಂತೂ ಅವರ ಹೃದಯ ಕರಗಿ ನೀರಾಗುತ್ತಿತ್ತು. ಇಂತಹ ಸ್ವಾಮೀಜಿ ಕೆಲಸದ ಹುಡುಗಿಯ ಮೇಲೆ ಸಿಟ್ಟಿಗೆದ್ದು ಅವಳನ್ನು ಕೆಲಸದಿಂದ ತೆಗೆದುಹಾಕಿಸಿದ ರೆಂದರೆ, ಅದೆಂತಹ ಹೀನ ಆರೋಪ ! ಪಾಪ, ಇಂತಹ ಸುದ್ದಿ ಕಿವಿಗೆ ಬಿದ್ದಾಗ ಸ್ವಾಮೀಜಿಗೆ ಎಂತಹ ಆಘಾತವಾಗಿರಬಹುದು !ಆದರೆ ಅವರಿಗೆ ಈಗಾಗಲೇ ಲೋಕದ ರೀತಿನೀತಿಗಳು ಗೊತ್ತಾಗಿತ್ತಲ್ಲವೆ ? ಶ್ರೀಮತಿ ಸಾರಾಬುಲ್​ಗೆ ಒಂದು ಪತ್ರದಲ್ಲಿ ಬರೆಯುತ್ತಾರೆ, “ಒಬ್ಬ ಮನುಷ್ಯ ಎಷ್ಟೇ ಸಂಭಾವಿತನಾಗಿ ನಡೆದುಕೊಂಡರೂ ಅಂಥವನ ಮೇಲೂ ಅತ್ಯಂತ ಕೆಟ್ಟ ಅಪವಾದವನ್ನು ಹುಟ್ಟಿಸುವವರು ಇದ್ದೇ ಇರುತ್ತಾರೆ ಎಂಬುದನ್ನು ನೋಡಿದಿರಾ ? ಶಿಕಾಗೋ ದಲ್ಲಂತೂ ದಿನ ಬೆಳಗಾದರೆ ನಾನು ಇಂತಹ ಪರಿಸ್ಥಿತಿಗಳನ್ನು ಎದುರಿಸಬೇಕಾಗುತ್ತಿತ್ತು ಮತ್ತು ಈ ರೀತಿಯ ಕೆಲಸಗಳನ್ನು ಮಾಡುತ್ತಿರುವವರೆಲ್ಲ ಪಕ್ಕಾ ಕ್ರೈಸ್ತರೆನ್ನಿಸಿಕೊಂಡವರೇ.”</p>
<p>ಶ್ರೀಮತಿ ಬ್ಯಾಗ್​ಲೀ ಸ್ವಾಮೀಜಿಯ ನಿಷ್ಕಳಂಕ ವ್ಯಕ್ತಿತ್ವವನ್ನು ಪ್ರತಿಪಾದಿಸಿ ಬರೆದ ಸುಂದರ ಪತ್ರವೊಂದನ್ನು ಈ ಹಿಂದೆಯೇ ನೋಡಿದ್ದೇವೆ. ಅದಾದ ಸುಮಾರು ಒಂದು ವರ್ಷದ ಅನಂತರ ಈಗ ರಮಾಬಾಯಿಯ ಅನುಯಾಯಿಗಳ ಅಪವಾದದ ಮಾತುಗಳನ್ನು ಕೇಳಿ ಆ ಬಗ್ಗೆ ತನ್ನನ್ನು ಪ್ರಶ್ನಿಸಿದ ತನ್ನ ಸ್ನೇಹಿತೆಯೊಬ್ಬಳಿಗೆ ಬರೆಯುತ್ತಾರೆ :</p>
<p>“ಸ್ವಾಮಿ ವಿವೇಕಾನಂದರ ಕುರಿತಾದ ಈ ಎಲ್ಲದರ ಬಗ್ಗೆ ನಾನು ಹೇಳುವುದಿಷ್ಟೆ–ಅವೆಲ್ಲ ನೂರಕ್ಕೆ ನೂರು ಸುಳ್ಳು ಎಂದು. ಇದಕ್ಕಿಂತ ಹೆಚ್ಚು ಸುಳ್ಳಾದುದು ಮತ್ತೊಂದಿರಲು ಸಾಧ್ಯವಿಲ್ಲ. ಅವರು ನಮ್ಮೊಂದಿಗಿದ್ದ ಕಳೆದ ಆರು ವಾರಗಳಲ್ಲಿ ಪ್ರತಿಯೊಂದು ದಿನವನ್ನೂ ನಾವು ಆನಂದಿಸಿ ದ್ದೇವೆ. ಉನ್ನತ ವರ್ಗದವರ ಅನೇಕ ಕ್ಲಬ್​ಗಳಿಗೆ ಅವರನ್ನು ಆಹ್ವಾನಿಸಲಾಗಿತ್ತು. ಅಲ್ಲದೆ ಹೆಚ್ಚೆಚ್ಚು ಜನ ಅವರ ಮಾತುಗಳನ್ನು ಕೇಳಲು ಅನುಕೂಲವಾಗುವಂತೆ ಅನೇಕ ಶ್ರೀಮಂತರು ಔತಣಕೂಟಗಳನ್ನು ಏರ್ಪಡಿಸಿದ್ದರು. ಎಲ್ಲೆಡೆಯೂ ಯಾವಾಗಲೂ ಅವರನ್ನು ಆದರಿಸಿ ಗೌರವಿಸ ಲಾಗುತ್ತಿತ್ತು. ಈ ಎಲ್ಲ ಗೌರವಕ್ಕೂ ಅವರು ಅರ್ಹರಾಗಿದ್ದರು. ಅವರನ್ನು ಕಂಡವರೆಲ್ಲ ಅವರ ಅತ್ಯಂತ ಶ್ರೇಷ್ಠ ಚಾರಿತ್ರ್ಯವನ್ನೂ ಶಕ್ತಿಯುತ ಆಧ್ಯಾತ್ಮಿಕ ಪ್ರಕೃತಿಯನ್ನೂ ಗೌರವಿಸದಿರಲು ಸಾಧ್ಯವೇ ಇಲ್ಲ. ಕಳೆದ ಬೇಸಿಗೆಯಲ್ಲಿ ಆ್ಯನಿಸ್ಕ್ವಾಮ್​ನ ನಮ್ಮ ಮನೆಗೆ ಬರುವಂತೆ ಅವರನ್ನು ಆಮಂತ್ರಿಸಿದೆವು. ಅವರು ಅಲ್ಲಿಗೆ ಭೇಟಿ ನೀಡಿ, ಮೂರು ವಾರ ಉಳಿದುಕೊಂಡು ನಮ್ಮ ಮೇಲೆ ಕೃಪೆ ಮಾಡಿದರಷ್ಟೇ ಅಲ್ಲದೆ, ನಮ್ಮ ಸುತ್ತಮುತ್ತಲಿದ್ದವರಿಗೆಲ್ಲ ಆನಂದವುಂಟುಮಾಡಿದರು. ನಮ್ಮ ಮನೆಯಲ್ಲಿ ಹಲವಾರು ವರ್ಷಗಳಿಂದಲೂ ಅನೇಕ ಸೇವಕರಿದ್ದರು ಮತ್ತು ಅವರಲ್ಲಿ ಪ್ರತಿಯೊಬ್ಬರೂ ಈಗಲೂ ಇದ್ದಾರೆ. ಇದನ್ನು ಯಾರು ಬೇಕಾದರೂ ಕಣ್ಣಾರೆ ಕಂಡು ದೃಢಪಡಿಸಿ ಕೊಳ್ಳಬಹುದು. ಆದ್ದರಿಂದ ಅವರ ಬಗ್ಗೆ ಹುಟ್ಟಿಸಲಾದ ಕತೆಗಳಿಗೆ ಕಾಲೇ ಇಲ್ಲ ಎಂಬುದನ್ನು ನೀನೇ ಕಂಡುಕೊಳ್ಳಬಹುದು. ನೀನು ಹೇಳುವ ಆ ಡೆಟ್ರಾಯ್ಟ್​ನ ಹೆಂಗಸು ಯಾರೋ ನನಗಂತೂ ಗೊತ್ತಿಲ್ಲ. ನನಗೆ ಗೊತ್ತಿರುವುದೇನೆಂದರೆ ಅವಳ ಕತೆಯ ಪ್ರತಿಯೊಂದು ಪದವೂ ಸುಳ್ಳು–ಹಸೀ ಸುಳ್ಳು ಎಂಬುದಷ್ಟೇ. ವಿವೇಕಾನಂದರು ನಮಗೆಲ್ಲ ಚೆನ್ನಾಗಿಯೇ ತಿಳಿದಿರುವವರು. ಅವರ ಬಗ್ಗೆ ಹಾಗೆಲ್ಲ ಅಬದ್ಧವಾಗಿ ಮಾತನಾಡಲು ಇವರ್ಯಾರು ?”</p>
<p>ಹೀಗೆ, ಸಮಾಜದ ಅತ್ಯಂತ ಪ್ರತಿಷ್ಠಿತರಲ್ಲೊಬ್ಬರಾದ ಶ್ರೀಮತಿ ಬ್ಯಾಗ್​ಲೀ, ಸ್ವಾಮೀಜಿಯ ವಿರುದ್ಧ ನಡೆದ ಮಿಥ್ಯಾಪವಾದಗಳ ಪ್ರಚಾರವನ್ನು ಗಂಭೀರವಾಗಿಯೇ ಪ್ರತಿಭಟಿಸಿದರು. ಈಕೆಯ ಮಗಳಾದ ಹೆಲೆನ್ ಕೂಡ ಇಂತಹ ಅಪಪ್ರಚಾರದ ಬಗ್ಗೆ ಸಿಟ್ಟಿಗೆದ್ದು ತನ್ನೊಬ್ಬ ಸ್ನೇಹಿತೆಗೆ ಹೀಗೆ ಬರೆಯುತ್ತಾಳೆ :</p>
<p>“ಆ ಕತೆ ಶ್ರೀಮತಿ ‘ರ’ಳಿಂದ ಪ್ರಚಾರವಾದದ್ದಲ್ಲ ಎಂಬುದನ್ನು ತಿಳಿದು ಸಂತೋಷವಾಯಿತು. ಸಾಧ್ಯವಾದರೆ ನಾನು ಶ್ರೀಮತಿ ‘ಸ’ಳನ್ನು ಮುಖತಃ ನೋಡಿ ಆ ಬಗೆಯ ಮಾತುಗಳನ್ನಾಡಲು ಅವಳ ಬಳಿ ಏನು ಆಧಾರವಿತ್ತು ಎಂದು ಕೇಳುತ್ತೇನೆ. ನಾನಿದನ್ನು ಶಾಂತವಾಗಿಯೇ ಮಾಡುತ್ತೇನೆ; ಆದರೆ ವಿವೇಕಾನಂದರ ಬಗೆಗಿನ ಈ ಸುಳ್ಳು ಸುದ್ದಿಗಳನ್ನೆಲ್ಲ ಯಾರು ಹರಡುತ್ತಾರೆಂಬುದನ್ನು ಸಾಧ್ಯವಾದರೆ ಪತ್ತೆಹಚ್ಚಿಯೇ ಬಿಡಲಿದ್ದೇನೆ. ಇಂತಹ ಸುದ್ದಿಗಳು ಬಹಳ ವೇಗವಾಗಿ ಸಂಚರಿಸಿ ಬಿಡುತ್ತವೆ. ಇವುಗಳಲ್ಲಿ ಒಂದನ್ನು ಒಂದು ಸಲ ಬುಡಮೇಲು ಮಾಡಿದರೆ, ಬಹುಶಃ ಈ ಹೆಂಗಸರು, ಅಷ್ಟು ಸುಲಭವಾಗಿ ಕತೆ ಹುಟ್ಟುಹಾಕುವ ಮೊದಲು ಒಮ್ಮೆ ಆಲೋಚಿಸುತ್ತಾರೆ.”</p>
<p>ಸ್ವಾಮೀಜಿಯ ಬಗ್ಗೆ ಮತ್ತು ಭಾರತದ ಬಗ್ಗೆ ರಮಾಬಾಯಿ ತಂಡದವರು ನಡೆಸುತ್ತಿದ್ದ ಅಪಪ್ರಚಾರ ಎಷ್ಟು ಜೋರಾಗಿತ್ತೆಂದರೆ, ಅದರ ದುಷ್ಪರಿಣಾಮವನ್ನು ಎದುರಿಸಲು ಸ್ವಾಮೀಜಿ ಬ್ರೂಕ್ಲಿನ್ನಿನಲ್ಲಿ ಮತ್ತೊಂದು ವಿಶೇಷ ಉಪನ್ಯಾಸ ಮಾಡಬೇಕಾಯಿತು. ಈ ಉಪನ್ಯಾಸದ ವಿಷಯ–‘ಹಿಂದೂಗಳ ಕೆಲವು ಸಂಪ್ರದಾಯಗಳು : ಅವುಗಳ ನಿಜಾರ್ಥವೇನು ಮತ್ತು ಅವು ಗಳನ್ನು ಹೇಗೆ ಅಪಾರ್ಥಗೊಳಿಸಲಾಗಿದೆ’ ಎನ್ನುವುದು. ಭಾರತದ ಬಾಲವಿಧವೆಯರಿಗೆ ನೆರವನ್ನೂ ವಿದ್ಯಾಭ್ಯಾಸವನ್ನೂ ನೀಡುವುದಕ್ಕೆ ತಾವು ವಿರುದ್ಧವಾಗಿಲ್ಲವೆಂಬುದನ್ನು ಸ್ಪಷ್ಟಪಡಿಸುವುದಕ್ಕಾಗಿ, ಅವರು ಈ ಉಪನ್ಯಾಸಕ್ಕೆ ಪ್ರವೇಶ ಶುಲ್ಕವನ್ನು ಸಂಗ್ರಹಿಸಲಿಲ್ಲ ; ಬದಲಾಗಿ ಶಶಿಪದ ಬ್ಯಾನರ್ಜಿ ಎಂಬಾತ ನಡೆಸುತ್ತಿದ್ದ ವಿಧವೆಯರ ಶಾಲೆಯ ಸಹಾಯಾರ್ಥವಾಗಿ ವಂತಿಗೆಯನ್ನು ಸಂಗ್ರಹಿಸಿ ಕೊಟ್ಟರು. ಈ ಉಪನ್ಯಾಸದಲ್ಲಿ, ಭಾರತದ ಧರ್ಮಸಂಸ್ಕೃತಿಗಳ ಬಗೆಗಿನ ಪಾಶ್ಚಾತ್ಯರ ಅವಿವೇಕದ ಹಾಗೂ ಹೀನಾಯವಾದ ಟೀಕೆಯ ಮಾತುಗಳನ್ನು ಖಂಡಿಸುತ್ತ ಸ್ವಾಮೀಜಿ ಗುಡುಗಿದರು– “ಭಾರತವು ತನ್ನ ಧರ್ಮದ ವಿಷಯದಲ್ಲಿ ಪ್ರಾಮಾಣಿಕ ನಿಷ್ಠೆಯಿಂದಿರುವವರೆಗೆ ಯಾವ ತೊಂದರೆಯೂ ಇಲ್ಲ. ಆದರೆ ನಾಸ್ತಿಕರಾದ ಈ ಪಾಶ್ಚಾತ್ಯರು ಅದರ ಮೇಲೆ ಲಗ್ಗೆ ಹಾಕಿ ತಮ್ಮ ಆಷಾಢಭೂತಿತನವನ್ನೂ ನಾಸ್ತಿಕತೆಯನ್ನೂ ತುಂಬುವುದರ ಮೂಲಕ ಭಾರತದ ಹೃದಯದ ಮೇಲೆ ಬಲವಾದ ಪೆಟ್ಟು ಹಾಕಿದ್ದಾರೆ. ಪಾಶ್ಚಾತ್ಯರಾಷ್ಟ್ರಗಳು ಭಾರತಕ್ಕೆ ಗಾಡಿಗಟ್ಟಲೆ ದೂಷಣೆ ಗಳನ್ನು ಮಣಗಟ್ಟಲೆ ಬೈಗುಳಗಳನ್ನು ಹಡಗುಗಟ್ಟಲೆ ತಿರಸ್ಕಾರವನ್ನು ಕಳಿಸಿಕೊಡುವ ಬದಲು ಪ್ರೀತಿಯ ಸ್ರೋತವನ್ನು ಹರಿಯಿಸಲಿ !” ಸ್ವಾಮೀಜಿ ರಮಾಬಾಯಿ ತಂಡದವರಿಗೆ ನೇರವಾಗಿ ಬದಲು ಹೇಳದಿದ್ದರೂ ಈ ಉಪನ್ಯಾಸವೇ ಸಾಕಷ್ಟು ಪರಿಣಾಮಕಾರಿಯಾಗಿ ಅವರೆಲ್ಲರ ಬಾಯಿ ಮುಚ್ಚಿಸಿಬಿಟ್ಟಿತು.</p>
<p>ನ್ಯೂಯಾರ್ಕಿನಲ್ಲಿ ಶಾಶ್ವತ ಕೇಂದ್ರವೊಂದನ್ನು ಸ್ಥಾಪಿಸುವ ಪ್ರಯತ್ನದಲ್ಲಿದ್ದ ಸ್ವಾಮೀಜಿ ಕೆಲ ಕಾಲದ ಮಟ್ಟಿಗೆ ಬ್ರೂಕ್ಲಿನ್ನಿಗೆ ಬಂದಿದ್ದರು. ಈ ಅವಧಿಯಲ್ಲೇ ಅವರೊಮ್ಮೆ ನ್ಯೂಯಾರ್ಕಿಗೆ ಹೋಗಿ ತಮ್ಮ ಕೆಲಸವನ್ನು ಮುಂದುವರಿಸಿದರು. ಬ್ರೂಕ್ಲಿನ್ನಿನಲ್ಲಿ ಅವರು ಅತ್ಯಂತ ಪರಿಣಾಮ ಕಾರಿಯಾದ ಉಪನ್ಯಾಸಗಳನ್ನು ನೀಡುತ್ತಿದ್ದರಾದರೂ ಆ ಕೆಲಸದಲ್ಲಿ ಅವರಿಗೇ ಸ್ವಲ್ಪವೂ ಆಸಕ್ತಿ ಇರಲಿಲ್ಲ. ೧೮೯೫ರ ಏಪ್ರಿಲ್​ನಲ್ಲಿ ಅವರು ತಮ್ಮ ಒಬ್ಬ ಶಿಷ್ಯನಿಗೆ ಹೀಗೆ ಬರೆದರು– “ಕಳೆದ ವರ್ಷವಿಡೀ ನಾನು ವೇದಿಕೆಗಳ ಮೇಲೆ ನಿಂತು ಸಾರ್ವಜನಿಕ ಭಾಷಣಗಳನ್ನು ಮಾಡಿ, ಚಪ್ಪಾಳೆ ಗಿಟ್ಟಿಸಿಕೊಂಡೆ. ಆದರೆ ಈಗ ನೋಡಿದರೆ, ಅವೆಲ್ಲ ನನ್ನ ಕೀರ್ತಿಯನ್ನು ಹೆಚ್ಚಿಸಿಕೊಳ್ಳುವುದಕ್ಕಾ ಯಿತು, ಅಷ್ಟೆ. ಮುಂದಿನ ಸುಭದ್ರ ಜನಾಂಗವು ನಿರ್ಮಾಣವಾಗಬೇಕಾದರೆ ಅತ್ಯಂತ ಸಹನೆ ಯಿಂದ ಶೀಲವಂತ ವ್ಯಕ್ತಿಗಳನ್ನು ತಯಾರಿಸಬೇಕು, ಸತ್ಯಸಾಕ್ಷಾತ್ಕಾರಕ್ಕಾಗಿ ತೀವ್ರತರ ಹೋರಾಟ ನಡೆಯಬೇಕು. ಈ ನಿಟ್ಟಿನಲ್ಲಿ ಕೆಲಸ ಮಾಡಿ ಕೆಲವು ಸ್ತ್ರೀಪುರುಷರನ್ನಾದರೂ ತರಬೇತುಗೊಳಿಸ ಬೇಕೆಂಬುದು ನನ್ನ ಆಕಾಂಕ್ಷೆ. ಆದರೆ ಎಷ್ಟರಮಟ್ಟಿಗೆ ಯಶಸ್ವಿಯಾದೇನೋ ಗೊತ್ತಿಲ್ಲ.”</p>
<p>ಈ ರೀತಿ ಆಲೋಚಿಸಿದ ಸ್ವಾಮೀಜಿ ನ್ಯೂಯಾರ್ಕಿನಲ್ಲಿ ತಮ್ಮ ಕಾರ್ಯ ಯೋಜನೆಯ ಹೊಸ ಹಂತವನ್ನು ಪ್ರಾರಂಭಿಸಿದರು.</p>

<h1>೧೯</h1>
<h1>ಪ್ರವಾದಿಯ ಪತ್ರಗಳು</h1>
<p class="noindent">೧೮೯೪ ನೆಯ ಇಸವಿಯು ಪಶ್ಚಿಮದಲ್ಲಿ ಸ್ವಾಮೀಜಿಯ ಜೀವನದ ಅತ್ಯಂತ ಹೋರಾಟಮಯ ವರ್ಷವಾಗಿತ್ತೆನ್ನಬಹುದು. ಅಮೆರಿಕದಲ್ಲಿ ಮಾತ್ರವಲ್ಲದೆ ಭಾರತದಲ್ಲೂ ಅವರ ಕಾರ್ಯ ಯೋಜನೆಯು ಭ್ರೂಣಾವಸ್ಥೆಯಿಂದ ಹೊರಬಂದು ಬೆಳೆದ ಅತಿಮುಖ್ಯ ವರ್ಷವೂ ಅದೇ. ಅಮೆರಿಕದಲ್ಲಿ ಸ್ವಾಮೀಜಿ ಹೇಗೆ ದೃಢವಾಗಿ ನೆಲೆಯೂರಿ ನಿಂತರೆಂಬುದನ್ನು ಮತ್ತು ಇನ್ನೂ ಕೆಲ ಕಾಲ ಭಾರತಕ್ಕೆ ಹಿಂದಿರುಗದೆ ಅಮೆರಿಕದಲ್ಲೇ ತಮ್ಮ ಕಾರ್ಯವನ್ನು ಮುಂದುವರಿಸುವ ನಿರ್ಧಾರ ಮಾಡಿದ್ದನ್ನು ನೋಡಿದ್ದೇವೆ. ಆದರೆ ಭಾರತದಲ್ಲಿ ಆಗಬೇಕಾಗಿದ್ದ ಕಾರ್ಯಗಳನ್ನು ಅವರು ಮರೆತರೆಂದಲ್ಲ, ಅಥವಾ ಮುಂದೂಡಿದರೆಂದೂ ಅಲ್ಲ. ಬದಲಾಗಿ ಅವರು, ಅಮೆರಿಕದಲ್ಲಿ ತಮ್ಮ ಕಾರ್ಯಗಳನ್ನು ಮುಂದುವರಿಸುತ್ತಲೇ, ತಮ್ಮ ಆಲೋಚನೆಗಳ ಹಾಗೂ ಮಾತುಗಳ ಶಕ್ತಿಯಿಂದ ಭಾರತದಲ್ಲಿನ ತಮ್ಮ ಉದ್ದೇಶಿತ ಯೋಜನೆಯು ಕಾರ್ಯಾರಂಭಗೊಳ್ಳುವಂತೆ ಮಾಡಿದರು. ಅದನ್ನವರು ಸಾಧಿಸಿದ ರೀತಿ ತುಂಬ ರೋಮಾಂಚಕ.</p>
<p>೧೮೯೩-೯೪ರಲ್ಲಿ ಸ್ವಾಮೀಜಿ ಬರೆದ ಪತ್ರಗಳಲ್ಲಿ ಅವರ ಆಲೋಚನೆಗಳು ಜ್ವಲಂತವಾಗಿರು ವುದನ್ನು ಕಾಣಬಹುದು. ಅದರಲ್ಲೂ ಮುಖ್ಯವಾಗಿ ಅವರು ತಮ್ಮ ಭಾರತೀಯ ಶಿಷ್ಯರಿಗೆ, ಸ್ನೇಹಿತರಿಗೆ ಹಾಗೂ ಸೋದರಸಂನ್ಯಾಸಿಗಳಿಗೆ ಬರೆಯುವ ಪತ್ರಗಳಲ್ಲಿ ಅವರ ಶಕ್ತಿಯು ಅಕ್ಷರಶಃ ಹರಿದುಬಂದುದನ್ನು ಕಾಣಬಹುದು. ತಮ್ಮನ್ನೂ ತಮ್ಮ ಕಾರ್ಯಗಳನ್ನೂ ಧ್ವಂಸಗೊಳಿಸಲು ಟೊಂಕಕಟ್ಟಿನಿಂತ ವಿಚ್ಛಿದ್ರಕಾರಿ ಶಕ್ತಿಗಳಿಂದ ಆವೃತರಾಗಿದ್ದರೂ, ತಮ್ಮ ಗುರುದೇವರು ತಮಗೆ ವಹಿಸಿದ್ದ ಹೊಣೆಗಾರಿಕೆಯು ಅವರ ಮುಂದೆ ಸ್ಫುಟವಾಗಿ ನಿಂತಿತ್ತು. ಅವರ ಈ ಪತ್ರಗಳನ್ನು ಓದುತ್ತಹೋದಂತೆ ಅವರು ಹೇಗೆ ಒಬ್ಬ ಮಹಾಪ್ರವಾದಿಯಾಗಿ ಬೆಳೆದುನಿಂತರು ಎಂಬುದನ್ನು ಗುರುತಿಸಬಹುದು.</p>
<p>ಸ್ವಾಮೀಜಿ ಅಮೆರಿಕೆಗೆ ಹೋಗುವ ದಾರಿಯಲ್ಲಿದ್ದಾಗಲೇ ಅವರ ಮನಸ್ಸು ತಾವು ಅಮೆರಿಕದಲ್ಲಿ ಮಾಡಬೇಕಾದುದರ ಕುರಿತಾಗಿ ಮಾತ್ರವಲ್ಲದೆ ಭಾರತದ ಪುನರುತ್ಥಾನದ ಕುರಿತಾಗಿಯೂ ಆಳ ವಾಗಿ ಚಿಂತಿಸುತ್ತಿತ್ತು. ಜಪಾನಿನ ಪ್ರಗತಿಯನ್ನು ಕಂಡ ತಕ್ಷಣ ಅವರ ಮನಸ್ಸಿಗೆ ಬಂದದ್ದು ಭಾರತ. ಯೊಕೊಹಾಮದಿಂದ ತಮ್ಮ ಮದರಾಸಿನ ಶಿಷ್ಯರಿಗೆ ಬರೆದರು :</p>
<p>“ಬನ್ನಿ ಮುಂದೆ, ಪುರುಷಸಿಂಹರಾಗಿ ! ನಿಮ್ಮ ಸಣ್ಣ ಬಿಲಗಳಿಂದ ಹೊರಬಂದು ಸುತ್ತಲಿನ ಜಗತ್ತನ್ನೊಮ್ಮೆ ಕಣ್ಣುಬಿಟ್ಟು ನೋಡಿ. ಇತರ ರಾಷ್ಟ್ರಗಳು ಹೇಗೆ ಪ್ರಗತಿಪಥದಲ್ಲಿವೆ ಎಂಬುದನ್ನು ನೋಡಿ. ನೀವು ಮಾನವರನ್ನು ಪ್ರೀತಿಸುವಿರಾ ? ನೀವು ನಿಮ್ಮ ರಾಷ್ಟ್ರವನ್ನು ಪ್ರೀತಿಸುವಿರಾ ? ಹಾಗಾದರೆ ಬನ್ನಿ, ನಾವೆಲ್ಲ ಉನ್ನತ ಹಾಗೂ ಶ್ರೇಷ್ಠ ಧ್ಯೇಯಗಳಿಗಾಗಿ ಶ್ರಮಿಸೋಣ. ಹಿಂದಿರುಗಿ ನೋಡದಿರಿ ; ಇಲ್ಲ, ನಿಮ್ಮ ಅತ್ಯಂತ ಹತ್ತಿರದ ಪ್ರಿಯ ಬಂಧುಮಿತ್ರರು ಅತ್ತು ಗೋಗರೆದರೂ ಹಿಂದಿರುಗಿ ನೋಡದಿರಿ. ಸದಾ ಮುನ್ನಡೆಯುತ್ತಲೇ ಇರಿ.</p>
<p>“ಭಾರತಕ್ಕಿಂದು ಆಕೆಗಾಗಿ ಬಲಿದಾನವಾಗಬಲ್ಲ ಕನಿಷ್ಠಪಕ್ಷ ಒಂದು ಸಹಸ್ರ ಯುವಪುತ್ರರ ಆವಶ್ಯಕತೆಯಿದೆ. ಆದರೆ ಎಚ್ಚರಿಕೆ, ಒಂದು ಸಹಸ್ರ ಮನುಷ್ಯರು, ಮೃಗಗಳಲ್ಲ ! ಬಡವರಿಗೆ ಅನುಕಂಪೆಯನ್ನೂ ಅನ್ನವನ್ನೂ ಕೊಡಬಲ್ಲಂತಹ, ಜನಸಾಮಾನ್ಯರಿಗೆಲ್ಲ ಬೆಳಕನ್ನು ನೀಡುವಂತಹ ನೂತನ ಪರಿಸರವೊಂದನ್ನು ನಿರ್ಮಿಸಲು ಜೀವನ್ಮರಣಗಳನ್ನೂ ಲೆಕ್ಕಿಸದೆ ದುಡಿಯಲಿಚ್ಛಿಸುವ ಯುವಕರು ಬೇಕು. ನಿಮ್ಮ ಪೂರ್ವಿಕರ ದೌರ್ಜನ್ಯದಿಂದಾಗಿ ಮೃಗಸದೃಶರಾಗಿರುವವರನ್ನು ಪುನಃ ಮನುಷ್ಯರನ್ನಾಗಿಸಲು ಕೊನೆಯುಸಿರಿನವರೆಗೆ ಹೋರಾಡಬಲ್ಲ ವ್ಯಕ್ತಿಗಳು ಬೇಕು. ಇಂತಹ ಎಷ್ಟು ಮಂದಿಯನ್ನು ನಿಮ್ಮ ಮದರಾಸು ನಗರ ನೀಡಬಲ್ಲುದು ?”</p>
<p>ಅಮೆರಿಕದಲ್ಲಿನ ತಮ್ಮ ಧರ್ಮಪ್ರಸಾರದ ಕಾರ್ಯದಲ್ಲಿ ಮುಳುಗಿದ್ದಾಗಲೂ, ಅನುಕ್ಷಣವೂ ಅವರು ಭಾರತದ ಸ್ಥಿತಿಗತಿಯನ್ನು ಸುಧಾರಿಸುವ ಉಪಾಯಗಳ ಬಗ್ಗೆಯೇ ಚಿಂತಿಸುತ್ತಿದ್ದರು. ಯಾವ ಒಂದು ಹೊಸ ವಸ್ತುವನ್ನು, ದೃಶ್ಯವನ್ನು ಕಂಡಾಗಲೂ ಭಾರತದಲ್ಲಿ ಅವುಗಳನ್ನು ಹೇಗೆ ಅಳವಡಿಸಿಕೊಳ್ಳಬಹುದು ಎಂದು ಚಿಂತಿಸುತ್ತಿದ್ದರು. ಅಮೆರಿಕದಲ್ಲಿ ಅವರು ಕಂಡ ‘ಸುಧಾರಣಾ ಗೃಹ’ವು <span class="en">(Reformatory)</span> ರಾಷ್ಟ್ರ ನಿರ್ಮಾಣದ ಬಗ್ಗೆ ಅವರಲ್ಲಿ ಹೊಸ ಭಾವನೆಗಳನ್ನು ಉತ್ತೇಜಿಸಿತು. ಇವುಗಳಲ್ಲಿ ಕೆಲವನ್ನು ಅವರು ಅಳಸಿಂಗರಿಗೆ ಬರೆದು ತಿಳಿಸಿದರು :</p>
<p>“ನಿನ್ನೆ, ಇಲ್ಲಿನ ಮಹಿಳಾ ಕಾರಾಗೃಹದ ಮೇಲ್ವಿಚಾರಕಿಯಾದ ಶ್ರೀಮತಿ ಜಾನ್ಸನ್ ಇಲ್ಲಿಗೆ ಬಂದಿದ್ದರು. ಇಲ್ಲಿ ಇದನ್ನು ಕಾರಾಗೃಹ ಎಂದು ಕರೆಯುವುದಿಲ್ಲ. ಬದಲಾಗಿ ‘ಸುಧಾರಣಾಗೃಹ’ ಎಂದು ಕರೆಯುತ್ತಾರೆ. ಇದು ನಾನು ಅಮೆರಿಕೆಯಲ್ಲಿ ಕಂಡ ಅತ್ಯಂತ ಭವ್ಯವಾದ ವಿಷಯ. ಇಲ್ಲಿನ ಬಂಧಿತರನ್ನು ಎಷ್ಟು ದಯಾಪೂರಿತ ದೃಷ್ಟಿಯಿಂದ ನೋಡಿಕೊಳ್ಳುತ್ತಾರೆ ! ಅವರನ್ನೆಲ್ಲ ಹೇಗೆ ಪರಿವರ್ತಿಸಿ ಸಮಾಜಕ್ಕೆ ಉಪಯುಕ್ತ ವ್ಯಕ್ತಿಗಳನ್ನಾಗಿಸಿ ಕಳಿಸಿಕೊಡುತ್ತಾರೆ ! ನಿಜಕ್ಕೂ ಇದೆಷ್ಟು ಭವ್ಯ, ಇದೆಷ್ಟು ಸುಂದರ ! ಇದನ್ನು ನಂಬಬೇಕಾದರೆ ನೀನು ಇಲ್ಲಿಗೆ ಬಂದು ನೋಡಬೇಕು. ಅಯ್ಯೊ ! ನಮ್ಮ ದೇಶದ ಬಡವರನ್ನು, ನಿಮ್ನ ವರ್ಗದವರನ್ನು ನೆನೆಸಿಕೊಂಡಾಗ ನನಗೆಷ್ಟು ಸಂಕಟವಾಯಿತು ಬಲ್ಲೆಯಾ? ಉದ್ಧಾರವಾಗಲು ಅವರಿಗೆ ಅವಕಾಶವೇ ಇಲ್ಲ. ಮೇಲೇರಲು ಅವರಿಗೆ ಮಾರ್ಗವೇ ಇಲ್ಲ. ಭಾರತದಲ್ಲಿ ಬಡವರಿಗೆ, ಪಾಪಿಗಳಿಗೆ ಸ್ನೇಹಿತರಿಲ್ಲ, ಸಹಾಯವಿಲ್ಲ. ಅವರೆಷ್ಟೇ ಯತ್ನಿಸಿದರೂ ತಲೆಯೆತ್ತಲಾರರು. ಅವರು ದಿನದಿನವೂ ಕೆಳಕೆಳಕ್ಕೆ ಕುಸಿದುಹೋಗು ತ್ತಿದ್ದಾರೆ. ಕ್ರೂರ ಸಮಾಜವು ತಮ್ಮ ಮೇಲೆ ಬೀಸುತ್ತಿರುವ ಪ್ರಹಾರಗಳನ್ನು ಅವರು ತಿನ್ನುತ್ತಲೇ ಇರುತ್ತಾರೆ ; ಆದರೆ ಆ ಪ್ರಹಾರಗಳು ಎಲ್ಲಿಂದ ಬೀಳುತ್ತಿವೆ ಎಂಬುದು ಮಾತ್ರ ಅವರಿಗೆ ತಿಳಿಯದು. ತಾವು ಮನುಷ್ಯರು ಎಂಬುದನ್ನೇ ಅವರು ಮರೆತುಬಿಟ್ಟಿದ್ದಾರೆ. ಇದರ ಪರಿಣಾಮವೇ ನಾವು ಕಾಣುವ ದಾಸ್ಯ ! ಈಚಿನ ಕೆಲವರ್ಷಗಳಲ್ಲಿ ಚಿಂತನಶೀಲ ವ್ಯಕ್ತಿಗಳು ಇದನ್ನು ಕಂಡುಕೊಂಡಿ ದ್ದಾರೆ. ಆದರೆ ದುರದೃಷ್ಟವಶಾತ್ ಇದಕ್ಕೆಲ್ಲ ಅವರು ಹಿಂದೂಧರ್ಮವನ್ನೇ ಹೊಣೆಯಾಗಿಸಿ ದ್ದಾರೆ. ಈ ಜನರ ದೃಷ್ಟಿಗೆ ಸುಧಾರಣೆಯ ಏಕೈಕ ಮಾರ್ಗವೆಂದರೆ ಜಗತ್ತಿನ ಅತಿ ಶ್ರೇಷ್ಠ ಧರ್ಮ ವನ್ನು (ಹಿಂದೂಧರ್ಮವನ್ನು) ನಿರ್ನಾಮಗೊಳಿಸುವುದು. ಗೆಳೆಯ, ಇಲ್ಲಿ ಕೇಳು, ಭಗವಂತನ ಕೃಪೆಯಿಂದ ನಾನಿದರ ರಹಸ್ಯವನ್ನು ಕಂಡುಕೊಂಡಿದ್ದೇನೆ. ಇದು ಧರ್ಮದ ತಪ್ಪಲ್ಲ, ಹಾಗೆ ನೋಡಿದರೆ ನಿಮ್ಮ ಧರ್ಮ ಹೇಳುತ್ತದೆ, ಪ್ರತಿಯೊಂದು ಜೀವಿಯಲ್ಲೂಇರುವುದು ನೀನೇ ಎಂದು. ತಪ್ಪು ಯಾವುದೆಂದರೆ ಧರ್ಮವನ್ನು ಅನುಷ್ಠಾನಕ್ಕೆ ತಾರದಿರುವುದು, ಅನುಕಂಪೆಯಿಲ್ಲದಿರು ವುದು, ಹೃದಯವಂತಿಕೆಯಿಲ್ಲದಿರುವುದು. ಭಗವಂತನೇ ಬುದ್ಧನ ರೂಪದಲ್ಲಿ ಅವತರಿಸಿ, ಬಡವರಿಗಾಗಿ ಆರ್ತರಿಗಾಗಿ ಪಾಪಿಗಳಿಗಾಗಿ ಮರುಗುವುದು ಹೇಗೆ, ಅನುಕಂಪೆ ತಾಳುವುದು ಹೇಗೆ ಎಂಬುದನ್ನು ಬೋಧಿಸಿದ. ಆದರೆ ನೀವದಕ್ಕೆ ಕಿವಿಗೊಡಲಿಲ್ಲ. ಬದಲಾಗಿ ಬುದ್ಧನು ಅವತರಿಸಿ ದುದು ವಿಕೃತ ತತ್ತ್ವಗಳನ್ನು ಬೋಧಿಸಿ ಜನರ ಬುದ್ಧಿಪಲ್ಲಪಟಗೊಳಿಸುವುದಕ್ಕಾಗಿ ಎಂದು ನಿಮ್ಮ ಪುರೋಹಿತರು ಭಯಂಕರ ಕತೆಗಳನ್ನು ಕಟ್ಟಿದರು ! ನಿಜ, ನಿಜ. ಆದರೆ ಅಸುರರು ಯಾರೆಂದರೆ ನಾವೇ ಹೊರತು ಈ ತತ್ತ್ವಗಳನ್ನು ನಂಬಿದವರಲ್ಲ. ಕ್ರಿಸ್ತನನ್ನು ಅಲ್ಲಗಳೆದ ಯಹೂದ್ಯರು ಅಂದಿನಿಂದಲೂ ನಿರ್ಗತಿಕರಂತೆ ಭೂಮಿಯ ಮೇಲೆಲ್ಲ ಅಲೆದಾಡುತ್ತ ಎಲ್ಲರಿಂದಲೂ ದಬ್ಬಾಳಿಕೆ ಗೊಳಗಾದಂತೆಯೇ ನೀವು ಕೂಡ ನಿಮ್ಮನ್ನು ಆಳಬಯಸುವ ಯಾವುದೇ ರಾಷ್ಟ್ರಕ್ಕೆ ಗುಲಾಮರಾಗಿ ದ್ದೀರಿ. ಆಹ್, ಪ್ರಜಾಪೀಡಕರಿರಾ ! ಪ್ರಜಾಪೀಡನೆಯೂ ಗುಲಾಮಗಿರಿಯೂ ಒಂದೇ ನಾಣ್ಯದ ಎರಡು ಮುಖಗಳೆಂಬುದನ್ನು ನೀವು ಅರಿತಿಲ್ಲ. ‘ಪ್ರಜಾಪೀಡಕ’ ‘ಗುಲಾಮ’–ಎರಡೂ ಪರ್ಯಾಯ ಪದಗಳು.”</p>
<p>ಭಾರತದ ಪುನರ್ನಿರ್ಮಾಣವಾಗಬೇಕೆಂದರೆ, ಕೆಳವರ್ಗದ ಲಕ್ಷಾಂತರ ಜನರಿಗೆ ಸರ್ವತೋ ಮುಖ ಬೆಳವಣಿಗೆಯನ್ನು ಸಾಧಿಸಲು ಅವಕಾಶವನ್ನೂ ನೆರವನ್ನೂ ಕಲ್ಪಿಸಬೇಕೆಂಬುದು ಸ್ವಾಮೀಜಿಯ ಯೋಜನೆಯಾಗಿತ್ತು. ‘ಬಡವರಿಗಾಗಿ, ಆರ್ತರಿಗಾಗಿ ಮರುಗುವುದು ಹೇಗೆಂಬು ದನ್ನು ಬುದ್ಧನು ತೋರಿಸಿಕೊಟ್ಟ’ ಎಂದು ಹೇಳಿದ ಅವರ ಮೂಲಕವೂ ಅದೇ ಬುದ್ಧನ ಚೇತನವೇ ಕೆಲಸ ಮಾಡುತ್ತಿತ್ತು. ಈ ಇಬ್ಬರು ಪ್ರವಾದಿಗಳ ಪ್ರಕಾರವೂ ಆಧ್ಯಾತ್ಮಿಕ ಮುಕ್ತಿಯೇ ಪ್ರತಿ ಯೊಂದು ಜೀವಿಯ ಅಂತಿಮ ಗುರಿ. ಇಂತಹ ಆಧ್ಯಾತ್ಮಿಕತೆಯು ಭಾರತದಲ್ಲಿ ಪುನರ್ಜಾಗೃತವಾಗಿ ಇಡೀ ಜಗತ್ತಿಗೇ ದಾರಿದೀಪವಾಗಬಲ್ಲುದು, ಆಗುತ್ತದೆ ಎಂದು ಸ್ವಾಮೀಜಿ ನಂಬಿದ್ದರು. ಆದ್ದರಿಂದ ಅವರು ಅದೇ ಪತ್ರದಲ್ಲಿ ಮತ್ತೆ ಬರೆದರು :</p>
<p>“ಪಾವಿತ್ರ್ಯದಿಂದ ಪ್ರಜ್ವಲಿಸುತ್ತಿರುವ, ಭಗವಂತನ ಮೇಲಿನ ಆವಿಚಲ ಶ್ರದ್ಧೆಯಿಂದ ಶಕ್ತ ರಾದ, ಬಡವರ ಹಾಗೂ ಕೆಳಗೆ ಬಿದ್ದವರ ಮೇಲಿನ ಅನುಕಂಪೆಯೊಂದಿಗೆ ಸಿಂಹದ ಧೈರ್ಯವನ್ನು ಹೊಂದಿರುವಂತಹ ಒಂದು ನೂರುಸಹಸ್ರ ಸ್ತ್ರೀ-ಪುರುಷರು ಮುಕ್ತಿಯ ತತ್ತ್ವವನ್ನು ಬೋಧಿಸುತ್ತ, ಪರಸ್ಪರ ಸಹಾಯದ ಹಾಗೂ ಸಾಮಾಜಿಕ ಜಾಗೃತಿಯ ಮತ್ತು ಸಮಾನತೆಯ ತತ್ತ್ವವನ್ನು ತಿಳಿಸಿ ಕೊಡುತ್ತ, ನಾಡಿನ ಉದ್ದಗಲಕ್ಕೂ ಸಂಚರಿಸುವಂತಾಗಬೇಕು.</p>
<p>“ಈ ಜಗತ್ತಿನ ಯಾವುದೇ ಇತರ ಧರ್ಮವೂ ಮಾನವತೆಯ ಹಿರಿಮೆಯನ್ನು ಹಿಂದೂಧರ್ಮ ದಷ್ಟು ಉದಾತ್ತವಾಗಿ ಸ್ಪಷ್ಟವಾಗಿ ಬೋಧಿಸುವುದಿಲ್ಲ. ಮತ್ತು ದೀನದಲಿತರ ಕುತ್ತಿಗೆಯನ್ನು ಮೆಟ್ಟಿ ನಿಲ್ಲುವ ಧರ್ಮವೂ ಹಿಂದೂಧರ್ಮದಂತೆ ಮತ್ತೊಂದಿಲ್ಲ. ಆದರೆ ಇದಾವುದೂ ಧರ್ಮದ ತಪ್ಪಲ್ಲ ಎಂಬುದನ್ನು ಭಗವಂತ ನನಗೆ ತೋರಿಸಿಕೊಟ್ಟಿದ್ದಾನೆ. ಪಾರಮಾರ್ಥಿಕ ಹಾಗೂ ವ್ಯಾವಹಾರಿಕ ತತ್ತ್ವಗಳ ಹೆಸರಿನಲ್ಲಿ ದೌರ್ಜನ್ಯದ ಷಡ್ಯಂತ್ರಗಳನ್ನು ಕಂಡುಹಿಡಿದವರು ಹಿಂದೂ ಧರ್ಮದಲ್ಲಿರುವ ಆಷಾಢಭೂತಿಗಳು.”</p>
<p>ಇದೇ ಪತ್ರದಲ್ಲಿ ಸ್ವಾಮೀಜಿ ತಮ್ಮ ಶಿಷ್ಯರನ್ನು ಕಾರ್ಯೋನ್ಮುಖಗೊಳಿಸಲು ಪ್ರಚೋದನೆ ಯನ್ನೂ ಮಾರ್ಗದರ್ಶನವನ್ನೂ ನೀಡುತ್ತ ಹೀಗೆ ಬರೆದರು :</p>
<p>“ಶ್ರೀಮಂತರೆನ್ನಿಸಿಕೊಂಡವರಿಂದ ಹೆಚ್ಚಿನದೇನನ್ನೂ ನಿರೀಕ್ಷಿಸಬೇಡಿ. ಅವರು ಬದುಕಿದ್ದಾರೆ ಎನ್ನುವುದಕ್ಕಿಂತ ಹೆಚ್ಚಾಗಿ ಮೃತಪ್ರಾಯರಾಗಿದ್ದಾರೆಂದರೆ ಸರಿಯಾದೀತು. ಭರವಸೆಯಿರುವುದು ನಿಮ್ಮಲ್ಲಿ–ಬಡವರಾದರೂ ಪ್ರಾಮಾಣಿಕರಾಗಿರುವ ನಿಮ್ಮಲ್ಲಿ. ಭಗವಂತನಲ್ಲಿ ಶ್ರದ್ಧೆಯಿಡಿ. ಯೋಜನೆಗಳನ್ನು ಹೂಡುತ್ತ ಕುಳಿತಿರಬೇಡಿ, ಅದರಿಂದೇನೂ ಪ್ರಯೋಜನವಿಲ್ಲ. ಆರ್ತರಿಗಾಗಿ ಮರುಗುತ್ತ ಭಗವಂತನ ನೆರವನ್ನು ಇದಿರುನೋಡಿ–ಅದು ಬಂದೇಬರುತ್ತದೆ. ಈ ಭಾರವನ್ನು ಎದೆಯಲ್ಲಿ ಹೊತ್ತು, ಈ ಆಲೋಚನೆಯನ್ನು ತಲೆಯಲ್ಲಿ ಹೊತ್ತು ನಾನು ಹನ್ನೆರಡು ವರ್ಷ ಸುತ್ತಾಡಿದ್ದೇನೆ. ಶ್ರೀಮಂತರು, ದೊಡ್ಡವರು ಎನ್ನಿಸಿಕೊಂಡವರ ಬಾಗಿಲಿಂದ ಬಾಗಿಲಿಗೆ ಎಡತಾಕಿ ದ್ದೇನೆ. ನಾನು ರಕ್ತಬಸಿವ ಹೃದಯದಿಂದ ಅರ್ಧ ಭೂಮಂಡಲವನ್ನು ಸುತ್ತಿ ಈ ಅಪರಿಚಿತನಾಡಿಗೆ ಸಹಾಯವನ್ನರಿಸಿ ಬಂದೆ. ದೇವರು ದೊಡ್ಡವ, ಅವನು ನನಗೆ ನೆರವಾಗುವನೆಂದು ನಾ ಬಲ್ಲೆ. ಹಸಿವು ಚಳಿಗಳಿಂದ ನಾನಿಲ್ಲಿ ಸತ್ತೇ ಹೋಗಬಹುದು ; ಆದರೆ ಓ ನನ್ನ ಯುವಜನರೆ, ಈ ನನ್ನ ಅನುಕಂಪೆಯನ್ನು, ಬಡವ-ದೀನ-ದಲಿತರ ಪರವಾದ ಹೋರಾಟವನ್ನು ನಿಮಗೊಪ್ಪಿಸಿಹೋಗು ತ್ತೇನೆ. ದಿನದಿನಕ್ಕೂ ಅಧಃಪಾತಾಳಕ್ಕೆ ಕುಸಿಯುತ್ತಿರುವ ಮುನ್ನೂರು ಮಿಲಿಯ ಮಾನವರ ಉದ್ಧಾರಕ್ಕಾಗಿ ನಿಮ್ಮ ಇಡೀ ಜೀವನವನ್ನು ಮುಡಿಪಾಗಿಡಲು ವ್ರತಧಾರಣೆ ಮಾಡಿ.”</p>
<p>ಭಾರತದಲ್ಲಿನ ತಮ್ಮ ಯೋಜನೆಗಳನ್ನು ಕಾರ್ಯರೂಪಕ್ಕೆ ತಂದು, ಅವು ಗುರಿಸೇರುವವರೆಗೂ ನಿಲ್ಲುವಂತಾಗಬಾರದೆಂದು ಅವರು ಬಯಸಿದ್ದರು. ಆದ್ದರಿಂದ ಅವರು ತಮ್ಮ ಆದೇಶಗಳನ್ನು ಮಧುರವಾಗಿಸಲು ಹೋಗಲಿಲ್ಲ. ಅವರ ಆಜ್ಞೆ ಸಾಕಷ್ಟು ಕಠಿಣವಾಗಿಯೇ ಇತ್ತು. ಏಕೆಂದರೆ ಅವರ ದೃಷ್ಟಿಯಲ್ಲಿ ಭಾರತದ ಪುನರುದ್ಧಾರಕ್ಕೆ ಅರೆಬರೆ ತ್ಯಾಗವೆಲ್ಲ ಸಾಕಾಗಲಾರದು. ಆದ್ದರಿಂದ ಅದೇ ಪತ್ರದಲ್ಲಿ ಮತ್ತೆ ಹೀಗೆ ಬರೆದರು :</p>
<p>“ಅದು ಒಂದು ದಿನದಲ್ಲಿ ಆಗುವ ಕೆಲಸವಲ್ಲ. ಮತ್ತು ಪಥವು ಅತ್ಯಂತ ಭಯಾನಕ ಮುಳ್ಳು ಗಳಿಂದ ತುಂಬಿದೆ. ಆದರೆ ಸ್ವಯಂ ಪಾರ್ಥಸಾರಥಿಯೇ ನಮ್ಮ ಸಾರಥಿಯಾಗಿರಲು ಸಿದ್ಧನಿದ್ದಾನೆ –ಇದು ಖಂಡಿತ. ಅವನಲ್ಲಿ ಅವಿಚಲ ಶ್ರದ್ಧೆಯಿಟ್ಟು ಅವನ ಹೆಸರಿನಲ್ಲಿ, ಯುಗಯುಗಳಿಂದಲೂ ಭಾರತದ ಮೇಲೆ ಪೇರಿಕೊಂಡಿರುವ ಸಂಕಟಗಳ ಪರ್ವತಕ್ಕೆ ಬೆಂಕಿ ಹಚ್ಚಿ, ಅದು ಉರಿದು ಬೂದಿಯಾಗಲಿ. ಬನ್ನಿ ಓ ಸೋದರರೆ, ಎದುರಿಸಿ ಅದನ್ನು. ಅದೊಂದು ಮಹೋನ್ನತ ಕಾರ್ಯ, ಅಲ್ಲದೆ ನಾವು ಬಹಳ ಕೆಳಗಿದ್ದೇವೆ. ಆದರೆ ನಾವು ಭಗವಂತನ ಪುತ್ರರು, ದಿವ್ಯಜ್ಯೋತಿಯ ಕಿಡಿ ಗಳು. ಭಗವಂತನಿಗೆ ಜಯವೆನ್ನಿ, ನಾವು ಯಶಸ್ವಿಯಾಗುತ್ತೇವೆ. ಹೋರಾಟದಲ್ಲಿ ನೂರಾರು ಜನ ಬೀಳಲಿ, ಆದರೇನಂತೆ, ನೂರಾರು ಜನ ಆ ಹೋರಾಟವನ್ನು ಕೈಗೆತ್ತಿಕೊಳ್ಳುತ್ತಾರೆ. ನಾನಿಲ್ಲಿ ಅಯಶಸ್ವಿಯಾಗಿ ಸಾಯಬಹುದು. ಆದರೆ ಮತ್ತೊಬ್ಬ ಅದನ್ನು ಮುಂದುವರಿಸುತ್ತಾನೆ. ರೋಗವು ಏನೆಂಬುದು ನಮಗೆ ತಿಳಿದಿದೆ. ಅದಕ್ಕೆ ಮದ್ದೂ ತಿಳಿದಿದೆ. ಆದರೆ ಅದರಲ್ಲಿ ವಿಶ್ವಾಸ ತಾಳ ಬೇಕಾಗಿದೆ. ದೊಡ್ಡವರು, ಶ್ರೀಮಂತರು ಎಂದು ಕರೆಸಿಕೊಳ್ಳುವವರ ಕಡೆ ತಿರುಗಿನೋಡಬೇಡಿ. ಹೃದಯಶೂನ್ಯರಾದ ಬುದ್ಧಿಜೀವಿಗಳ ಮಾತಿಗೆ ಬೆಲೆ ಕೊಡಬೇಡಿ. ಮತ್ತು ಅವರ ವೃತ್ತಪತ್ರಿಕೆಯ ಬರಹಗಳನ್ನು ಲಕ್ಷಿಸಬೇಡಿ. ಶ್ರದ್ಧೆ ! ಅನುಕಂಪೆ ! ಜ್ವಲಂತ ಶ್ರದ್ಧೆ ! ಮತ್ತು ಜ್ವಲಂತ ಅನುಕಂಪೆ! ಈ ಜೀವನ ಏನೂ ಅಲ್ಲ, ಈ ಮರಣ ಏನೂ ಅಲ್ಲ, ಈ ಹಸಿವು ಏನೂ ಅಲ್ಲ, ಈ ಚಳಿಯೂ ಏನೂ ಅಲ್ಲ. ಜಯವಾಗಲಿ ಭಗವಂತನಿಗೆ ! ಮುಂದೆ ಸಾಗಿರಿ. ಭಗವಂತನೇ ನಮ್ಮ ಸೇನಾ ನಾಯಕ. ಯಾರು ಕೆಳಗೆ ಬಿದ್ದರೆಂದು ನೋಡಲು ಹಿಂದೆ ತಿರುಗಬೇಡಿ, ಮುನ್ನಡೆಯಿರಿ, ನುಗ್ಗಿ ನಡೆಯಿರಿ. ಸೋದರರೇ, ಇದೇ ಪ್ರಕಾರವಾಗಿ ನಾವು ಮುನ್ನಡೆಯುತ್ತ ಸಾಗಬೇಕು. ಒಬ್ಬ ಬೀಳುತ್ತಾನೆ, ಮತ್ತೊಬ್ಬ ಅದನ್ನು ಮುಂದುವರಿಸುತ್ತಾನೆ.”</p>
<p>ಭಾರತದ ಇತಿಹಾಸದ ಹಿನ್ನೆಲೆಯಲ್ಲಿ, ಹಾಗೂ ಅದರ ಭವಿಷ್ಯದ ಮುಂಬೆಳಕಿನಲ್ಲಿ, ಅದಕ್ಕೆ ಅತ್ಯಂತ ಸೂಕ್ತವಾದ ಸಂದೇಶವಿದು. ಇಂತಹ ಅದ್ಭುತ ಆಲೋಚನೆಗಳನ್ನು ಚಿಂತಿಸಿ ಅದ್ಭುತ ಮಾತುಗಳನ್ನು ಬರೆಯಬೇಕಾದರೆ, ಸ್ವಾಮೀಜಿ ಭಾರತದ ನಾಡಿ ಮಿಡಿತವನ್ನು ಎಷ್ಟು ಚೆನ್ನಾಗಿ ಅರಿತಿದ್ದಿರಬೇಕು ! ಅವರ ಈ ಮಾತುಗಳು ಭಾರತೀಯರ ಹೃದಯವನ್ನು ಸ್ಪಂದಿಸಿದುವು ; ಅವರ ಯೋಜನೆಗಳು ಗುರಿಯತ್ತ ಮುನ್ನಡೆಯುವಂತೆ ಮಾಡಿದುವು.</p>
<p>೧೮೯೩ರ ನವೆಂಬರ್ ೨ರಂದು ಅಳಸಿಂಗ ಪೆರುಮಾಳರಿಗೆ ಬರೆದ ಪತ್ರದಲ್ಲಿ ಸ್ವಾಮೀಜಿ, ಮೊದಲ ಬಾರಿಗೆ ಸಮ್ಮೇಳನದಲ್ಲಿನ ತಮ್ಮ ಯಶಸ್ಸಿನ ಬಗ್ಗೆ ಪ್ರಸ್ತಾಪಿಸಿದರು. ಆದರೆ ತಕ್ಷಣ ಪತ್ರದ ಧಾಟಿಯನ್ನು ಬದಲಿಸಿ, ತಮ್ಮ ಮನದಾಳದ ಏಕೈಕ ಚಿಂತೆಯಾದ ಭಾರತದ ಪುನರು ತ್ಥಾನದ ಬಗ್ಗೆ ತಮ್ಮ ಆಲೋಚನೆಗಳನ್ನು ಹರಿಸಲಾರಂಭಿಸಿದರು. ಅದರಲ್ಲಿ ಅವರು ಹೀಗೆ ಬರೆದರು :</p>
<p>“ಹಿಂದುವಾದವನು ತನ್ನ ಧರ್ಮವನ್ನೆಂದೂ ಬಿಡಬಾರದು. ಆದರೆ ಧರ್ಮವನ್ನು ಅದರ ಎಲ್ಲೆಗಳೊಳಗೇ ಇರಿಸಿ, ಸಮಾಜವು ಬೆಳೆಯಲು ಸ್ವಾತಂತ್ರ್ಯ ಕೊಡಬೇಕು. ಭಾರತದ ಸುಧಾರಕ ರೆಲ್ಲರೂ ಪುರೋಹಿತಶಾಹಿಯ ಘೋರ ಅಪರಾಧಗಳಿಗೂ ಸಮಾಜದ ಅವನತಿಗೂ ಧರ್ಮವನ್ನೇ ಹೊಣೆಯನ್ನಾಗಿಸುವ ದೊಡ್ಡ ತಪ್ಪು ಮಾಡಿದರು. ಮತ್ತು ಅವಿಚ್ಛಿನ್ನವಾದ ಧರ್ಮದ ಕಟ್ಟಡ ವನ್ನು ಕಿತ್ತೆಸೆಯಲು ಪ್ರಯತ್ನಿಸಿದರು. ಅದರ ಪರಿಣಾಮ ? ಸೋಲು. ಬುದ್ಧನಿಂದ ಹಿಡಿದು ರಾಜಾ ರಾಮಮೋಹನರಾಯರವರೆಗೆ ಪ್ರತಿಯೊಬ್ಬರೂ ಜಾತಿಪದ್ಧತಿಯನ್ನು ಧರ್ಮದ ಒಂದು ಅಂಗವೆಂದು ಪರಿಗಣಿಸಿ, ಅವೆರಡನ್ನೂ ಒಟ್ಟಿಗೆ ನಿರ್ನಾಮಗೊಳಿಸಲು ಪ್ರಯತ್ನಿಸಿ, ಕಡೆಗೆ ಸೋತರು. ಆದರೆ ಈ ಪುರೋಹಿತವರ್ಗದವರು ಎಷ್ಟೇ ಹಾರಾಡಿದರೂ ಎಷ್ಟೇ ಆರ್ಭಟಿಸಿದರೂ, ಜಾತಿಯೆಂಬುದು ಒಂದು ಸಾಮಾಜಿಕ ವ್ಯವಸ್ಥೆ ಮಾತ್ರವೇ. ತನ್ನ ಉದ್ದೇಶಿತ ಸೇವೆಯನ್ನು ಸಲ್ಲಿಸಿದ ಮೇಲೆ ಈಗ ಅದು ಭಾರತದ ವಾತಾವರಣವನ್ನೆಲ್ಲ ತನ್ನ ದುರ್ವಾಸನೆಯಿಂದ ತುಂಬಿಸಿದೆ. ಅದನ್ನು ಹೋಗಾಲಾಡಿಸುವ ಏಕೈಕ ಮಾರ್ಗವೆಂದರೆ, ಜನರಿಗೆ ಅವರು ಕಳೆದುಕೊಂಡ ಸಾಮಾಜಿಕ ವೈಯಕ್ತಿಕತೆಯನ್ನು ಮರಳಿ ದೊರಕಿಸಿಕೊಡುವುದು. ಇಲ್ಲಿ (ಅಮೆರಿಕದಲ್ಲಿ) ಹುಟ್ಟುವ ಪ್ರತಿಯೊಬ್ಬನೂ ತಾನೊಬ್ಬ ಮನುಷ್ಯನೆಂದು ಬಲ್ಲ. ಭಾರತದಲ್ಲಿ ಹುಟ್ಟುವ ಪ್ರತಿಯೊಬ್ಬನೂ ತಾನು ಸಮಾಜದ ಗುಲಾಮನೆಂದೇ ನಂಬಿರುತ್ತಾನೆ. ಬೆಳವಣಿಗೆಯು ಸಾಧ್ಯವಾಗುವುದು ಸ್ವಾತಂತ್ರ್ಯದ ಸ್ಥಿತಿಯಲ್ಲಿ ಮಾತ್ರವೇ. ಆ ಸ್ವಾತಂತ್ರ್ಯವನ್ನು ಕಿತ್ತುಕೊಂಡ ತಕ್ಷಣವೇ ಅವನತಿ ಪ್ರಾರಂಭವಾಗುತ್ತದೆ. ಆಧುನಿಕ ಯುಗದ ಸ್ಪರ್ಧಾತ್ಮಕತೆಯ ಆರಂಭದೊಂದಿಗೆ, ಜಾತಿ ಪದ್ಧತಿಯು ಹೇಗೆ ವೇಗವಾಗಿ ನಿರ್ನಾಮವಾಗುತ್ತಿದೆಯೆಂದು ನೋಡಿ ! ಈಗ ಅದನ್ನು ಕೊಲ್ಲಲು ಯಾವ ಉಪಾಯವೂ ಬೇಕಾಗಿಲ್ಲ . . .”</p>
<p>ಭಾರತೀಯ ಸ್ತ್ರೀಯರ ಸ್ಥಿತಿಗತಿಗಳನ್ನು ಸುಧಾರಿಸಬೇಕೆನ್ನುವುದು, ಭಾರತದ ಪುನರುತ್ಥಾನದ ಬಗೆಗಿನ ಸ್ವಾಮೀಜಿಯ ಯೋಜನೆಯ ಒಂದು ಮುಖ್ಯಾಂಶ. ಅಮೆರಿಕದ ಸಮಾಜದಲ್ಲಿ ಸ್ತ್ರೀಯರು ಹೊಂದಿದ್ದ ಗೌರವಯುತ ಸ್ಥಾನ ಹಾಗೂ ಅವರು ಹೊಂದಿದ್ದ ಪ್ರಭಾವವನ್ನು ಕಂಡು ಸ್ವಾಮೀಜಿ ವಿಸ್ಮಯಮೂಕರಾದರು. ಮಹಿಳೆಯರಿಗೆ ಅಮೆರಿಕನ್ನರು ನೀಡಿರುವ ಸ್ಥಾನವೇ ಅವರ ಸಮಾಜದ ಸುಸ್ಥಿತಿಗೆ ಮುಖ್ಯ ಕಾರಣವೆಂಬುದನ್ನು ಸ್ವಾಮೀಜಿ ಗಮನಿಸಿದರು. ಒಂದು ಪತ್ರದಲ್ಲಿ ಅವರು ಆ ಬಗ್ಗೆ ಬರೆಯುತ್ತಾರೆ :</p>
<p>“ನಿಜವಾದ ‘ಶಕ್ತಿ ಉಪಾಸಕರು’ ಯಾರೆಂದು ಬಲ್ಲೆಯಾ ? ಯಾವನು ಭಗವಂತನು ಸರ್ವ ವ್ಯಾಪಿಯಾದ ಶಕ್ತಿಯೆಂದು ಬಲ್ಲನೋ ಮತ್ತು ಸ್ತ್ರೀಯನ್ನು ಆ ಶಕ್ತಿಯ ಆವಿರ್ಭಾವವೆಂದು ಕಾಣುತ್ತಾನೆಯೋ ಅವನು. ಇಲ್ಲಿನ (ಅಮೆರಿಕದ) ಅನೇಕ ಪುರುಷರು ಸ್ತ್ರೀಯರನ್ನು ಆ ದೃಷ್ಟಿ ಯಿಂದ ಕಾಣುತ್ತಾರೆ. ಮನು ಮಹರ್ಷಿಯೂ ಅದನ್ನೇ ಹೇಳಿದ್ದ–ಎಲ್ಲಿ ನಾರಿಯರು ಚೆನ್ನಾಗಿ ನೋಡಿಕೊಳ್ಳಲ್ಪಡುತ್ತಾರೋ ಮತ್ತು ಸಂತೋಷದಿಂದಿರುತ್ತಾರೋ ಅಂತಹ ಕುಟುಂಬಗಳನ್ನು ದೇವತೆಗಳು ಹರಸುತ್ತಾರೆ ಎಂದು. ಇಲ್ಲಿ ಪುರುಷರು ಸ್ತ್ರೀಯರೊಂದಿಗೆ ಅತ್ಯಂತ ಶ್ರೇಷ್ಠವಾದ ರೀತಿಯಲ್ಲಿ ನಡೆದುಕೊಳ್ಳುತ್ತಾರೆ. ಆದ್ದರಿಂದಲೇ ಅವರು ಅಷ್ಟು ಸ್ವತಂತ್ರರು, ಉತ್ಸಾಹಶಾಲಿ ಗಳು, ವಿದ್ಯಾವಂತರು, ಶ್ರೀಮಂತರು. ಹಾಗಾದರೆ ನಾವೇಕೆ ಗುಲಾಮರಂತೆ ಕಷ್ಟಪಡುತ್ತ ಮೃತಪ್ರಾಯರಾಗಿದ್ದೇವೆ ? ಉತ್ತರ ಸ್ವತಸ್ಸಿದ್ಧವಾಗಿದೆ. ನೀವು ನಿಮ್ಮ ಸ್ತ್ರೀಯರ ಪರಿಸ್ಥಿತಿಯನ್ನು ಉತ್ತಮಪಡಿಸಬಲ್ಲಿರೇನು ? ಹಾಗಾದರೆ ನೀವು ಅಭಿವೃದ್ಧಿ ಹೊಂದುವ ಆಸೆಯಿಟ್ಟುಕೊಳ್ಳ ಬಹುದು. ಇಲ್ಲದಿದ್ದರೆ, ನೀವು ಈಗಿರುವಷ್ಟೇ ಹಿಂದುಳಿದಿರುತ್ತೀರಿ.”</p>
<p>ಸ್ವಾಮೀಜಿಯ ಎಲ್ಲ ಆಲೋಚನೆಗಳೂ ಉಪಾಯಗಳೂ ಆಧಾರಿತವಾಗಿದ್ದುದು ಒಂದು ಆಲೋಚನೆಯ ಮೇಲೆ–ಅದೇ, ಭಾರತೀಯ ಸಮಾಜದಲ್ಲಿ ಆಲೋಚನಾ ಸ್ವಾತಂತ್ರ್ಯದ ಹಾಗೂ ಕ್ರಿಯಾ ಸ್ವಾತಂತ್ರ್ಯದ ವಾತಾವರಣವನ್ನು ನಿರ್ಮಿಸುವುದು. ಈ ಮೂಲಭೂತ ಆವಶ್ಯಕತೆಯನ್ನು ಅವರು, ೧೮೯೪ರ ಜನವರಿಯಲ್ಲಿ ತಮ್ಮ ಮದ್ರಾಸೀ ಶಿಷ್ಯರಿಗೆ ಬರೆದ ಪತ್ರದಲ್ಲಿ ವಿಶದೀಕರಿಸು ತ್ತಾರೆ :</p>
<p>“ಭಾರತದಲ್ಲೂ ಜಗತ್ತಿನ ಇತರೆಡೆಗಳಲ್ಲೂ ಮಾನವ ಜನಾಂಗವು ಅಭಿವೃದ್ಧಿ ಪಡಿಸಿದಂತಹ ಉನ್ನತ-ಉದಾತ್ತ ಭಾವನೆಗಳನ್ನು ಭಾರತದ ಅತ್ಯಂತ ನಿರ್ಗತಿಕರ, ಅತ್ಯಂತ ಹಿಂದುಳಿದವರ ಮನೆಬಾಗಿಲಿಗೇ ಕೊಂಡೊಯ್ದು, ಅವರನ್ನು ಆಲೋಚಿಸುವಂತೆ ಮಾಡಬೇಕು. ಜಾತೀಯತೆ ಇರಬೇಕೋ ಬೇಡವೋ, ಸ್ತ್ರೀಯರಿಗೆ ಸಂಪೂರ್ಣ ಸ್ವಾತಂತ್ರವಿರಬೇಕೋ ಇರಬಾರದೋ ಎಂಬು ದೆಲ್ಲ ನನಗೆ ಅಷ್ಟು ಮುಖ್ಯವಲ್ಲ. ಜನರಿಗೆ ಆಲೋಚನಾಸಾಮರ್ಥ್ಯವುಂಟಾದರೆ ಅವರೇ ಅದನ್ನು ನಿರ್ಧರಿಸುತ್ತಾರೆ. ‘ಆಲೋಚನೆ ಮತ್ತು ಕೃತಿಗಳ ಸ್ವಾತಂತ್ರ್ಯವೊಂದೇ ಜೀವನದ, ಬೆಳವಣಿಗೆಯ ಹಾಗೂ ನೆಮ್ಮದಿಯ ಹಿಂದಿನ ಅವಶ್ಯಕತೆ.’ ಎಲ್ಲಿ ಅದಿಲ್ಲವೋ ಅಲ್ಲಿ ಮನುಷ್ಯ, ಅವನ ಕುಲ, ರಾಷ್ಟ್ರ–ಎಲ್ಲವೂ ಕುಸಿಯಲೇಬೇಕು.</p>
<p>“ಜೀವನದಲ್ಲಿ ನನ್ನ ಒಟ್ಟಾರೆ ಉದ್ದೇಶವೇನೆಂದರೆ, ಪ್ರತಿಯೊಬ್ಬರ ಮನೆಬಾಗಿಲಿಗೇ ಉದಾತ್ತ ಆಲೋಚನೆಗಳನ್ನು ತಂದುಕೊಡಬಲ್ಲಂತಹ ಒಂದು ವ್ಯವಸ್ಥೆಯನ್ನು ನಿರ್ಮಾಣ ಮಾಡುವುದು; ಬಳಿಕ ಸ್ತ್ರೀ-ಪುರುಷರೆಲ್ಲರೂ ತಮ್ಮ ತಮ್ಮ ಹಣೆಬರಹವನ್ನು ತಾವೇ ರೂಪಿಸಿಕೊಳ್ಳಲು ಬಿಡು ವುದು. ಜೀವನದ ಅತಿ ಮುಖ್ಯ ವಿಚಾರಗಳ ಬಗ್ಗೆ ನಮ್ಮ ಪೂರ್ವಿಕರೂ ಇತರ ದೇಶಗಳವರೂ ಏನು ಆಲೋಚಿಸಿದ್ದಾರೆಂದು ಅವರು ತಿಳಿದುಕೊಳ್ಳಲಿ. ಅದರಲ್ಲೂ ಮುಖ್ಯವಾಗಿ, ಇತರರು ಈಗೇನು ಮಾಡುತ್ತಿದ್ದಾರೆಂಬುದನ್ನು ತಿಳಿದುಕೊಂಡು, ಬಳಿಕ ನಿರ್ಧರಿಸಲಿ. ಶ್ರಮವಹಿಸಿ ದುಡಿ ಯಿರಿ, ಏಕರೀತಿಯಲ್ಲಿ ಮುಂದುವರಿಯಿರಿ ಮತ್ತು ಭಗವಂತನಲ್ಲಿ ಶ್ರದ್ಧೆಯಿಡಿ.</p>
<p>“ಈ ಧ್ಯೇಯವಾಕ್ಯವನ್ನು ನಿಮ್ಮ ಮುಂದಿಟ್ಟುಕೊಳ್ಳಿ–‘ಜನಸಮೂಹದ ಧರ್ಮಕ್ಕೆ ಹಾನಿ ಯುಂಟುಮಾಡದೆಯೇ, ಅವರನ್ನು ಮೇಲೆತ್ತುವುದು.’”</p>
<p>ಚರಿತ್ರೆಯ ದಿಕ್ಕನ್ನು ಬದಲಾಯಿಸಿದಂತಹ ವ್ಯಕ್ತಿಗಳಲ್ಲಿ, ಜನಗಳ ಧಾರ್ಮಿಕಶ್ರದ್ಧೆಗೆ ಹಾನಿ ಯುಂಟುಮಾಡದೆಯೇ ಅವರ ಸ್ಥಿತಿಗತಿಯನ್ನು ಸುಧಾರಿಸುವುದರ ಆವಶ್ಯಕತೆಯನ್ನು ಅರ್ಥಮಾಡಿ ಕೊಂಡವರ ಸಂಖ್ಯೆ, ಪ್ರಾಯಶಃ ಬಹಳ ಕಡಿಮೆ. ಆಧುನಿಕ ಭಾರತದ ಚಿಂತಕರ ಪೈಕಿ, ಜನಜೀವನದಲ್ಲಿ ಹಾಸುಹೊಕ್ಕಾಗಿರುವ ಧಾರ್ಮಿಕ ಸಂಸ್ಕೃತಿಯನ್ನು ಪಲ್ಲಟಗೊಳಿಸದ ರೀತಿಯಲ್ಲಿ ಅವರನ್ನು ಮೇಲೆತ್ತುವ ಪ್ರಯತ್ನಕ್ಕೆ ಅತಿ ಹೆಚ್ಚಿನ ಒತ್ತು ನೀಡಿದವರಲ್ಲಿ ಸ್ವಾಮಿ ವಿವೇಕಾನಂದರೇ ಪ್ರಥಮ ಹಾಗೂ ಇದುವರೆಗಿನ ಅತಿಮುಖ್ಯ ವ್ಯಕ್ತಿ. ಇಲ್ಲದಿದ್ದಲ್ಲಿ ರಾಷ್ಟ್ರದ ಪುನರುತ್ಥಾನವು ಅಸಾಧ್ಯವೆಂಬುದನ್ನು ಅವರು ಕಂಡುಕೊಂಡಿದ್ದರು. ಅವರು ಅದೇ ಪತ್ರದಲ್ಲಿ ಮುಂದುವರಿದು ಹೀಗೆ ಹೇಳುತ್ತಾರೆ :</p>
<p>“ಭಾರತವಿರುವುದು ಜೋಪಡಿಗಳಲ್ಲಿ ಎಂಬುದನ್ನು ನೆನಪಿಡಿ. ಆದರೆ ಅಯ್ಯೋ ! ಅವರಿಗಾಗಿ ಯಾರೂ ಏನೂ ಮಾಡಲಿಲ್ಲ. ನಮ್ಮ ಆಧುನಿಕ ಸಮಾಜ ಸುಧಾರಕರು ವಿಧವಾವಿವಾಹ ಕಾರ್ಯದ ಗಡಿಬಿಡಿಯಲ್ಲಿದ್ದಾರೆ. ನಾನು ಪ್ರತಿಯೊಂದು ಸುಧಾರಣೆಯನ್ನೂ ಬೆಂಬಲಿಸುವವನೇ. ಆದರೆ ಒಂದು ರಾಷ್ಟ್ರದ ಭವಿಷ್ಯವು ಆಧರಿಸಿರುವುದು, ಎಷ್ಟು ಜನ ವಿಧವೆಯರಿಗೆ ಗಂಡಂದಿರು ಸಿಗುತ್ತಾರೆಂಬುದರಮೇಲಲ್ಲ, ಆದರೆ ಜನಸಾಮಾನ್ಯರ ಸ್ಥಿತಿಗತಿಯ ಮೇಲೆ. ಅವರನ್ನು ನೀವು ಮೇಲೆತ್ತಬಲ್ಲಿರಾ ? ಅವರು ತಮ್ಮಲ್ಲಿ ಅಂತರ್ಗತವಾದ ಆಧ್ಯಾತ್ಮಿಕತೆಯನ್ನು ಕಳೆದುಕೊಳ್ಳದ ರೀತಿಯಲ್ಲಿ, ಅವರಿಗೆ ಅವರ ಕಳೆದು ಹೋದ ವೈಯಕ್ತಿಕತೆಯನ್ನು ಮರಳಿ ದೊರಕಿಸಿಕೊಡ ಬಲ್ಲಿರಾ? ನಿಮ್ಮ ಕೆಲಸದ ವಿಧಾನಗಳಲ್ಲಿ, ಸ್ವತಂತ್ರ ಮನೋವೃತ್ತಿಯಲ್ಲಿ, ಶಕ್ತಿಯಲ್ಲಿ, ಸಮಾನತಾ ಮನೋಭಾವದಲ್ಲಿ ಪಕ್ಕಾ ಪಾಶ್ಚಾತ್ಯರಾಗಿದ್ದು ಜೊತೆಗೇ ನಿಮ್ಮ ಧಾರ್ಮಿಕ ಸಂಸ್ಕೃತಿ ಹಾಗೂ ಸ್ವಭಾವಗಳಲ್ಲಿ ಅತ್ಯಂತ ನಿಷ್ಠಾವಂತ ಹಿಂದುವಾಗಿರಲು ನಿಮಗೆ ಸಾಧ್ಯವಿದೆಯೆ ? ಇದು ಸಾಧ್ಯವಾಗಬೇಕು, ಮತ್ತು ನಾವದನ್ನು ಖಂಡಿತ ಮಾಡುತ್ತೇವೆ. ನೀವೆಲ್ಲ ಅದನ್ನು ಸಾಧಿಸುವುದ ಕ್ಕಾಗಿಯೇ ಹುಟ್ಟಿದ್ದೀರಿ. ನಿಮ್ಮಲ್ಲಿ ನೀವು ಶ್ರದ್ಧೆಯಿಡಿ. ಶ್ರೇಷ್ಠವಾದ ನಂಬಿಕೆಗಳೇ ಶ್ರೇಷ್ಠ ಕಾರ್ಯ ಗಳ ಮೂಲ, ಎಂದೆಂದಿಗೂ ಮುಂದೆ ಸಾಗಿ ! ಬಡವರ ಬಗ್ಗೆ ಹಿಂದುಳಿದವರ ಬಗ್ಗೆ ಸಹಾನು ಭೂತಿ–ಕಡೆಯುಸಿರಿನವರೆಗೂ ಇದೇ ನಮ್ಮ ಧ್ಯೇಯವಾಕ್ಯ.”</p>
<p>ಆಗಿನ ದಿನಗಳಲ್ಲಿ ಇವೆಲ್ಲ ಅತ್ಯಂತ ಕ್ರಾಂತಿಕಾರೀ ಭಾವನೆಗಳು. ಪ್ರತಿಯೊಬ್ಬ ವ್ಯಕ್ತಿಯ ಒಳಿತನ್ನೇ ಸಾಧಿಸುವ ಉದ್ದೇಶಗಳು ಇವು. ಆದರೆ ಇತರರ ಎದೆಯ ಮೇಲೆ ನಿಂತವರಿಗೆ ಈ ಮಾತುಗಳು ರುಚಿಸುವಂತಿರಲಿಲ್ಲ. ಕೂಪಮಂಡೂಕಗಳಿಗೆ ಅವರ ವಿಶಾಲ ಭಾವನೆಗಳು ಅರ್ಥ ವಾಗಲು ಸಾಧ್ಯವಿರಲಿಲ್ಲ. ಇದು ಸ್ವಾಮೀಜಿಗೆ ಚೆನ್ನಾಗಿಯೇ ಗೊತ್ತಿತ್ತು. ಆದರೆ ಅವರು ಅದನ್ನು ಲಕ್ಷಿಸಲಿಲ್ಲ. ೧೮೯೪ರ ಜನವರಿಯಲ್ಲಿ ಜುನಾಗಢದ ದಿವಾನರಾದ ಹರಿದಾಸ್ ದೇಸಾಯಿಯವರಿಗೆ ಬರೆದ ಪತ್ರದಲ್ಲಿ ಅವರು ತಮ್ಮ ಆಲೋಚನೆಗಳನ್ನು ಹೊರಗೆಡವುತ್ತಾರೆ–</p>
<p>“ಭಾರತದಲ್ಲಿ ಎಷ್ಟೋ ಜನರಿಗೆ ನನ್ನನ್ನು ಅರ್ಥ ಮಾಡಿಕೊಳ್ಳಲು ಸಾಧ್ಯವಾಗಲಿಲ್ಲ. ನಿಜವೇ, ಪಾಪ, ಅವರಿಗದು ಹೇಗೆ ತಾನೆ ಸಾಧ್ಯವಿತ್ತು ? ಪ್ರತಿ ದಿನದ ವ್ಯವಹಾರಗಳಾದ ತಿನ್ನುವುದು-ಕುಡಿ ಯುವುದು ಇವುಗಳಿಂದಾಚೆಗೆ ಅವರ ಆಲೋಚನೆಗಳು ಎಂದೂ ಹರಿದದ್ದೇ ಇಲ್ಲ. ನಿಮ್ಮಂತಹ ಕೆಲವು ಉದಾತ್ತ ವ್ಯಕ್ತಿಗಳು ಮಾತ್ರ ನನ್ನನ್ನು ಮೆಚ್ಚಿಕೊಳ್ಳುವುದು ಎಂಬುದು ನನಗೆ ಗೊತ್ತು. ದೇವರು ನಿಮ್ಮನ್ನು ಹರಸಲಿ. ಆದರೆ ಮೆಚ್ಚುಗೆ ಬರುತ್ತದೋ ಬಿಡುತ್ತದೋ, ನಾನಂತೂ ಯುವಕರನ್ನು ಸಂಘಟಿಸಲೆಂದೇ ಹುಟ್ಟಿದವನು ; ಪ್ರತಿಯೊಂದು ನಗರದಲ್ಲೂ ಇನ್ನೂ ನೂರಾರು ಜನ ನನ್ನೊಂದಿಗೆ ಸೇರಲಿದ್ದಾರೆ. ಅವರನ್ನು ಅಪ್ರತಿಹತ ಅಲೆಗಳಂತೆ ಭಾರತದಾದ್ಯಂತ ಕಳಿಸಿ, ನೆಮ್ಮದಿ, ನೈತಿಕತೆ, ಧರ್ಮ, ವಿದ್ಯಾಭ್ಯಾಸಗಳನ್ನು ಅತ್ಯಂತ ದೀನ ದುರ್ಬಲ ಜನರಿಗೆ ತಲುಪಿಸ ಬೇಕೆಂಬುದು ನನ್ನ ಆಕಾಂಕ್ಷೆ. ನಾನಿದನ್ನು ಮಾಡುತ್ತೇನೆ ಇಲ್ಲವೆ ಮಡಿಯುತ್ತೇನೆ.”</p>
<p>ಭಾರತದ ನಿರಾಶಾದಾಯಕ ವಾಸ್ತವಿಕತೆ ಸ್ವಾಮೀಜಿಗೆ ಸ್ಪಷ್ಟವಾಗಿಯೇ ತಿಳಿದಿತ್ತು. ಇದ್ದಕ್ಕಿ ದ್ದಂತೆ ಎಲ್ಲವೂ ಚೆನ್ನಾಗಿ ಆಗಿಬಿಡುವುದೆಂಬ ಭ್ರಮೆಯೇನೂ ಅವರಿಗಿರಲಿಲ್ಲ. ಆದರೆ ಭಾರತದ ಉತ್ತಮ ಭವಿಷ್ಯದ ಬಗೆಗಿನ ಅವರ ವಿಶ್ವಾಸ ಮಾತ್ರ ಅಚಲವಾಗಿತ್ತು. ಭಾರತೀಯರು ಮೇಲೇರ ದಿರುವುದಕ್ಕೆ ಅವರ ಸ್ವಭಾವವೇ ಅತಿ ದೊಡ್ಡ ವೈರಿ ಎಂಬುದನ್ನವರು ವಿಶ್ಲೇಷಿಸಿದ್ದರು. ಈ ಬಗ್ಗೆ ಅವರು ಅದೇ ಪತ್ರದಲ್ಲಿ ಬರೆಯುತ್ತಾರೆ–</p>
<p>“ಭಾರತದಲ್ಲಿ ಮೂರು ಜನ ಒಂದೈದು ನಿಮಿಷವಾದರೂ ಒಗ್ಗಟ್ಟಾಗಿ ಸೇರಿ ಕೆಲಸ ಮಾಡ ಲಾರರು. ಪ್ರತಿಯೊಬ್ಬನೂ ಅಧಿಕಾರಕ್ಕಾಗಿ ಹೊಡೆದಾಡುತ್ತಾನೆ. ಕೊನೆಗೊಂದು ದಿನ ಇಡೀ ಸಂಸ್ಥೆಯೇ ಮುರಿದುಬಿದ್ದಿರುತ್ತದೆ. ಭಗವಂತಾ ! ಭಗವಂತಾ !ಹೊಟ್ಟೆಕಿಚ್ಚು ಪಡದಿರುವುದನ್ನು ನಾವು ಎಂದಿಗೆ ಕಲಿತೇವೋ ! ಇಂಥಾ ಒಂದು ರಾಷ್ಟ್ರದಲ್ಲಿ, ಅದರಲ್ಲೂ ಬಂಗಾಳದಲ್ಲಿ, ಪರಸ್ಪರ ಭಿನ್ನಾಭಿಪ್ರಾಯಗಳಿದ್ದರೂ ಅಮರಪ್ರೇಮದ ಅಭೇಧ್ಯ ಬಂಧದಿಂದ ಬಿಗಿಯಲ್ಪಟ್ಟ ವ್ಯಕ್ತಿಗಳ ತಂಡವೊಂದನ್ನು ನಿರ್ಮಿಸುವುದೆಂದರೆ ಅದೊಂದು ಅದ್ಭುತವಲ್ಲವೆ ? ಈ ತಂಡ ಇನ್ನಷ್ಟು ಬೆಳೆಯುತ್ತದೆ. ಅನಂತ ಶಕ್ತಿ ಹಾಗೂ ಪ್ರಗತಿಯೊಂದಿಗೆ ಜೊತೆಗೂಡಿದ ಅದ್ಭುತ ಔದಾರ್ಯ ಪೂರ್ಣವಾದ ಈ ವಿಚಾರವು ಭಾರತದಾದ್ಯಂತ ಹರಡಬೇಕು. ಅದು ಸಮಸ್ತ ರಾಷ್ಟ್ರವನ್ನೇ ಸಚೇತನಗೊಳಿಸಬೇಕು ಮತ್ತು ಈ ಗುಲಾಮರ ರಾಷ್ಟ್ರದ ಪಿತ್ರಾರ್ಜಿತ ಸೊತ್ತಾದ ಭಯಂಕರ ಅಜ್ಞಾನ, ದ್ವೇಷ, ಜಾತೀಯತೆ, ಹಳೆಯ ಕಂದಾಚಾರಗಳು ಹಾಗೂ ಮತ್ಸರ ಇವುಗಳನ್ನೂ ಭೇದಿಸಿ ಸಮಾಜದ ರೋಮಕೂಪಗಳಲ್ಲೆಲ್ಲ ಒಳಹೊಗಬೇಕು.”</p>
<p>ಸ್ವಾಮೀಜಿ ರಾಷ್ಟ್ರಕ್ಕಿತ್ತ ರಣಕಹಳೆಯ ಮೊಳಗು ಅವರು ತಮ್ಮ ಅನುಯಾಯಿಗಳಿಗೆ ಬರೆದ ಪತ್ರಗಳ ಮೂಲಕ ಭಾರತವನ್ನು ಮುಟ್ಟಿತು. ಅತ್ಯಂತ ಅಚ್ಚರಿಯ ಸಂಗತಿಯೇನೆಂದರೆ, ಇಂತಹ ರಾಷ್ಟ್ರನಿರ್ಮಾಣಕಾರಿಯಾದ ಜಾಜ್ವಲ್ಯಮಾನ ಪತ್ರಗಳನ್ನು ಬರೆಯುವಾಗ ಅವರು ತಮ್ಮ ನಿರಂತರ ಉಪನ್ಯಾಸ ಪ್ರವಾಸದ ಗಡಿಬಿಡಿಯಲ್ಲಿ ಹಾಗೂ ವಿರೋಧಿಗಳೊಂದಿಗಿನ ದೀರ್ಘ ಯುದ್ಧದಲ್ಲಿ ನಿರತರಾಗಿದ್ದರು. ಅಲ್ಲದೆ ಅನರ್ಘ್ಯವೂ ಶಕ್ತಿದಾಯಕವೂ ಆದ ವೇದಾಂತದ ಸಂದೇಶವನ್ನು ಪಶ್ಚಿಮದಲ್ಲಿ ಹರಡುವುದು ಅವರ ಪಾಲಿಗೆ ಅತ್ಯಂತ ಮುಖ್ಯವಾಗಿತ್ತು. ಇಷ್ಟು ಒತ್ತಡದಲ್ಲೂ ಅವರು ದೀರ್ಘಕಾಲದಿಂದ ನಿರ್ವೀರ್ಯವಾಗಿದ್ದ ಭಾರತದ ಬುದ್ಧಿಶಕ್ತಿಯನ್ನು ಚುರುಕುಗೊಳಿಸಿ, ತಮ್ಮ ಪುನರ್ಜಾಗೃತಿಯ ಸಂದೇಶವನ್ನು ಬಿತ್ತಲು ಸಿದ್ಧಗೊಳಿಸುತ್ತಿದ್ದರು.</p>
<p>ಅಮೆರಿಕದಿಂದ ಸ್ವಾಮೀಜಿ ತಮ್ಮ ಶಿಷ್ಯರಿಗೆ ಹಾಗೂ ಸ್ನೇಹಿತರಿಗೆ ಪತ್ರಗಳನ್ನು ಬರೆದು, ಬೀಜ ಬಿತ್ತಲು ನೆಲವನ್ನು ಹದಗೊಳಿಸಿದುದನ್ನು ಈವರೆಗೆ ನೋಡಿದೆವು. ಅವರು ಇದೇ ಸಮಯದಲ್ಲಿ ಕೈಗೊಂಡ ಮತ್ತೊಂದು ಮಹಾಕಾರ್ಯವೆಂದರೆ ತಮ್ಮದೇ ಆದ ಸಂನ್ಯಾಸಿಗಳ ಸಂಘವನ್ನು ಮತ್ತಷ್ಟು ವ್ಯವಸ್ಥಿತಗೊಳಿಸಿ, ಅದರ ಧ್ಯೇಯಾದರ್ಶಗಳನ್ನು ಸ್ಪಷ್ಟವಾಗಿ ರೂಪಿಸಿದುದು. ಈ ಕಾರ್ಯವನ್ನೂ ಅವರು ಸಾಧಿಸಿದುದು ತಮ್ಮ ಪತ್ರಗಳ ಮೂಲಕವೇ. ಅವರ ಪಾಲಿಗೆ ಈ ಸಂನ್ಯಾಸಿಗಳ ಸಂಘದ ನಿರ್ಮಾಣವೇ ಅತ್ಯಂತ ಮುಖ್ಯವಾದದ್ದಾಗಿತ್ತು. ಅವರ ಎಲ್ಲ ಕಾರ್ಯ ಯೋಜನೆಗಳ ಆಧಾರಸ್ತಂಭವೇ ಅದಾಗಿತ್ತು. ಈಗಾಗಲೇ ಅವರ ಈ ಸಂಘವು ಅಸ್ತಿತ್ವದಲ್ಲಿತ್ತಾ ದರೂ ಅದು ಸಚೇತನವಾಗಿರಲಿಲ್ಲ. ಅವರೆಲ್ಲರೂ ಸರ್ವಸಂಗ ಪರಿತ್ಯಾಗ ಮಾಡಿ ಬಂದ ಉತ್ಸಾಹೀ ಯುವಕರೇ ಆದರೂ ಪ್ರತಿಯೊಬ್ಬನ ಮನೋಭಾವ-ಅಭಿರುಚಿ-ಸಾಧ್ಯತೆಗಳೂ ಬೇರೆ ಬೇರೆಯಾಗಿದ್ದುವು. ಅಂಥವರನ್ನೆಲ್ಲ ಒಗ್ಗೂಡಿಸುವುದೇ ಒಂದು ಮಹಾಸಾಧನೆ. ಈಗ ಅವರನ್ನು ಸಮಾನ ತತ್ತ್ವಗಳ ಮೇಲೆ ನಿಂತು ಸಮಾನೋದ್ದೇಶಗಳತ್ತ ಸಾಗುವಂತೆ ಮಾಡುವುದು ಕಠಿಣತರ ವಾಗಿತ್ತು.</p>
<p>ನಾವು ಈಗಾಗಲೇ ನೋಡಿದಂತೆ, ೧೮೯ಂರಲ್ಲಿ ಕಡೆಯಬಾರಿಗೆ ಬಾರಾನಾಗೋರನ್ನು ಬಿಟ್ಟು ಹೊರಟ ಸ್ವಾಮೀಜಿ, ಮರುವರ್ಷ ಫೆಬ್ರವರಿಯಲ್ಲಿ ತಮ್ಮ ಗುರುಭಾಯಿಗಳಿಂದ ಬೇರ್ಪಟ್ಟು ಏಕಾಂಗಿಯಾಗಿ ಹೊರಟರು. ಇದಾದ ಮೇಲೆ ಅವರು ತಮ್ಮ ಗುರುಭಾಯಿಗಳನ್ನು ಸಂಧಿಸಿದ್ದು ಮತ್ತು ಸಂಪರ್ಕಿಸಿದ್ದು ಆಗೊಮ್ಮೆ ಈಗೊಮ್ಮೆ ಮಾತ್ರ. ಆದ್ದರಿಂದ ಅವರ ಮೆದುಳಿನಲ್ಲಿ ನಡೆಯುತ್ತಿದ್ದ ಮಹಾ ಆಂದೋಳನದ ಸುಳಿವು ಅವರ ಸೋದರ ಸಂನ್ಯಾಸಿಗಳಿಗೆ ಸಿಗಲಿಲ್ಲ. ಅವು ಗಳನ್ನು ತಾವಾಗಿಯೇ ಇವರಿಗೆ ತಿಳಿಸಲೂ ಇಲ್ಲ ಸ್ವಾಮೀಜಿ. ಹೀಗಾಗಿ, ಅಮೆರಿಕೆಯಿಂದ ಪತ್ರಗಳ ಮೂಲಕ ತಮ್ಮ ಯೋಜನೆಗಳನ್ನು ಅವರು ಹೊರಗೆಡಹಿದಾಗ ಅವರ ಸೋದರಸಂನ್ಯಾಸಿಗಳಿಗೆ ಅವು ಆಘಾತವನ್ನೇ ಉಂಟುಮಾಡಿದುವೆಂದರೂ ಆಶ್ಚರ್ಯವಿಲ್ಲ.</p>
<p>ಸರ್ವಧರ್ಮ ಸಮ್ಮೇಳನದಲ್ಲಿ ಅದ್ಭುತ ಯಶಸ್ಸನ್ನು ಗಳಿಸಿ ವಿಖ್ಯಾತರಾಗಿ, ಅವರ ಕೀರ್ತಿ ಭಾರತಕ್ಕೆ ಹರಿದು ಬಂದ ಮೇಲೂ ಸ್ವಾಮೀಜಿ ತಮ್ಮ ಗುರುಭಾಯಿಗಳಿಗೆ ಪತ್ರ ಬರೆದಿರಲಿಲ್ಲ. ಅಮೆರಿಕದಲ್ಲಿನ ಮೊದಲ ಕೆಲ ತಿಂಗಳುಗಳ ಅನುಭವಗಳ ಬಗ್ಗೆ ಅವರು ಬರೆದದ್ದು ತಮ್ಮ ಮದ್ರಾಸೀ ಶಿಷ್ಯರಿಗೆ ಮಾತ್ರ. ಅವರು ತಮ್ಮ ಗುರುಭಾಯಿಗಳಿಗೆ ಪ್ರಥಮ ಪತ್ರವನ್ನು ಬರೆದದ್ದು ೧೮೯೪ರ ಜನವರಿಯಲ್ಲಿ. ಆದರೆ ಇದಾದ ನಂತರ ೧೮೯೭ರ ಜನವರಿಯಲ್ಲಿ ಅವರು ಭಾರತಕ್ಕೆ ಹಿಂದಿರುಗುವವರೆಗೂ ಸೋದರ ಸಂನ್ಯಾಸಿಗಳಿಗೆ ಅವರಿಂದ ನಿರಂತರವಾಗಿ ಪತ್ರಗಳು ಬರುತ್ತಿ ದ್ದುವು.</p>
<p>ಹೀಗೆ ಪ್ರಾರಂಭವಾದ ವಿಚಾರಧಾರೆಯು ಸ್ವಾಮೀಜಿಯ ಮನಸ್ಸು ಹೃದಯಗಳನ್ನು ಅವರ ಸೋದರ ಸಂನ್ಯಾಸಿಗಳಿಗೆ ಸ್ಪಷ್ಟವಾಗಿ ತೆರೆದುತೋರಿತು. ಇವುಗಳಲ್ಲಿ ಆ ಸಂನ್ಯಾಸಿಗಳು ತಮ್ಮ ಹಿಂದಿನ ಪ್ರಿಯ ನರೇಂದ್ರನನ್ನೇ ಕಂಡರಾದರೂ ತಾವು ಹಿಂದೆ ಕಂಡದ್ದಕ್ಕಿಂತಲೂ ಸಹಸ್ರಪಾಲು ತ್ರಿವಿಕ್ರಮಾಕಾರವಾಗಿ ಅವನು ಬೆಳೆದು ನಿಂತದ್ದನ್ನು ಗುರುತಿಸಿದರು. ಇವರಿಗೆ ಸ್ವಾಮೀಜಿ ಬಂಗಾಳಿಯಲ್ಲಿ ಬರೆದ ಪತ್ರಗಳಲ್ಲಿ, ಒಮ್ಮೆ ಅತ್ಯಂತ ಭಾವಭರಿತರಾಗಿ, ಇನ್ನೊಮ್ಮೆ ಪ್ರವಾದಿ ಯೋಪಾದಿಯಲ್ಲಿ, ಮತ್ತೊಮ್ಮೆ ಪ್ರಬಲ ಪ್ರೋತ್ಸಾಹಕ ಶಕ್ತಿಯಾಗಿ, ಮಗದೊಮ್ಮೆ ಹಾಸ್ಯರಸ ಭರಿತವಾಗಿ ಗಂಭೀರವಾದ ಹಾಗೂ ಭಾವೋದ್ದೀಪಕವಾದ ಸಂದೇಶವನ್ನು ಹರಿಸಿದರು. ಇಂತಹ ಸಂದೇಶವನ್ನು ಅರ್ಥಮಾಡಿಕೊಳ್ಳಲು ಆ ಸೋದರ ಸಂನ್ಯಾಸಿಗಳಿಗೆ ಸಹಜವಾಗಿಯೇ ಸ್ವಲ್ಪ ಕಾಲ ಹಿಡಿಯಿತು.</p>
<p>ಈ ಹಿಂದಿನ ಆರು ತಿಂಗಳಲ್ಲಿ ಅವರು ತಮ್ಮ ಮದರಾಸೀ ಶಿಷ್ಯರ ಹೃದಯದೊಳಕ್ಕೆ ತಮ್ಮ ಭಾವನೆಗಳನ್ನು ತುಂಬಿ ಭಾರತದ ದುಃಸ್ಥಿತಿಯ ಬಗ್ಗೆ ಅವರನ್ನು ಹೇಗೆ ಎಚ್ಚರಗೊಳಿಸಿದರೋ, ಅದರಂತೆಯೇ ಈಗ ತಮ್ಮ ಸೋದರಸಂನ್ಯಾಸಿಗಳಲ್ಲೂ ಆ ಅರಿವನ್ನು ಮೂಡಿಸಲು ಉದ್ಯುಕ್ತರಾ ದರು. ಅವರು ಆಲಂಬಜಾರ್ ಮಠಕ್ಕೆ ಬರೆದ ಮೊದಲ ಪತ್ರದಲ್ಲಿ ತಮ್ಮ ಕಲ್ಪನೆಗಳನ್ನೂ ಯೋಜನೆಗಳನ್ನೂ ಸಂಕ್ಷಿಪ್ತವಾಗಿ ತಿಳಿಸಿದರು :</p>
<p>“ಲಕ್ಷಾಂತರ ಜನರು ಕೇವಲ ಮೊಹುವಾ ಗಿಡಿದ ಹೂಗಳನ್ನು ತಿಂದು ಬದುಕುವಂತಹ ದೇಶ ಅದು ; ಇಂತಹ ಬಡಜನರ ರಕ್ತವನ್ನೇ ಹೀರುತ್ತ ಅವರ ಒಳಿತಿಗಾಗಿ ಸ್ವಲ್ಪವೂ ಪ್ರಯತ್ನಿಸದ ಸುಮಾರು ಒಂದು ಕೋಟಿ ಬ್ರಾಹ್ಮಣರು ಹಾಗೂ ಒಂದೆರಡು ಮಿಲಿಯ ಸಾಧುಗಳು ತುಂಬಿರು ವಂತಹ ಆ ದೇಶವು ಒಂದು ರಾಷ್ಟ್ರವೋ ಅಥವಾ ನರಕವೋ ? ಇದೇನು ಒಂದು ಧರ್ಮವೋ ಅಥವಾ ಪಿಶಾಚನರ್ತನವೋ ?</p>
<p>“ಸೋದರ, ಇವುಗಳನ್ನೆಲ್ಲ, ಅದರಲ್ಲೂ ವಿಶೇಷವಾಗಿ ಬಡತನ ಹಾಗೂ ಅಜ್ಞಾನವನ್ನು ಕಂಡು ನನಗೆ ನಿದ್ರೆಯೇ ಇರಲಿಲ್ಲ. ಕನ್ಯಾಕುಮಾರಿಯಲ್ಲಿ ಜಗನ್ಮಾತೆಯ ದೇವಾಲಯದಲ್ಲೂ ಭಾರತದ ತುತ್ತತುದಿಯ ಬಂಡೆಯ ಮೇಲೂ ಕುಳಿತು ಧ್ಯಾನಮಗ್ನನಾದಾಗ ನನಗೊಂದು ಆಲೋಚನೆ ಹೊಳೆಯಿತು–ನಾವು ಇಷ್ಟೊಂದು ಜನ ಸಂನ್ಯಾಸಿಗಳು ನಾಡಿನ ತುಂಬೆಲ್ಲ ಜನರಿಗೆ ತತ್ತ್ವ ಬೋಧನೆ ಮಾಡುತ್ತ ತಿರುಗಾಡಿಕೊಂಡಿದ್ದೇವೆ. ಆದರೆ ಇದೆಲ್ಲ ಎಂತಹ ಹುಚ್ಚುತನ ! ನಮ್ಮ ಗುರುದೇವರು ಹೇಳಲಿಲ್ಲವೆ–‘ಹಸಿದ ಹೊಟ್ಟೆ ಧರ್ಮಭೋದನೆಗೆ ಯೋಗ್ಯವಲ್ಲ’ ಎಂದು ? ಅಜ್ಞಾನ-ದಾರಿದ್ರ್ಯಗಳಿಂದಾಗಿ ಬಡಜನರು ಮೃಗಗಳಂತೆ ಜೀವಿಸುತ್ತಿದ್ದಾರೆ. ನಾವು ಯುಗಯುಗ ಗಳಿಂದಲೂ ಅವರ ರಕ್ತವನ್ನು ಹೀರುತ್ತ ಅವರನ್ನು ಕಾಲಿನಡಿಯಲ್ಲಿ ಹೊಸಕುತ್ತಿದ್ದೇವೆ.</p>
<p>“ಇತರ ಒಳಿತಿಗಾಗಿಯೇ ಪಣತೊಟ್ಟುನಿಂತ ಕೆಲವು ನಿಃಸ್ವಾರ್ಥಿ ಸಂನ್ಯಾಸಿಗಳು ಹಳ್ಳಿಹಳ್ಳಿಗೂ ಹೋಗಿ ಈ ಜನರಿಗೆ ವಿದ್ಯಾಭ್ಯಾಸವನ್ನು ನೀಡುತ್ತ ಚಂಡಾಲರವರೆಗೂ ಪ್ರತಿಯೊಬ್ಬರ ಒಳಿತಿನ ಮಾರ್ಗವನ್ನು ಹುಡುಕಬೇಕು ; ಭೂಪಟ, ಕ್ಯಾಮರಾ, ಭೂಗೋಳಗಳ ಮೂಲಕ ಎಲ್ಲರಿಗೂ ಬೋಧಿಸಬೇಕು ; ಇದು ಕಾಲಕ್ರಮದಲ್ಲಿ ಒಳಿತನ್ನು ತರಲಾರದೇನು ಎಂದು ನಾನು ಆಲೋಚಿಸಿದೆ. ನನ್ನ ಎಲ್ಲ ಯೋಜನೆಗಳನ್ನು ಈ ಚಿಕ್ಕ ಪತ್ರದಲ್ಲಿ ಬರೆಯಲು ಸಾಧ್ಯವಿಲ್ಲ. ಒಟ್ಟಿನಲ್ಲಿ ಸಾರಾಂಶವೇನೆಂದರೆ ‘ಬೆಟ್ಟ ಮಹಮ್ಮದನ ಬಳಿಗೆ ಬರದಿದ್ದರೆ ಮಹಮ್ಮದನೇ ಬೆಟ್ಟದ ಬಳಿಗೆ ಹೋಗಬೇಕು.’ (ಇಂಗ್ಲೀಷ್ ಗಾದೆ.) ನಮ್ಮ ದೇಶದ ಬಡವರೆಲ್ಲ ಪಾಠಶಾಲೆಗೂ ಹೋಗಲಾರ ದಷ್ಟು ಬಡವರು. ಅಲ್ಲದೆ ಕಾವ್ಯ-ಸಾಹಿತ್ಯಗಳನ್ನು ಓದುವುದರಿಂದ ಅವರಿಗೇನೂ ಪ್ರಯೋಜನ ವಿಲ್ಲ. ಅವರಿಗೆ ಅತ್ಯಾವಶ್ಯಕವಾದ ಮೂಲಭೂತ ವಿದ್ಯಾಭ್ಯಾಸವನ್ನು ಕೊಡಬೇಕು. ನಾವು ನಮ್ಮ ತನವನ್ನೇ ಕಳೆದುಕೊಂಡುಬಿಟ್ಟಿದ್ದೇವೆ. ಭಾರತದ ಎಲ್ಲ ಪೀಡೆಗಳಿಗೂ ಅದೇ ಕಾರಣ. ನಾವು ನಮ್ಮ ರಾಷ್ಟ್ರಕ್ಕೆ ಅದು ಕಳೆದುಕೊಂಡ ತನ್ನತನವನ್ನು ಮರಳಿಕೊಡಿಸಬೇಕು ; ಮತ್ತು ಜನಸಾಮಾನ್ಯರನ್ನು ಮೇಲೆತ್ತಬೇಕು. ಹಿಂದೂಗಳು, ಮುಸಲ್ಮಾನರು ಮತ್ತು ಕ್ರೈಸ್ತರು–ಎಲ್ಲರೂ ಜನಸಾಮಾನ್ಯ ರನ್ನು ಕಾಲಿನಡಿಯಲ್ಲಿ ಹಾಕಿ ಮೆಟ್ಟಿದ್ದಾರೆ. ಈಗ ಅವರನ್ನು ಮೇಲೆತ್ತುವ ಕಾರ್ಯ ನಮ್ಮವ ರಿಂದಲೇ, ಎಂದರೆ ಸಂಪ್ರದಾಯಸ್ಥ ಹಿಂದುಗಳಿಂದಲೇ ಆಗಬೇಕಾಗಿದೆ. ಪ್ರತಿಯೊಂದು ರಾಷ್ಟ್ರ ದಲ್ಲೂ ದೋಷವಿರುವುದು ಧರ್ಮದಲ್ಲಲ್ಲ, ಜನರಲ್ಲಿ. ಆದ್ದರಿಂದ ದೂರಬೇಕಾದದ್ದು ಧರ್ಮ ವನ್ನಲ್ಲ, ಜನರನ್ನು.</p>
<p>“ಇದನ್ನು ಸಾಧಿಸಲು ನಮಗೆ ಮೊಟ್ಟಮೊದಲಿಗೆ ಬೇಕಾದುದೆಂದರೆ ಜನ, ಎರಡನೆಯದು ಧನ. ಗುರುದೇವರ ಕೃಪೆಯಿಂದ ಪ್ರತಿಯೊಂದು ಊರಿನಲ್ಲೂ ಹತ್ತು ಹದಿನೈದು ಜನರನ್ನು ಗೆದ್ದು ಕೊಳ್ಳುವ ಭರವಸೆ ನನಗಿತ್ತು. ಬಳಿಕ ನಾನು ಧನವನ್ನರಸಿ ಸುತ್ತಾಡಿದೆ. ಆದರೆ ನಮ್ಮ ಭಾರತದ ಜನ ಹಣ ಬಿಚ್ಚಿಯಾರೆಂದು ನಿನಗನಿಸುತ್ತದೆಯೆ ! ಸ್ವಾರ್ಥದ ಮೂರ್ತಿಗಳು ! ಇಂಥವರು ಹಣ ಖರ್ಚು ಮಾಡುತ್ತಾರೆಯೆ ? ಆದ್ದರಿಂದ ನಾನು ನಾನಾಗಿಯೇ ಹಣ ಗಳಿಸಲು ಅಮೆರಿಕೆಗೆ ಬಂದಿ ದ್ದೇನೆ. ಬಳಿಕ ನಾನು ನನ್ನ ಜೀವನದ ಉಳಿದ ದಿನಗಳನ್ನು ಒಂದು ಉದ್ದೇಶಸಿದ್ಧಿಗಾಗಿ ವಿನಿಯೋಗಿ ಸಲು ಭಾರತಕ್ಕೆ ಮರಳುತ್ತೇನೆ.</p>
<p>“ನಮ್ಮ ದೇಶವು ಸಾಮಾಜಿಕ ನಡವಳಿಕೆಗಳಲ್ಲಿ ಹಿಂದುಳಿದಿರುವಂತೆಯೇ ಈ ದೇಶವು ಆಧ್ಯಾತ್ಮಿಕತೆಯಲ್ಲಿ ಹಿಂದುಳಿದಿವೆ. ಅವರಿಗೆ ನಾನು ಅಧ್ಯಾತ್ಮವನ್ನು ಕೊಡುತ್ತೇನೆ, ಅವರು ನನಗೆ ಹಣ ಕೊಡುತ್ತಾರೆ. ನನ್ನ ಗುರಿಯನ್ನು ಸಾಧಿಸಲು ನನಗೆ ಎಷ್ಟು ಕಾಲ ಬೇಕೋ ತಿಳಿಯದು. . . ಈ ಜನಗಳು ಮಿಥ್ಯಾಚಾರಿಗಳಲ್ಲ, ಅಸೂಯೆಯಂತೂ ಇಲ್ಲವೇ ಇಲ್ಲ. ಹಿಂದೂಸ್ಥಾನದಲ್ಲಿ ನಾನು ಯಾರನ್ನೂ ಅವಲಂಬಿಸಿಕೊಳ್ಳುವುದಿಲ್ಲ. ನಾನು ನನ್ನ ಉದ್ದೇಶಸಿದ್ಧಿಗೆ ಬೇಕಾದುದನ್ನೆಲ್ಲ ನನ್ನ ಕೈಯಲ್ಲಿ ಸಾಧ್ಯವಾದಷ್ಟು ಪ್ರಯತ್ನಿಸಿ ಪಡೆಯುತ್ತೇನೆ. ಮತ್ತು ನನ್ನ ಯೋಜನೆಗಳನ್ನು ಕಾರ್ಯಗತ ಗೊಳಿಸುತ್ತೇನೆ. ಇಲ್ಲವೆ ಈ ಪ್ರಯತ್ನದಲ್ಲೇ ಮಡಿಯುತ್ತೇನೆ. ‘ಸಾವು ನಿಶ್ಚಯವಾಗಿರುವಾಗ ಒಂದು ಒಳ್ಳೆಯ ಉದ್ದೇಶಕ್ಕಾಗಿ ತನ್ನನ್ನು ಸಮರ್ಪಿಸಿಕೊಳ್ಳುವುದೇ ಶ್ರೇಷ್ಠ.’</p>
<p>“ಇದೆಲ್ಲ ಎಂತಹ ಅಸಂಬದ್ಧ ಪ್ರಲಾಪ ಎಂದು ಬಹುಶಃ ನೀನು ಆಲೋಚಿಸಬಹುದು. ನನ್ನ ಅಂತರಂಗದೊಳಗೆ ಏನಾಗುತ್ತಿದೆಯೆಂಬುದನ್ನು ನೀನೇನು ಬಲ್ಲೆ ? ನೀವು ಯಾರಾದರೂ ಈ ನನ್ನ ಯೋಜನೆಗಳಲ್ಲಿ ನನಗೆ ನೆರವಾದರೆ ಸಂತೋಷ. ಇಲ್ಲದಿದ್ದರೆ ಗುರುದೇವನೇ ದಾರಿ ತೋರುತ್ತಾನೆ.”</p>
<p>ಸ್ವಾಮೀಜಿ ಮಠಕ್ಕೆ ಬರೆದ ಮತ್ತೊಂದು ಪತ್ರ ತುಂಬ ಪ್ರಭಾವಪೂರ್ಣವಾಗಿದೆ. ಅದರ ಒಂದಂಶ ಹೀಗಿದೆ.</p>
<p>“ನಾನು ನಿಮಗೊಂದು ಹೊಸ ಉಪಾಯವನ್ನು ತೋರಿಸುತ್ತೇನೆ. ನೀವದನ್ನು ಕಾರ್ಯಗತ ಗೊಳಿಸಬಲ್ಲಿರಾದರೆ, ನಿಜಕ್ಕೂ ನೀವೀಗ ಪುರುಷರು ಹಾಗೂ ಪ್ರಯೋಜನಕ್ಕೆ ಬರುವವರು ಎಂದು ತಿಳಿಯುತ್ತೇನೆ.</p>
<p>“ನಮ್ಮ ದೇಶದ ಹಳ್ಳಿಗಳಲ್ಲಿ ಲಕ್ಷಾಂತರ ಬಡವರು, ಅಜ್ಞಾನಿಗಳು ಇದ್ದಾರೆ. ಅವರ ಗುಡಿಸಲು ಗಳಿಗೆ ಹೋಗಿ–ಸಂಜೆಯೋ ಮಧ್ಯಾಹ್ನವೋ ಯಾವಾಗಲಾದರೂ ಸರಿಯೆ–ಅವರ ಕಣ್ತೆರೆಸಲು ಪ್ರಯತ್ನಿಸಿ. ಪುಸ್ತಕಗಳಿಂದೇನೂ ಪ್ರಯೋಜನವಿಲ್ಲ. ಅವರೊಂದಿಗೆ ಮಾತುಕತೆಯಾಡುತ್ತ ವಿಷಯಗಳನ್ನು ತಿಳಿಸಿಕೊಡಿ. ಬಳಿಕ ನಿಮ್ಮ ಕೇಂದ್ರಗಳನ್ನು ಕ್ರಮೇಣ ವಿಸ್ತರಿಸಿ. ಇದನ್ನೆಲ್ಲ ನೀವು ಮಾಡಬಲ್ಲಿರಾ ? ಅಥವಾ ಸಮ್ಮನೆ ಪೂಜೆಯ ಗಂಟೆಯನ್ನು ಅಲ್ಲಾಡಿಸುತ್ತ ಕುಳಿತಿರುತ್ತೀರೋ? . . .</p>
<p>“ಬನ್ನಿ, ಈ ಕೆಲಸದಲ್ಲಿ ನಿಮ್ಮನ್ನು ಸಂಪೂರ್ಣವಾಗಿ ತೊಡಗಿಸಿಕೊಳ್ಳಿ. ಕಾಡುಹರಟೆಯ ಹಾಗೂ ಪೂಜೆ-ಗೀಜೆಯ ದಿನ ಆಗಿಹೋಯಿತು. ನನ್ನ ಹುಡುಗರೇ, ನೀವೀಗ ಕಾರ್ಯಮಗ್ನರಾಗಲೇಬೇಕು . . . ಪೂಜಾದಿಗಳೆಲ್ಲ ಗೃಹಸ್ಥರಿಗೆ ಹೇಳಿಸಿದ್ದು. ನಿಮ್ಮ ಕೆಲಸವೇನೆಂದರೆ ಆಲೋಚನಾ ತರಂಗಗಳನ್ನು ಉತ್ಪಾದಿಸಿ ಅವುಗಳನ್ನು ಎಲ್ಲೆಡೆ ಹರಡುವುದು.</p>
<p>“ಯಾವನು ಪ್ರತಿಯೊಂದು ಜೀವಿಯ ಬಗ್ಗೆಯೂ ತೀವ್ರ ಅನುಕಂಪೆ ತಾಳಬಲ್ಲನೋ ಮತ್ತು ತಾನೇ ನರಕಕ್ಕೆ ಹೋಗುವ ಅಪಾಯವನ್ನೆದುರಿಸಿಯೂ ಇತರರಿಗಾಗಿ ಶ್ರಮಿಸುತ್ತಾನೆಯೋ ಅವನು ಮಾತ್ರವೇ ಶ್ರೀರಾಮಕೃಷ್ಣರ ಪುತ್ರ. ಉಳಿದವರೆಲ್ಲ ಭಂಡರು. ಈ ಮಹಾ ಆಧ್ಯಾತ್ಮಿಕ ಸಂಧಿಕಾಲ ದಲ್ಲಿ ಯಾವನು ಧೀರ ಹೃದಯದಿಂದ ಎದ್ದು ನಿಂತು, ಶ್ರೀರಾಮಕೃಷ್ಣರ ಸಂದೇಶವನ್ನು ಸಾರುತ್ತ ಮನೆಯಿಂದ ಮನೆಗೆ, ಹಳ್ಳಿಯಿಂದ ಹಳ್ಳಿಗೆ ಸಾಗುತ್ತಾನೆಯೋ ಅವನು ಮಾತ್ರವೇ ನನ್ನ ಸಹೋದರ; ಅವನು ಮಾತ್ರವೇ ಶ್ರೀರಾಮಕೃಷ್ಣರ ಪುತ್ರ. ಇದೇ ನಿಜವಾದ ಪರೀಕ್ಷೆ–ಯಾವನು ಶ್ರೀರಾಮಕೃಷ್ಣರ ಪುತ್ರನೋ ಅವನು ತನ್ನ ಸ್ವಂತ ಒಳಿತನ್ನು ಅರಸುವುದಿಲ್ಲ.”</p>
<p>ಹೀಗೆ ಅವರ ಪತ್ರಗಳಲ್ಲಿ ಮತ್ತೆಮತ್ತೆ ಮರುಕಳಿಸುತ್ತಿದ್ದ ಸಂದೇಶವೆಂದರೆ, ‘ಹಳ್ಳಿಗಳಿಗೆ ಹೋಗಿ, ಬಡವರ ಗುಡಿಸಲುಗಳಿಗೆ ಹೋಗಿ ; ಬಡವರನ್ನು ದೀನರನ್ನು ಆರ್ತರನ್ನು ಎಚ್ಚರಗೊಳಿಸಿ; ಅವರಿಗೆ ನೆರವಾಗಿ, ಅವರನ್ನು ಮೇಲೆಬ್ಬಿಸಿ’–ಇದೊಂದೇ ! ತಮ್ಮ ನೆಚ್ಚಿನ ಗುರುಭಾಯಿಯಾದ ಅಖಂಡಾನಂದರಿಗೆ ಒಂದು ಪತ್ರದಲ್ಲಿ ಅದೇ ಆದೇಶವನ್ನೇ ಮತ್ತಷ್ಟು ಸ್ಪಷ್ಟವಾಗಿ ತಿಳಿಸುತ್ತ, ಅದರೊಂದಿಗೆ ಸಂನ್ಯಾಸ ಜೀವನದ ಕುರಿತಾದ ತಮ್ಮ ಕ್ರಾಂತಿಕಾರಿ ಭಾವನೆಗಳನ್ನು ಸೇರಿಸಿ ಬರೆದರು :</p>
<p>“ಖೇತ್ರಿ ನಗರದ ಬಡವರ ಹಾಗೂ ಹಿಂದುಳಿದವರ ಮನೆಯಿಂದ ಮನೆಗೆ ಹೋಗಿ ಅವರಿಗೆ ಬೋಧನೆ ಮಾಡು. ಮತ್ತು ಅದರೊಂದಿಗೇ ಭೂಗೋಳ ಮತ್ತಿತರ ವಿಷಯಗಳನ್ನು ತಿಳಿಸಿಕೊಡು. ಆಗಾಗ ಇತರ ಹಳ್ಳಿಗಳಿಗೂ ಹೋಗು . . . ಕೆಲಸ, ಸೇವೆ ಮತ್ತು ಜ್ಞಾನ–ಮೊದಲು ಕೆಲಸ ; ಅದರಿಂದ ನಿನ್ನ ಮನಸ್ಸು ಶುದ್ಧವಾಗುತ್ತದೆ. ಇಲ್ಲದಿದ್ದರೆ, ಹವಿಸ್ಸನ್ನು ಪವಿತ್ರವಾದ ಅಗ್ನಿಯ ಮೇಲೆ ಸುರಿಯುವುದರ ಬದಲಾಗಿ ಬೂದಿಯ ರಾಶಿಯ ಮೇಲೆ ಸುರಿದಂತೆ ಎಲ್ಲವೂ ವ್ಯರ್ಥ ವಾಗುತ್ತದೆ . . . ನೀನು ತೆಗೆದುಕೊಳ್ಳುವ ಆಹಾರದ ಬಗ್ಗೆ ಜನರು ಆಕ್ಷೇಪಿಸಿದರೆ, ತಕ್ಷಣ ಅದನ್ನು ಬಿಟ್ಟುಬಿಡು. ಇತರರಿಗೆ ಒಳ್ಳೆಯದು ಮಾಡುವುದಕ್ಕಾಗಿ ಹುಲ್ಲುತಿಂದು ಜೀವಿಸಿದರೂ ಚಿಂತೆ ಇಲ್ಲ. ಕಾಷಾಯ ವಸ್ತ್ರವಿರುವುದು ಸುಖಭೋಗಕ್ಕಲ್ಲ. ಅದು ಧೀರತೆಯ ಗುರುತು. . .”</p>
<p>ಹಿಂದೂ ಸಂನ್ಯಾಸ ಧರ್ಮದ ಸಂಪ್ರದಾಯಕ್ಕೆ ಹೊಚ್ಚಹೊಸತಾದ ಇಂತಹ ಭಾವನೆಗಳು ಸ್ವಾಮೀಜಿಯ ಲೇಖನಿಯ ಮೂಲಕ ದಿಗ್ಭ್ರಮೆಗೊಳಿಸುವಂತಹ ರಭಸದಿಂದ ಮೂಡಿಬಂದುವು. ಇತರ ಸಂನ್ಯಾಸಿಗಳಾಗಿದ್ದರೆ ಸ್ವಾಮೀಜಿಯನ್ನು ಒಬ್ಬ ಹುಚ್ಚನೆಂದೋ ಭ್ರಾಂತನೆಂದೋ ಕರೆದು ಬಹಿಷ್ಕಾರ ಹಾಕಿಬಿಡುತ್ತಿದ್ದರು. ಈ ವೇಳೆಗಾಗಲೇ, ಬಾಹ್ಯ ಪ್ರಪಂಚವನ್ನೇ ಮರೆತು ತಮ್ಮ ಆಧ್ಯಾತ್ಮಿಕ ಸಾಧನೆಯಲ್ಲಿ ಮುಳುಗಿಹೋಗಿದ್ದ ಅವರ ಸೋದರ ಸಂನ್ಯಾಸಿಗಳೂ ಇಂತಹ ವಿಚಿತ್ರ ಆಲೋಚನೆಗಳನ್ನು ಕೇಳಿ ಹಾಗೆಯೇ ತೀರ್ಮಾನಿಸಿಬಿಡುತ್ತಿದ್ದರೇನೋ. ಆದರೆ ಈ ಸೋದರರು ಸ್ವಾಮೀಜಿಯ ಅದೇ ಪತ್ರಗಳಲ್ಲಿ ಶ್ರೀರಾಮಕೃಷ್ಣರ ಮೇಲಿನ ಅವರ ಪರಿಪೂರ್ಣ ನಿಷ್ಠೆಯೂ ಭಕ್ತಿಯೂ ಕೋರೈಸುವ ಪರಿಯನ್ನು ಕಂಡು ಬೆರಗಾದರು. ಆದ್ದರಿಂದ ಅವರು ಸ್ವಾಮೀಜಿಯ ಈ ಆಲೋಚನೆಗಳೆಲ್ಲ ಪಾಶ್ಚಾತ್ಯ ಚಿಂತನೆಯ ಪ್ರಭಾವ ಎಂದು ತೀರ್ಮಾನಿಸಿ ತಳ್ಳಿಹಾಕಲು ಸಾಧ್ಯ ವಿರಲಿಲ್ಲ. ತಮ್ಮ ಗುರುದೇವನ ಮೇಲೆ ನರೇಂದ್ರನ ಭಕ್ತಿಯು ಸರಿಸಾಟಿಯಿಲ್ಲದ್ದು ಎಂಬುದು ಅವರಿಗೆಲ್ಲ ಸ್ಪಷ್ಟವಾಗಿ ಗೋಚರವಾಯಿತು. ಅಲ್ಲದೆ ನರೇಂದ್ರನ ಎಲ್ಲ ಕಾರ್ಯೋದ್ದೇಶಗಳ ಹಿಂದಿನ ಸ್ಫೂರ್ತಿಯು ಶ್ರೀರಾಮಕೃಷ್ಣರ ಬೋಧನೆಗಳೇ ಎಂಬುದೂ ಅವರಿಗೆ ಅರಿವಾಯಿತು.</p>
<p>ಎಲ್ಲಕ್ಕಿಂತ ಹೆಚ್ಚಾಗಿ, ಶ್ರೀರಾಮಕೃಷ್ಣರೇ ನರೇಂದ್ರನ ಬಗ್ಗೆ ಏನೇನು ಹೇಳಿದ್ದರೆಂಬುದನ್ನು ಅವರ್ಯಾರೂ ಮರೆತಿರಲಿಲ್ಲ. ಶ್ರೀರಾಮಕೃಷ್ಣರು ಸಶರೀರಿಯಾಗಿದ್ದಾಗಿನಿಂದಲೂ ನರೇಂದ್ರನ ಸ್ಥಾನವೆಂಥದು ! ಆ ಯುವಶಿಷ್ಯರನ್ನೆಲ್ಲ ತನ್ನ ಅಲೌಕಿಕ ವ್ಯಕ್ತಿತ್ವದಿಂದ, ಶಕ್ತಿಯಿಂದ ಮರುಳು ಗೊಳಿಸಿದ್ದವನಲ್ಲವೆ ಅವನು ? ತಮ್ಮ ಬಳಿಕ ನರೇಂದ್ರನೇ ಅವರೆಲ್ಲರ ನಾಯಕನೆಂದು ಶ್ರೀರಾಮ ಕೃಷ್ಣರೇ ಅದೆಷ್ಟು ಸಲ ಸ್ಪಷ್ಟವಾಗಿ ತಿಳಿಸಿಲ್ಲ ? ಆದ್ದರಿಂದ ಈ ಸಂನ್ಯಾಸೀ ಸೋದರರು ಸ್ವಾಮೀಜಿಯ ಮಾತುಗಳನ್ನು ಪ್ರಶ್ನಿಸಲು ಸಾಧ್ಯವೇ ಇರಲಿಲ್ಲ. ಆದರೆ ಸ್ವಾಮೀಜಿಯ ಯೋಜನೆ ಗಳೆಲ್ಲ ಅವರಿಗೆ ಒಪ್ಪಿಗೆಯಾದುವೆಂದಲ್ಲ. ಲೋಕಹಿತ ಕಾರ್ಯವನ್ನು ಕೈಗೊಳ್ಳಬೇಕೇ ಬೇಡವೇ ಎಂಬುದರ ಬಗ್ಗೆ ಅವರಲ್ಲಿ ಮೊದಲಿನಿಂದಲೂ ಭಿನ್ನಾಭಿಪ್ರಾಯಗಳಿದ್ದುದನ್ನು ಹಿಂದೆಯೇ ನೋಡಿದ್ದೇವೆ. ಈ ಮುಖ್ಯ ಸಮಸ್ಯೆ ಕೆಲವರ ಪಾಲಿಗಿನ್ನೂ ಪರಿಹಾರವಾಗಿರಲಿಲ್ಲ. ಆದ್ದರಿಂದ ೧೮೯೭ರಲ್ಲಿ ಸ್ವಾಮೀಜಿ ಭಾರತಕ್ಕೆ ಹಿಂದಿರುಗಿದ ಮೇಲೆ, ತಾವು ಅನುಸರಿಸುತ್ತಿರುವ ಮಾರ್ಗವು ಸರಿಯಾದುದು—ಶ್ರೇಷ್ಠವಾದುದು ಎಂಬುದನ್ನು ಮನವರಿಕೆ ಮಾಡಿಕೊಡುವವರೆಗೆ ಕೆಲವರಲ್ಲಿ ಇನ್ನೂ ವಿಶ್ವಾಸ ಮೂಡಿರಲಿಲ್ಲ. ಆದರೆ ಸ್ವಾಮೀಜಿ ಬರೆಯುತ್ತಿದ್ದ ಪತ್ರಗಳನ್ನು ಓದುತ್ತಿದ್ದಂತೆ, ಅವರು ಶ್ರೀರಾಮಕೃಷ್ಣರ ಒಂದು ಉಪಕರಣವೇ ಆಗಿದ್ದಾರೆಂಬುದು ಈ ಸೋದರರಿಗೆ ಮತ್ತೆ ಮತ್ತೆ ದೃಢವಾಗುತ್ತಿತ್ತು. ೧೮೯೪ರ ಚಳಿಗಾಲದಲ್ಲಿ ಸ್ವಾಮಿ ಶಿವಾನಂದರಿಗೆ ಸ್ವಾಮೀಜಿ ಬರೆದ ಈ ಪತ್ರ ನೋಡಿ :</p>
<p>“ನನ್ನ ಪ್ರಿಯ ಸೋದರ, ಶ್ರೀರಾಮಕೃಷ್ಣರು ಭಗವಂತನ ಅವತಾರವೆಂಬುದರಲ್ಲಿ ನನಗೆ ತೃಣ ಮಾತ್ರವಾದರೂ ಸಂಶಯವಿಲ್ಲ. ಆದರೆ ಅವರೇನು ಬೋಧಿಸುತ್ತಿದ್ದರೆಂಬುದನ್ನು ಜನರು ತಾವಾ ಗಿಯೇ ತಿಳಿದುಕೊಳ್ಳಲು ನೀವು ಬಿಡಬೇಕು. ನಮ್ಮ ನಂಬಿಕೆಗಳನ್ನು ನಾವು ಜನರ ಮೇಲೆ ಹೇರು ವಂತಿಲ್ಲ–ಇದೊಂದೇ ನನ್ನ ಆಕ್ಷೇಪಣೆ.</p>
<p>“ಜನರು ತಮ್ಮತಮ್ಮ ನಂಬಿಕೆಗಳನ್ನು ವ್ಯಕ್ತಪಡಿಸಲಿ–ಅದಕ್ಕೆ ನಾವೇಕೆ ಆಕ್ಷೇಪಿಸಬೇಕು ? ಮೊದಲು ಶ್ರೀರಾಮಕೃಷ್ಣರನ್ನು ಅಧ್ಯಯನ ಮಾಡದೆ, ವೇದ-ವೇದಾಂತ-ಪುರಾಣಗಳ ನಿಜವಾದ ಅರ್ಥವನ್ನು ಯಾರೂ ಅರಿಯಲಾರರು. ಶ್ರೀರಾಮಕೃಷ್ಣರ ಜೀವನವೆಂಬುದು ಸಮಸ್ತ ಭಾರತೀಯ ಆಧ್ಯಾತ್ಮಿಕ ಚಿಂತನೆಯ ಮೇಲೆ ಹರಿಸಿದಂತಹ ಪ್ರಚಂಡ ಶಕ್ತಿಯ ಬೆಳಕು. ಅವರು ವೇದಗಳ ಹಾಗೂ ಅವುಗಳ ಬೋಧನೆಯ ಬಗ್ಗೆ ಬರೆದ ಜೀವಂತ ಭಾಷ್ಯವಾಗಿದ್ದರು. ಅವರು ತಮ್ಮ ಒಂದೇ ಜೀವನದಲ್ಲಿ, ಭಾರತದ ಧಾರ್ಮಿಕತೆಯ ಸರ್ವಸ್ವವನ್ನೂ ಆಚರಿಸಿ ತೋರಿದರು.</p>
<p>“ಶ್ರೀರಾಮಕೃಷ್ಣರು ಅವತಾರಗಳಲ್ಲಿ ಇತ್ತೀಚಿನವರು, ಮತ್ತು ಶ್ರೇಷ್ಠತಮರಾದವರು ; ಜ್ಞಾನ, ಪ್ರೇಮ, ತ್ಯಾಗ, ಧಾರ್ಮಿಕತೆ ಹಾಗೂ ಮಾನವನಿಗೆ ಸೇವೆಗೈಯುವ ಹಂಬಲ–ಇವುಗಳೆಲ್ಲದರ ಪರಿಪೂರ್ಣ ಮೂರ್ತರೂಪ ಅವರು. ಆದ್ದರಿಂದ ಅವರಿಗೆ ಹೋಲಿಕೆಯಾದರೂ ಎಲ್ಲಿದೆ ? ಯಾವನು ಶ್ರೀರಾಮಕೃಷ್ಣರನ್ನು ಅರ್ಥಮಾಡಿಕೊಂಡು ಗೌರವಿಸಲಾರನೋ ಅಂಥವನು ಹುಟ್ಟಿದ್ದು ವ್ಯರ್ಥವೇ ಸರಿ ! ಜನ್ಮಜನ್ಮಗಳಲ್ಲೂ ನಾನವರ ದಾಸನಾದರೆ ಅದೇ ನನ್ನ ಪರಮ ಸೌಭಾಗ್ಯ. ಅವರ ಒಂದೇ ಒಂದು ಮಾತು ನನ್ನ ಪಾಲಿಗೆ ವೇದವೇದಾಂತಗಳೆಲ್ಲದಕ್ಕಿಂತ ಮಿಗಿಲಾ ದುದು . . . ಓಹ್, ನಾನು ಅವರ ದಾಸರ ದಾಸರ ದಾಸ. ಆದರೆ ಅತ್ಯಂತ ಕ್ಷುದ್ರವಾದ ಧರ್ಮಾಂಧತೆಯು ಅವರ ತತ್ತ್ವಗಳಿಗೆ ವಿರುದ್ಧವಾದುದು. ಮತ್ತು ಅದೇ ನನ್ನನ್ನು ಸಿಟ್ಟಿಗೇಳು ವಂತೆ ಮಾಡುವುದು. ಶ್ರೀರಾಮಕೃಷ್ಣರ ಹೆಸರೇ ಅಳಿಸಿಹೋದರೂ ಚಿಂತೆಯಿಲ್ಲ. ಅವರ ಬೋಧನೆ ಗಳು ಮಾತ್ರ ಪ್ರಸಾರಗೊಂಡು ಫಲ ಕೊಡುವಂತಾಗಲಿ ! ಏಕೆ ? ಅವರು ಕೀರ್ತಿಯ ಗುಲಾಮ ರಾಗಿರಲಿಲ್ಲ ! ಕೆಲವರು ಮೀನುಗಾರರೂ ನಿರಕ್ಷರಕುಕ್ಷಿಗಳೂ ಏಸುವನ್ನು ದೇವರೆಂದು ಕರೆದರು; ಆದರೆ ಅಕ್ಷರಸ್ಥರಾದವರು ಅವನನ್ನು ಶಿಲುಬೆಗೇರಿಸಿದರು. ಬುದ್ಧನು ತನ್ನ ಜೀವಿತಾವಧಿಯಲ್ಲಿ ಅನೇಕ ವರ್ತಕರಿಂದ, ಗೋವಳರಿಂದ ಗೌರವಿಸಲ್ಪಟ್ಟ. ಆದರೆ ಶ್ರೀರಾಮಕೃಷ್ಣರು ಅವರ ಜೀವಿತಾವಧಿಯಲ್ಲೇ–ಹತ್ತೊಂಬತ್ತನೇ ಶತಮಾನದ ಅಂತ್ಯಕ್ಕೆ–ವಿಶ್ವವಿದ್ಯಾಲಯಗಳ ಮಹಾ ಪ್ರಚಂಡರಿಂದ ಭಗವಂತನ ಅವತಾರವೆಂದು ಕರೆಯಲ್ಪಟ್ಟು ಪೂಜಿಸಲ್ಪಟ್ಟಿದ್ದಾರೆ. ಕೃಷ್ಣ-ಬುದ್ಧ- ಕ್ರಿಸ್ತನೇ ಮೊದಲಾದವರ ಬಗ್ಗೆ ಅವರ ಕಾಲದಲ್ಲೇ ಬರೆಯಲ್ಪಟ್ಟಿರುವುದು ತೀರ ಸ್ವಲ್ಪ. ‘ನಿಜವಾದ ಒಬ್ಬ ಶ್ರೇಷ್ಠ ಗೃಹಸ್ಥನನ್ನು ನಾವಂತೂ ಕಂಡಿಲ್ಲ’ ಎನ್ನುತ್ತದೆ ಹಳೆಯ ಬಂಗಾಳೀ ಗಾದೆ. ಆದರೆ ನಾವು ಹಗಲಿರುಳೂ ಶ್ರೀರಾಮಕೃಷ್ಣರೊಂದಿಗಿದ್ದು ಅವರನ್ನು ಚೆನ್ನಾಗಿ ನೋಡಿದ ಮೇಲೂ ಇತರೆಲ್ಲ ಅವತಾರಗಳಿಗಿಂತಲೂ ಶ್ರೇಷ್ಠರಾದವರು ಇವರೇ ಎಂದು ಪರಿಗಣಿಸಿದ್ದೇವೆ. ಈ ಅದ್ಭುತವನ್ನು ನೀನು ಅರ್ಥಮಾಡಿಕೊಳ್ಳಬಲ್ಲೆಯಾ ?”</p>
<p>ಶ್ರೀರಾಮಕೃಷ್ಣರನ್ನು ಸ್ವಾಮೀಜಿ ಯಾವ ದೃಷ್ಟಿಯಲ್ಲಿ ಕಾಣುತ್ತಿದ್ದರೆಂಬುದನ್ನು ಅವರ ಈ ಪತ್ರ ತೆರೆದು ತೋರುತ್ತದೆ. ಅವರ ನಿರ್ಭೀತ, ಅನಿರ್ಬಂಧಿತ ವಾಗ್ಝರಿಯಲ್ಲಿ ಬರೆಯಲ್ಪಟ್ಟ ಈ ಅಪೂರ್ವ ಪತ್ರದಲ್ಲಿ ಅವರ ಅತ್ಯಂತ ವೈಚಾರಿಕ ಬುದ್ಧಿಯನ್ನು ಕಾಣಬಹುದು. ನಿಜಕ್ಕೂ ಹಿಂದೆಯೂ ಶ್ರೀರಾಮಕೃಷ್ಣರ ಮಾಹಾತ್ಮ್ಯವನ್ನು ಅವರ ಸಂನ್ಯಾಸೀ ಶಿಷ್ಯರು ಚೆನ್ನಾಗಿ ಅರ್ಥ ಮಾಡಿಕೊಳ್ಳಲು ಸಾಧ್ಯವಾಗಿದ್ದುದು ನರೇಂದ್ರನ ಮೂಲಕವೇ. ಈಗ ಸ್ವಾಮೀಜಿ ಮತ್ತೊಮ್ಮೆ ಶ್ರೀರಾಮಕೃಷ್ಣರ ಉಪದೇಶಗಳ ನಿಜಾರ್ಥವನ್ನು ವಿವರಿಸುತ್ತ, ತಮ್ಮ ಮುಂದಿನ ಕಾರ್ಯವನ್ನು ಮತ್ತೊಂದು ಪತ್ರದಲ್ಲಿ ಬರೆಯುತ್ತಾರೆ :</p>
<p>“ಕೆಲಸ ಮಾಡಬೇಕು ; ನಿರ್ಭಯರಾಗಿ ಕಾರ್ಯಮಗ್ನರಾಗಬೇಕು ! ನಮಗಾವ ಭಯ ? ನಿಮ್ಮನ್ನು ತಡೆಗಟ್ಟಬಲ್ಲ ಶಕ್ತಿವಂತರು ಯಾರಿದ್ದಾರೆ ! ನಾವು ನಕ್ಷತ್ರಗಳನ್ನು ಪುಡಿಗೈಯೋಣ, ವಿಶ್ವವನ್ನೇ ಕಲಕಿಬಿಡೋಣ. ನಾವು ಯಾರೆಂಬುದು ನಿಮಗೆ ಗೊತ್ತಿಲ್ಲವೆ ? ನಾವು ಶ್ರೀರಾಮಕೃಷ್ಣರ ದಾಸರು ! ಭಯವೆ ? ತಮ್ಮನ್ನು ದೇಹಗಳೆಂದು ತಿಳಿಯುವಂತಹ ಮೂರ್ಖರು ಮಾತ್ರವೇ ‘ನಾವು ದುರ್ಬಲರು, ನಾವು ದೀನರು’ ಎಂದು ಕರುಣಾಜನಕವಾಗಿ ಅಳುವುದು. ಇದೆಲ್ಲ ನಾಸ್ತಿಕತೆ. ಭಯವನ್ನು ಮೀರಿದ ಸ್ಥಿತಿಯನ್ನು ತಲುಪಿರುವ ನಾವಿನ್ನು ಭಯಪಡುವುದನ್ನು ನಿಲ್ಲಿಸಿ ಧೀರ ರಾಗೋಣ. ಶ್ರೀರಾಮಕೃಷ್ಣರ ಸೇವಕರಾದ ನಾವು ಅನುಸರಿಸಬೇಕಾದ ಆಸ್ತಿಕತೆ ಇದೇ.</p>
<p>“ಪ್ರಪಂಚದ ಮೇಲಿನ ವ್ಯಾಮೋಹವನ್ನು ತ್ಯಜಿಸಿ, ಅಮರತ್ವದ ಅಮೃತವನ್ನು ನಿರಂತರವಾಗಿ ಹೀರುತ್ತ, ಎಲ್ಲ ತೊಂದರೆಗಳಿಗೂ ಮೂಲವಾದ ಸ್ವಾರ್ಥವನ್ನು ಎಂದೆಂದಿಗೂ ತ್ಯಜಿಸಿ, ಸಕಲ ಸುಖಸ್ವರೂಪವಾದ ಗುರುವಿನ ಪವಿತ್ರ ಪಾದಪದ್ಮಗಳನ್ನು ಅನವರತ ಧ್ಯಾನಿಸುತ್ತ–ಅವುಗಳಿಗೆ ಪುನಃ ಪುನಃ ನಮಿಸುತ್ತ, ಆ ದಿವ್ಯಾಮೃತದಲ್ಲಿ ನಮ್ಮೊಂದಿಗೆ ಪಾಲ್ಗೊಳ್ಳುವಂತೆ ಸಕಲ ಜಗತ್ತನ್ನೇ ಆಹ್ವಾನಿಸೋಣ.</p>
<p>“ವೇದಗಳೆಂಬ ಅನಂತ ಜ್ಞಾನಸಾಗರವನ್ನು ಮಥಿಸುವುದರ ಮೂಲಕ ಉತ್ಪನ್ನವಾದ, ಬ್ರಹ್ಮ ವಿಷ್ಣು ಮಹೇಶ್ವರಾದಿ ದೇವದೇವತೆಗಳು ತಮ್ಮ ಶಕ್ತಿಯನ್ನು ಸುರಿದಂತಹ, ಆ ಅಮೃತವನ್ನು ಶ್ರೀರಾಮಕೃಷ್ಣರು ತಮ್ಮೊಳಗೆ ಸಂಪೂರ್ಣವಾಗಿ ತುಂಬಿಕೊಂಡಿದ್ದಾರೆ.”</p>
<p>ಭಾರತದಲ್ಲಿನ ಆಗುಹೋಗುಗಳ ಬಗ್ಗೆ ತಿಳಿದು ಆ ಕುರಿತಾಗಿ ಮತ್ತೊಂದು ಪತ್ರದಲ್ಲಿ ಹೀಗೆ ಪ್ರತಿಕ್ರಿಯಿಸುತ್ತಾರೆ :</p>
<p>“ಮಜುಮ್​ದಾರನ ಕೃತ್ಯಗಳ ಬಗ್ಗೆ ಕೇಳಿ ನನಗೆ ವಿಷಾದವಾಯಿತು. ಇತರರೆಲ್ಲರಿಗಿಂತ ತಾನು ಮುಂದೆ ಬರಬೇಕೆಂದು ಬಯಸುವವನು ವರ್ತಿಸುವುದು ಹೀಗೆಯೇ. ಮಜುಮ್​ದಾರ ಇಲ್ಲಿಗೆ ಹತ್ತು ವರ್ಷಗಳ ಕೆಳಗೆ ಬಂದ ; ಬಹಳ ಕೀರ್ತಿಯನ್ನೂ ಗೌರವವನ್ನೂ ಗಳಿಸಿದ. ಆದರೆ ಈಗ ಇಲ್ಲಿನ ಆಕರ್ಷಣೆಯ ಕೇಂದ್ರ ನಾನು. ಹಾಗಾಗಬೇಕೆಂಬುದು ಗುರುವಿನ ಇಚ್ಛೆ. ಅದಕ್ಕೆ ನಾನೇನು ಮಾಡಲಾದೀತು ? ಇಲ್ಲಿನ ಜನಗಳ ವಿವೇಕಪ್ರಜ್ಞೆ ಜಾಗೃತವಾಗಬೇಕೆಂಬುದು ಭಗವಂತನ ಇಚ್ಛೆ. ಅವನು ತನ್ನಿಚ್ಛೆಯಂತೆ ಮಾಡುವುದನ್ನು ತಪ್ಪಿಸಲು ಯಾರಿಗಾದರೂ ಸಾಧ್ಯವೆ ? ನನಗೆ ಹೆಸರು-ಕೀರ್ತಿಯೊಂದೂ ಬೇಡ. ನಾನೊಂದು ಅಶರೀರವಾಣಿಯಾಗಿರಬೇಕೆಂಬುದು ನನ್ನಿಚ್ಛೆ. ಯಾರೂ ನನ್ನನ್ನು ಸಮರ್ಥಿಸುವುದು ನನಗೆ ಬೇಕಿಲ್ಲ. ಭಗವಂತನ ಮುನ್ನಡೆಯಲ್ಲಿ ನೆರವಾಗಲು ಅಥವಾ ಅದನ್ನು ತಡೆಯಲು ನಾನ್ಯಾರು ? ಅಥವಾ ಇತರರಾದರೂ ಯಾರು ? ನಾನೊಬ್ಬ ಯಂತ್ರ, ಅವನು ಚಾಲಕ. ಈ ಉಪಕರಣದ ಮೂಲಕ ಅವನು ಈ ದೂರದ ನಾಡಿನಲ್ಲಿ ಸಾವಿರಾರು ಜನರ ಹೃದಯದಲ್ಲಿ ಧಾರ್ಮಿಕ ಪ್ರಜ್ಞೆಯನ್ನು ಎಚ್ಚರಗೊಳಿಸುತ್ತಿದ್ದಾನೆ. ಇಲ್ಲಿನ ಸಾವಿರಾರು ಸ್ತ್ರೀ-ಪುರು ಷರು ನನ್ನನ್ನು ಪ್ರೀತಿಸುತ್ತಾರೆ, ಪೂಜಿಸುತ್ತಾರೆ. ‘ಮೂಕಂ ಕರೋತಿ ವಾಚಾಲಂ ಪಂಗುಂ ಲಂಘಯತೇ ಗಿರಿಂ’ (ಅವನು ಮೂಕನನ್ನು ವಾಚಾಳಿಯನ್ನಾಗಿ ಮಾಡುತ್ತಾನೆ, ಹೆಳವನು ಬೆಟ್ಟ ವನ್ನೇರುವಂತೆ ಮಾಡುತ್ತಾನೆ.) ನಾನೊಂದು ಅಶರೀರವಾಣಿ ಮಾತ್ರ.</p>
<p>“ಕೈಯಲ್ಲಿ ಬಿಡಿಗಾಸಿಲ್ಲದ ಒಂದು ಆರೆಂಟು ಹುಡುಗರು ಪ್ರಾರಂಭಿಸಿದಂತಹ ಒಂದು ಚಳವಳಿಯು ಈಗ ಭಾರೀ ವೇಗದಿಂದ ಮುನ್ನುಗುತ್ತಿದೆ–ಇದೊಂದು ಕೇವಲ ಬೂಟಾಟಿಕೆಯೋ ಅಥವಾ ಭಗವಂತನ ಇಚ್ಛೆಯೋ ?”</p>
<p>ಧರ್ಮಗಳ ಹಾಗೂ ಧಾರ್ಮಿಕ ಚಳವಳಿಗಳ ಚರಿತ್ರೆಯನ್ನು ಆಮೂಲಾಗ್ರವಾಗಿ ಬಲ್ಲವರಾ ಗಿದ್ದ ಸ್ವಾಮೀಜಿ, ಅವುಗಳ ದೌರ್ಬಲ್ಯಗಳನ್ನೂ ಅವುಗಳ ಅವನತಿಗೆ ಕಾರಣವನ್ನೂ ಸ್ಪಷ್ಟವಾಗಿ ಕಂಡುಕೊಂಡಿದ್ದರು. ಅವತಾರವರಿಷ್ಠರಾದ ಶ್ರೀರಾಮಕೃಷ್ಣರಿಂದ ಸಂಸ್ಥಾಪಿತವಾದ ಈ ನವ ಆಂದೋಳನವು ಶಕ್ತಿಯುತವಾಗಿ, ಉಪಯುಕ್ತವಾಗಿ ಮುಂದುವರಿಯಬೇಕಾದರೆ, ಹಿಂದೆ ಘಟಿ ಸಿದ ತಪ್ಪುಗಳು, ಅಚಾತುರ್ಯಗಳು ತಮ್ಮಿಂದ ಮತ್ತೆ ಸಂಭವಿಸದಿರುವಂತೆ ಸ್ವಾಮೀಜಿ ಸದಾ ಜಾಗರೂಕರಾಗಿದ್ದರು. ಇಂತಹ ತಪ್ಪುಗಳಲ್ಲಿ ಅತಿ ಮುಖ್ಯವಾದುದೆಂದರೆ ತತ್ತ್ವವನ್ನು ಬಿಟ್ಟು ವ್ಯಕ್ತಿಯ ಹೆಸರನ್ನೇ ಹಿಡಿದುಕೊಂಡು ಕೊಸರಾಡುವುದು. ಈ ಬಗ್ಗೆ ಸ್ವಾಮೀಜಿ ತಮ್ಮ ಸೋದರ ಸಂನ್ಯಾಸಿಗಳನ್ನು ಮತ್ತೆಮತ್ತೆ ಎಚ್ಚರಿಸಿದರು. ಈ ಕೆಳಗಿನ ಪತ್ರದಲ್ಲಿ ಅದನ್ನು ಸ್ಪಷ್ಟವಾಗಿ ಕಾಣ ಬಹುದು :</p>
<p>“ಮಹಾತಪಸ್ವಿಗಳು ವಿಶೇಷ ಸಂದೇಶಗಳನ್ನು ಹೊತ್ತು ಭೂಮಿಗೆ ಬರುತ್ತಾರೆ, ಹೆಸರಿಗಾಗಿ ಅಲ್ಲ. ಆದರೆ ಅವರ ಅನುಯಾಯಿಗಳು ಅವರ ಬೋಧನೆಗಳನ್ನು ದೂರಕ್ಕೆಸೆದು, ಆ ವ್ಯಕ್ತಿಯ ಹೆಸರಿನಲ್ಲಿ ಹೊಡೆದಾಡುತ್ತಾರೆ–ಇದೇ ಜಗತ್ತಿನ ಚರಿತ್ರೆ. ಜನಗಳು ಶ್ರೀರಾಮಕೃಷ್ಣರ ಹೆಸರನ್ನು ಸ್ವೀಕರಿಸುತ್ತಾರೆಯೋ ಇಲ್ಲವೋ ಎಂಬುದರ ಬಗ್ಗೆ ನನಗೆ ಚಿಂತೆಯಿಲ್ಲ. ಆದರೆ ಅವರ ಬೋಧನೆ ಗಳು, ಅವರ ಜೀವನ ಹಾಗೂ ಸಂದೇಶಗಳು ಜಗತ್ತಿನ ಎಲ್ಲೆಡೆಗೆ ಪ್ರಸಾರವಾಗುವುದಕ್ಕಾಗಿ ನೆರವಾ ಗಲು ನಾನು ನನ್ನ ಜೀವನವನ್ನು ಸಮರ್ಪಿಸಲು ಸಿದ್ದನಿದ್ದೇನೆ.”</p>
<p>ಅದೇ ಧಾಟಿಯಲ್ಲಿ ಬರೆದ ಮತ್ತೊಂದು ಪತ್ರ :</p>
<p>“ನಾವು ಎಲ್ಲರೊಂದಿಗೂ ಬೆರೆಯಬೇಕು, ಯಾರನ್ನೂ ಎದುರುಹಾಕಿಕೊಳ್ಳಬಾರದು. ಪ್ರತಿ ಯೊಬ್ಬರೂ ನಮ್ಮ ಗುರುವನ್ನು ಸ್ವೀಕರಿಸಲೇಬೇಕೆಂದು ಒತ್ತಾಯಿಸಲು ಹೋಗಬೇಡಿ . . . ನೀವು ಎಲ್ಲಿಗೇ ಹೋದರೂ ಅಲ್ಲೆಲ್ಲ ಒಂದೊಂದು ಶಾಶ್ವತವಾದ ಬೋಧನಾಕೇಂದ್ರವನ್ನು ತೆರೆಯ ಬೇಕು. ಆಗ ಮಾತ್ರವೇ ಜನರು ಬದಲಾಗಲು ಪ್ರಾರಂಭಿಸುತ್ತಾರೆ. ಶ್ರೀರಾಮಕೃಷ್ಣರು ಜಗತ್ತಿನ ಒಳಿತಿಗಾಗಿ ಬಂದರೇ ಹೊರತು ಹೆಸರು ಕೀರ್ತಿಗಾಗಿ ಅಲ್ಲ ಎಂಬುದನ್ನು ಯಾವಾಗಲೂ ನೆನಪಿಟ್ಟು ಕೊಳ್ಳಿ. ಅವರು ಏನನ್ನು ಬೋಧಿಸಲು ಬಂದರೋ ಅದನ್ನು ಮಾತ್ರ ಪ್ರಸಾರಮಾಡಿ. ಅವರ ಹೆಸರಿನ ಬಗ್ಗೆ ಚಿಂತಿಸಬೇಡಿ–ಅದು ತನ್ನಷ್ಟಕ್ಕೇ ಪ್ರಸಾರಗೊಳ್ಳುತ್ತದೆ. ಪ್ರತಿಯೊಬ್ಬರೂ ನಿಮ್ಮ ಗುರುವನ್ನು ಸ್ವೀಕರಿಸಲೇಬೇಕೆಂದು ಹಟಹಿಡಿದರೆ, ನೀವು ಒಂದು ಮತವನ್ನು ಹುಟ್ಟುಹಾಕುತ್ತೀರಿ; ಆಗ ಎಲ್ಲವೂ ಕುಸಿದುಬೀಳುತ್ತದೆ–ಆದ್ದರಿಂದ ಎಚ್ಚರ ! ಪ್ರತಿಯೊಬ್ಬರ ಬಗ್ಗೆಯೂ ಒಳ್ಳೆಯ ದನ್ನೇ ಆಡಿ. ಸಿಟ್ಟು ತೋರಿಸಿದರೆ ಕೆಲಸ ಹಾಳಾಗುತ್ತದೆ. ಜನ ತಮ್ಮ ಮನಸ್ಸಿಗೆ ಬಂದಂತೆ ಆಡಿ ಕೊಳ್ಳಲಿ. ನೀವಂತೂ ನಿಮ್ಮದೇ ಆದ ನಂಬಿಕೆಗೆ ಬದ್ಧರಾಗಿರಿ, ಜಗತ್ತು ನಿಮ್ಮ ಅಜ್ಞಾನುವರ್ತಿ ಯಾಗುತ್ತದೆ. ‘ಅವನನ್ನು ನಂಬು, ಇವನನ್ನು ನಂಬು’ ಎನ್ನುತ್ತಾರೆ ಜನ. ಆದರೆ ನಾನು ಹೇಳು ತ್ತೇನೆ–‘ಮೊದಲು ನಿನ್ನಲ್ಲಿ ನೀನು ನಂಬಿಕೆಯಿಡು’ ಎಂದು. ಅದೊಂದೇ ಮಾರ್ಗ.”</p>
<p>ಶ್ರೀರಾಮಕೃಷ್ಣರ ಕಾರ್ಯವನ್ನು ಯಾವ ರಭಸದಿಂದ ಕೈಗೊಳ್ಳಬೇಕು, ಎಂಥ ಪ್ರಚಂಡ ಉತ್ಸಾಹದಿಂದ ಮುಂದುವರಿಸಬೇಕು ಎಂಬುದರ ಬಗ್ಗೆ ತಮ್ಮ ಕಲ್ಪನೆಗಳನ್ನು ಸ್ವಾಮೀಜಿ ತಮ್ಮ ಸೋದರರ ಮುಂದಿಟ್ಟ ಈ ಪತ್ರಗಳಲ್ಲಿ ಚಿಮ್ಮುವ ಅವರ ಅದಮ್ಯ ಶಕ್ತಿಯನ್ನು ನೋಡಿ :</p>
<p>“ನಾನು ಹಿಂದಿನ ಪತ್ರದಲ್ಲಿ ಹೇಳಿದ್ದು ನೆನಪಿದೆತಾನೆ ?– ನಮಗೆ ಸ್ತ್ರೀಪುರುಷರಿಬ್ಬರೂ ಬೇಕು. ಆತ್ಮಕ್ಕೆ ಹೆಣ್ಣುಗಂಡೆಂಬ ಭೇದವಿಲ್ಲ. ಸುಮ್ಮನೆ ಶ್ರೀರಾಮಕೃಷ್ಣರನ್ನು ಅವತಾರವೆಂದು ಕರೆದರೆ ಆಗಲಿಲ್ಲ–ನೀವು ಈ ಶಕ್ತಿಯನ್ನು ವ್ಯಕ್ತಪಡಿಸಬೇಕು. ಗೌರೀ ಮಾ, ಯೋಗಿನ್ ಮಾ, ಗೊಲಾಪ್ ಮಾ (ಶ್ರೀರಾಮಕೃಷ್ಣರ ಭಕ್ತೆಯರು )–ಇವರೆಲ್ಲ ಎಲ್ಲಿ ? ಈ ಆಲೋಚನೆಗಳನ್ನು ಹರಡುವಂತೆ ಅವರಿಗೆ ಹೇಳಿ. ಹಿಮಾಲಯದಿಂದ ಕನ್ಯಾಕುಮಾರಿಯವರೆಗೆ, ಉತ್ತರ ಧ್ರುವದಿಂದ ದಕ್ಷಿಣ ಧ್ರುವದವರೆಗೆ–ಜಗತ್ತಿನಾದ್ಯಂತ ಕಾಳ್ಗಿಚ್ಚಿನಂತೆ ಹರಡಬಲ್ಲ ಸಾವಿರಾರು ಸ್ತ್ರೀ ಪುರುಷರು ನಮಗೆ ಬೇಕಾಗಿದ್ದಾರೆ. ಮಕ್ಕಳಾಟಿಕೆಯಲ್ಲಿ ತೊಡಗುವುದರಿಂದ ಪ್ರಯೋಜನವಿಲ್ಲ–ಅಥವಾ ಅದಕ್ಕೆ ಸಮಯವೂ ಇಲ್ಲ. ಮಕ್ಕಳಾಟಕ್ಕೆಂದೇ ಬಂದವರು ಕೂಡಲೇ ಹೊರಟುಬಿಡಲಿ, ಇಲ್ಲದಿದ್ದರೆ ಅವರು ಖಂಡಿತ ಕಷ್ಟಕ್ಕೆ ಗುರಿಯಾಗುತ್ತಾರೆ. ನಮಗೊಂದು ಸಂಘಟನೆ ಬೇಕು. ಸೋಮಾರಿತನ ವನ್ನು ದೂರಕ್ಕಟ್ಟಿ. ಹರಡಿ ! ಕಾಳ್ಗಿಚ್ಚಿನಂತೆ ಎಲ್ಲೆಡೆಗೂ ಹರಡಿ. ನನ್ನನ್ನು ಅವಲಂಬಿಸಿಕೊಂಡಿರ ಬೇಡಿ. ನಾನು ಬದುಕಿರುತ್ತೇನೆಯೋ ಸಾಯುತ್ತೇನೆಯೋ, ನೀವಂತೂ ನಿಮ್ಮಷ್ಟಕ್ಕೆ ಕಾರ್ಯವನ್ನು ಮುಂದುವರಿಸಿ.”</p>
<p>೧೮೯೪ರ ಬೇಸಿಗೆಯಲ್ಲಿ ಬರೆದ ಮತ್ತೊಂದು ಪತ್ರದಲ್ಲಿ ಅದನ್ನು ಇನ್ನೂ ಸ್ಪಷ್ಟವಾಗಿ ತಿಳಿಸುತ್ತಾರೆ :</p>
<p>“ನಮಗೀಗ ಬೇಕಾಗಿರುವುದೇನೆಂದರೆ ಸಂಘಟನಾ ಸಾಮರ್ಥ್ಯ–ಅರ್ಥವಾಯಿತೆ ? . . . ಸೋದರರಾದ ತಾರಕ, ಶರತ್ ಮತ್ತು ಹರಿ (ಸ್ವಾಮಿ ಶಿವಾನಂದ, ಸ್ವಾಮಿ ಶಾರದಾನಂದ ಹಾಗೂ ಸ್ವಾಮಿ ತುರೀಯಾನಂದ) ಇವರಿಗೆ ಆ ಸಾಮರ್ಥ್ಯವಿದೆ. –ನಿಗೆ ಸ್ವಂತಿಕೆ ಬಹಳ ಕಡಿಮೆ, ಆದರೆ ಅವನು ಅತ್ಯುತ್ತಮ ಕೆಲಸಗಾರ ಮತ್ತು ಛಲವಂತ, ಇದೊಂದು ಅತಿ ಮುಖ್ಯ ಅಂಶ. ನಮಗೆ ಕೆಲವು ಅನುಯಾಯಿಗಳು ಬೇಕು–ಜಾಜ್ವಲ್ಯಮಾನರಾದ ತರುಣರು, ಅರ್ಥವಾಯಿತೆ ? ಬುದ್ಧಿ ವಂತರು, ಧೈರ್ಯಶಾಲಿಗಳು, ಸಾವಿನ ದವಡೆಯನ್ನು ಪ್ರವೇಶಿಸುವ ಎದೆಗಾರಿಕೆಯುಳ್ಳವರು, ಸಮುದ್ರವನ್ನೇ ಈಜಿ ದಾಟಲು ಸಿದ್ಧರಾದವರು. ನಾನು ಹೇಳುವುದು ಅರ್ಥವಾಯಿತೆ ? ಅಂತಹ ನೂರಾರು ಜನ–ಸ್ತ್ರೀಯರು ಮತ್ತು ಪುರುಷರು–ನಮಗೆ ಬೇಕು. ಅದೊಂದು ಗುರಿಯನ್ನೇ ಸಾಧಿಸುವತ್ತ ನೀನು ಶಕ್ತಿಮೀರಿ ಪ್ರಯತ್ನಪಡು. ಎಷ್ಟು ಸಾಧ್ಯವೋ ಅಷ್ಟು ಜನರನ್ನು ಸಂನ್ಯಾಸಿ ಗಳನ್ನಾಗಿಸುತ್ತ ಹೋಗು ಮತ್ತು ಅವರನ್ನೆಲ್ಲ ನಮ್ಮ ‘ಪಾವಿತ್ರ್ಯವನ್ನು ತೋಡುವ ಯಂತ್ರ’ದ ಕೆಲಸಕ್ಕೆ ತೊಡಗಿಸು. <span class="en">(Put them into our purity-drilling machine.)</span></p>
<p>“ಶೀಲನಿರ್ಮಾಣದ ಕಾರ್ಯ ನಡೆದ ಮೇಲೆ ನಾನು ನಿಮ್ಮಲ್ಲಿಗೆ ಹಿಂದಿರುಗುತ್ತೇನೆ. ನಿನಗಿದು ಅರ್ಥವಾಯಿತೆ ? ನಮಗೆ ಎರಡು ಸಾವಿರ ಸಂನ್ಯಾಸಿಗಳು ಬೇಕು, ಅಲ್ಲ ಹತ್ತು ಸಾವಿರ, ಅಥವಾ ಇಪ್ಪತ್ತು ಸಾವಿರ ಬೇಕು–ಸ್ತ್ರೀಪುರುಷರಿಬ್ಬರೂ. ನಮ್ಮ ಯಜಮಾನಿಯರು ಏನು ಮಾಡುತ್ತಿ ದ್ದಾರೆ ? ಎಂತಹ ಕಷ್ಟವಾದರೂ ಸರಿ–ಸರ್ವಸಂಗಪರಿತ್ಯಾಗಿಗಳೇ ನಮಗೆ ಬೇಕು. ಅವರಿಗೆಲ್ಲ ಇದನ್ನು ಹೇಳು, ಮತ್ತು ನೀನು ಪ್ರಯತ್ನಿಸು ; ಶಕ್ತಿಮೀರಿ ಪ್ರಯತ್ನಿಸು. ಗೃಹೀಭಕ್ತರಲ್ಲ ನಮಗೆ ಬೇಕಾದುದು, ನೆನಪಿರಲಿ, ನಮಗೆ ಸಂನ್ಯಾಸಿಗಳು ಬೇಕು. ನೀವು ಪ್ರತಿಯೊಬ್ಬರೂ ನೂರುನೂರು ತಲೆಗಳನ್ನು ಮುಂಡನ ಮಾಡಿಸಿ, ನೋಡೋಣ–ಆದರೆ ಸುಶಿಕ್ಷಿತ ತರುಣರು, ಮೂರ್ಖರಲ್ಲ. ಆಗ ನೀವು ನಿಜವಾದ ಧೀರರು. ನಾವೊಂದು ಕೋಲಾಹಲವನ್ನೇ ಎಬ್ಬಿಸಬೇಕು. ನಿಮ್ಮ ನೀರಸ, ನಿರ್ಲಿಪ್ತ ಮನೋಭಾವವನ್ನು ಬಿಟ್ಟು, ಕಟಿಬದ್ಧರಾಗಿ ನಿಲ್ಲಿ. ಕಲ್ಕತ್ತ ಮದ್ರಾಸುಗಳ ನಡುವೆ ನೀವೊಂದು ಪ್ರಬಲ ಆಂದೋಳನವನ್ನು ಪ್ರಾರಂಭಿಸುವುದನ್ನು ನಾನು ನೋಡಬೇಕು. ಬೇರೆಬೇರೆ ಸ್ಥಳಗಳಲ್ಲಿ ಕೇಂದ್ರಗಳನ್ನು ಸ್ಥಾಪಿಸಿ ; ಜನರನ್ನು ಪರಿವರ್ತಿಸುತ್ತ ಹೋಗಿ. ಲಿಂಗಭೇದವಿಲ್ಲದೆ, ಯಾರುಯಾರು ಸಂನ್ಯಾಸವನ್ನರಸಿ ಬರುತ್ತಾರೋ ಅವರನ್ನೆಲ್ಲ ಬರಮಾಡಿಕೊಳ್ಳಿ. ಆಗ ನಾನು ಮತ್ತೆ ನಿಮ್ಮಲ್ಲಿಗೆ ಮರಳುತ್ತೇನೆ. ಒಂದು ಮಹಾ ಆಧ್ಯಾತ್ಮಿಕ ಉಬ್ಬರದ ಅಲೆ ನುಗ್ಗಿಬರುತ್ತಿದೆ– ನಿಕೃಷ್ಟರಾದವರು ಉನ್ನತ ವ್ಯಕ್ತಿಗಳಾಗುತ್ತಾರೆ, ಅಜ್ಞಾನಿಗಳು ಮಹಾಜ್ಞಾನಿಗಳ ಗುರುವಿನ ಪದವಿಗೆ ಏರುತ್ತಾರೆ–ಎಲ್ಲವೂ ಆ ಭಗವಂತನ ಕೃಪೆಯಿಂದ.”</p>
<p>ಸಂನ್ಯಾಸಿಗಳ ಒಂದು ಮಹಾಸಂಘವನ್ನು ಸ್ಥಾಪಿಸುವ ಉದ್ದೇಶವನ್ನು ಸ್ವಾಮೀಜಿ ಹೊಂದಿದ್ದ ರಾದರೂ, ಸಂಘದ ಸದಸ್ಯರ ಸಂಖ್ಯೆಗಿಂತ ಅದರ ಗುಣಮುಟ್ಟಕ್ಕೆ ಅವರು ಪ್ರಾಧಾನ್ಯವನ್ನು ನೀಡಿದ್ದರೆಂಬುದನ್ನು ನಾವು ಗಮನಿಸಬೇಕು. ಆ ಬಗ್ಗೆ ಅವರು ತಮ್ಮ ಗುರುಭಾಯಿಗಳಿಗೆ ಮುನ್ನೆಚ್ಚರಿಕೆ ನೀಡಿದ್ದರು :</p>
<p>“ಅಸೂಯೆ, ಒಗ್ಗಟ್ಟಿನಿಂದ ಕೆಲಸ ಮಾಡುವ ಪ್ರವೃತ್ತಿಯಿಲ್ಲದಿರುವುದು–ಇದೇ ಗುಲಾಮ ರಾಷ್ಟ್ರಗಳಲ್ಲಿ ಎದ್ದುಕಾಣುವ ಸ್ವಭಾವ. ಆದರೆ ನಾವದನ್ನು ಕೊಡವಿಹಾಕುವ ಪ್ರಯತ್ನ ಮಾಡಲೇ ಬೇಕು.</p>
<p>“ಎಷ್ಟೇ ಕಷ್ಟವನ್ನಾದರೂ ಎದುರಿಸಿ ಯಾವುದೇ ಬೆಲೆಯನ್ನಾದರೂ ತೆತ್ತು, ಆ ಅಸೂಯೆ ನಮ್ಮೊಳಗೆ ಪ್ರವೇಶಿಸದಂತೆ ನೋಡಿಕೊಳ್ಳಬೇಕು. ನಾವು ಹತ್ತೇ ಜನರಿದ್ದೇವೋ ಅಥವಾ ಇಬ್ಬರೇ ಇದ್ದೇವೋ, ಲೆಕ್ಕಿಸಬೇಡಿ ; ಆದರೆ ಇರುವಷ್ಟು ಜನ ಮಾತ್ರ ನಿಷ್ಕಳಂಕ ವ್ಯಕ್ತಿಗಳಾಗಿರಬೇಕು.”</p>
<p>ತಮ್ಮ ಸೋದರಸಂನ್ಯಾಸಿಗಳಿಗೆ ಬರೆದ ಪತ್ರಗಳಲ್ಲಿ ಸ್ವಾಮೀಜಿ, ಸಂಘದ ಉಳಿವು-ಬೆಳವಣಿಗೆ ಗಳಿಗೆ ಅತಿ ಮುಖ್ಯವಾದ ಅನೇಕ ಅಂಶಗಳನ್ನು ಮತ್ತೆಮತ್ತೆ ವಿವರಿಸಿದರು :</p>
<p>“ನಿಮಗೆ ನಿಮ್ಮನಿಮ್ಮಲ್ಲಿ ಪರಸ್ಪರ ಅತಿಶಯವಾದ ಪ್ರೀತಿಯಿರಲಿ ; ಜನರ ಟೀಕೆಗಳ ಬಗ್ಗೆ ನಿರ್ಲಿಪ್ತ ಧೋರಣೆಯಿಂದಿರಲು ಅದೊಂದಿದ್ದರೆ ಸಾಕು. ನಾನು ನಿಮಗೆ ಭರವಸೆ ಕೊಡುತ್ತೇನೆ– ಭಗವಂತನ ಕೃಪೆಯಿಂದ ನಿಮ್ಮನಿಮ್ಮಲ್ಲಿ ಮನಸ್ತಾಪವಿಲ್ಲದಿರುವವರೆಗೆ, ‘ಜಲೇ ಚಾನಲೇ ಪರ್ವತೇ ಶತ್ರುಮಧ್ಯೇ’ (ನೀರಿನಲ್ಲಾಗಲಿ, ಬೆಂಕಿಯಲ್ಲಾಗಲಿ, ಪರ್ವತಶಿಖರದ ಮೇಲಾಗಲಿ, ಶತ್ರುಗಳ ಮಧ್ಯದಲ್ಲಾಗಲಿ)–ನಿಮಗೆ ಯಾವುದೇ ಅಪಾಯವಿಲ್ಲ. ಅಲ್ಲದೆ, ಶ್ರೇಷ್ಠವಾದ ಪ್ರತಿ ಯೊಂದು ಕಾರ್ಯವೂ ಅಡಚಣೆಗಳಿಂದಲೇ ತುಂಬಿರುತ್ತದೆ. ನೀವೆಲ್ಲ ಕಟಿಬದ್ಧರಾಗಿ ನಿಂತು ನನ್ನನ್ನು ಹಿಂಬಾಲಿಸಿ ಬರುತ್ತಿರುವವರೆಗೆ, ಇಡೀ ಜಗತ್ತೇ ನಿಮಗೆದುರಾದರೂ ನಿಮಗೆ ಭಯ ವಿಲ್ಲ.”</p>
<p>“ನಾನು ನಿಮ್ಮೆಲ್ಲರಿಂದಲೂ ನಿರೀಕ್ಷಿಸುವುದು ಇದನ್ನು–ಎಂದೆಂದಿಗೂ ನೀವು ಸ್ವಪ್ರತಿಷ್ಠೆ ಯನ್ನು, ಮತ್ಸರವನ್ನು ಮತ್ತು ಗುಂಪುಗಾರಿಕೆಯನ್ನು ತ್ಯಜಿಸಬೇಕು. ನೀವು ಭೂದೇವಿಯಂತೆ ಅಪಾರ ಸಹಿಷ್ಣುತೆಯನ್ನು ಹೊಂದಿದವರಾಗಬೇಕು.”</p>
<p>“ಸಂನ್ಯಾಸಿಗಳನ್ನು ಯಾವಾಗಲೂ ಅಂಟಿಕೊಳ್ಳುವ ಒಂದು ದೋಷವೆಂದರೆ, ತಮ್ಮ ಸಂನ್ಯಾಸದ ಬಗ್ಗೆ ಅಭಿಮಾನ ತಾಳುವುದು. ಮೊದಮೊದಲ ಹಂತಗಳಲ್ಲಿ ಅದರಿಂದ ಕೆಲವು ಅನುಕೂಲಗಳಿರಬಹುದು. ಆದರೆ ಅವರು ಸಾಕಷ್ಟು ಬೆಳೆದ ಮೇಲೆ, ಅವರಿಗದರ ಆವಶ್ಯಕತೆ ಯಿಲ್ಲ. ಸಂನ್ಯಾಸಿಯಾದವನು, ಗೃಹಸ್ಥರ ಹಾಗೂ ಸಂನ್ಯಾಸಿಗಳ ಮಧ್ಯೆ ಭೇದಭಾವ ತೋರ ಬಾರದು–ಆಗ ಮಾತ್ರವೇ ಅವನು ನಿಜವಾದ ಸಂನ್ಯಾಸಿ”</p>
<p>ಪ್ರತಿಯೊಂದು ರೀತಿಯಲ್ಲೂ ಪರಿಪೂರ್ಣರಾಗುವಂತೆ ತಮ್ಮ ಸೋದರಸಂನ್ಯಾಸಿಗಳನ್ನು ಸ್ವಾಮೀಜಿ ಮತ್ತೆಮತ್ತೆ ಉತ್ತೇಜಿಸುತ್ತಿದ್ದರು. ಆದರೆ ಶಕ್ತಿಶಾಲಿಗಳಾದ ವ್ಯಕ್ತಿಗಳಿಗೆ ಬರೆದ ಅವರ ಪತ್ರಗಳೂ ಕಠಿಣವಾಗಿರುತ್ತಿದ್ದುವು. ಅವರ ಈಟಿಯ ಮೊನೆಯಂತಹ ಮಾತುಗಳ ರುಚಿಯ ನ್ನೊಮ್ಮೆ ನೋಡಿ :</p>
<p>“ನಮ್ಮ ದೇಶಕ್ಕೆ ಯಾವ ಭರವಸೆಯ ಲಕ್ಷಣವೂ ಇಲ್ಲ. ಒಬ್ಬನ ಮೆದುಳಿನಲ್ಲೂ ಹೊಸತಾದ ಒಂದು ಸ್ವಂತ ಆಲೋಚನೆ ಹೊಳೆಯುವುದಿಲ್ಲ. ರಾಮಕೃಷ್ಣ ಪರಮಹಂಸರು ಅಂಥವರಾಗಿದ್ದರು -ಇಂಥವರಾಗಿದ್ದರು ಎಂಬ ಅದೇ ಹಳೇ ಪಲ್ಲವಿಯನ್ನೇ ಹಿಡಿದು ಎಳೆದೆಳೆದುಹಾಕುತ್ತ ಕಿತ್ತಾಡುವ ಕಿಸುಬಾಯಿದಾಸರೇ ಎಲ್ಲ. ತಲೆಬುಡವಿಲ್ಲದ ಅಡುಗೂಲಜ್ಜಿಯ ಕತೆಗಳನ್ನು ಹೇಳಿಕೊಂಡು ತಿರುಗುವವರೇ ಎಲ್ಲ. ಅಯ್ಯೋ ದೇವರೆ ! ನೀವು ಈ ಸಾಧಾರಣ ಜನಗಳಿಗಿಂತ ಸ್ವಲ್ಪವಾದರೂ ಭಿನ್ನವೆಂಬುದನ್ನು ತೋರಿಸಿಕೊಡಲು ಏನಾದರೂ ಮಾಡುವುದಿಲ್ಲವೆ ? ಕೇವಲ ಹುಚ್ಚುತನದಲ್ಲಿ ತೊಡಗುವುದೆ ? . . . ಇವತ್ತು ನೀವು ಘಂಟೆ ಬಾರಿಸುತ್ತೀರಿ. ನಾಳೆ ಒಂದು ಶಂಖ ಊದುತ್ತೀರಿ. ಮತ್ತೆ ನಾಡಿದ್ದು ಒಂದು ಚಾಮರವನ್ನೂ ಸೇರಿಸುತ್ತೀರಿ (ಪೂಜೆಯ ಸಂಬಂಧವಾಗಿ). ಇಲ್ಲದಿದ್ದರೆ ಇವತ್ತು ಒಂದು ಮಂಚವನ್ನು ತರುತ್ತೀರಿ. ನಾಳೆ ಅದರ ಕಾಲುಗಳಿಗೆ ಬೆಳ್ಳಿಯ ತಗಡು ಹೊದಿಸು ತ್ತೀರಿ. ಜನ ಅಕ್ಕಿಯ ಗಂಜಿಯನ್ನು ಕುಡಿಯುತ್ತಲೇ ಇರುತ್ತಾರೆ–ನೀವು ಎರಡು ಸಾವಿರ ಕಾಗಕ್ಕ- ಗುಬ್ಬಕ್ಕನ ಕಥೆಗಳನ್ನು ಹರಡುತ್ತೀರಿ. ಒಟ್ಟಿನಲ್ಲಿ ಕೇವಲ ಬಾಹ್ಯಪೂಜೆಗಳನ್ನು ಮಾಡಿಕೊಂಡಿರು ತ್ತೀರಿ. ಇದಕ್ಕೆ ಇಂಗ್ಲೀಷಿನಲ್ಲಿ <span class="en">Imbecility (</span>ಷಂಡತನ) ಎನ್ನುತ್ತಾರೆ. ಯಾರ ತಲೆಯೊಳಕ್ಕೆ ಕೇವಲ ಇಂತಹ ಕ್ಷುದ್ರ ಆಲೋಚನೆಗಳು ಮಾತ್ರ ಪ್ರವೇಶಿಸುತ್ತವೆಯೋ ಅವರನ್ನು ನಿರ್ವೀಯ ರೆನ್ನುತ್ತಾರೆ. ‘ಘಂಟೆಯನ್ನು ಎಡಗಡೆ ಬಾರಿಸಬೇಕೆ, ಬಲಗಡೆ ಬಾರಿಸಬೇಕೆ ?’ ‘ಗಂಧವನ್ನು ಹಣೆಯ ಮೇಲೆ ಹಚ್ಚಿಕೊಳ್ಳಬೇಕೆ, ಇನ್ನೆಲ್ಲಾದರೂ ಹಚ್ಚಿಕೊಳ್ಳಬೇಕೆ ?’ ‘ಆರತಿಯನ್ನು ಎರಡು ಸಲ ಎತ್ತಬೇಕೆ, ನಾಲ್ಕು ಸಲ ಎತ್ತಬೇಕೆ ?’ ಎಂಬಂತಹ ಪ್ರಶ್ನೆಗಳು ಮಾತ್ರ ಯಾರ ತಲೆಗಳಲ್ಲಿ ಹಗಲಿರುಳು ಕುಣಿಯುತ್ತಿವೆಯೋ, ಅಂಥವರು ದರಿದ್ರದವರೆಂದು ಕರೆಸಿಕೊಳ್ಳಲು ಯೋಗ್ಯರು. ಇಂತಹ ಬುದ್ಧಿಗೇಡಿತನದಿಂದಾಗಿಯೇ ಭಾಗ್ಯದೇವತೆಯು ನಮ್ಮನ್ನು ಅಸ್ಪೃಶ್ಯರಂತೆ ದೂರವೇ ಇಟ್ಟಿದ್ದಾಳೆ. ಮತ್ತು ಪಾಶ್ಚಾತ್ಯರು ಇಡೀ ಜಗತ್ತಿನ ಪ್ರಭುಗಳಾಗಿರುವಾಗ ನಾವು ಮಾತ್ರ ಎಲ್ಲ ರಿಂದಲೂ ಛೀಮಾರಿ ಹಾಕಿಸಿಕೊಂಡು ಒದೆಸಿಕೊಳ್ಳುತ್ತಿದ್ದೇವೆ. ಸೋಮಾರಿತನಕ್ಕೂ ವೈರಾಗ್ಯಕ್ಕೂ ಸಾಗರದಷ್ಟು ಅಂತರ.”</p>
<p>ಸ್ವಾಮೀಜಿಯ ಟೀಕೆಗಳು ಇಷ್ಟು ಹರಿತವಾಗಿದ್ದರೂ ಅವರ ಉದ್ದೇಶ ಮಾತ್ರ ತುಂಬ ಒಳ್ಳೆ ಯದು ; ಅವರ ನಾಲಿಗೆ-ಲೇಖನಿ ಎಷ್ಟು ಹರಿತವೋ ಅವರ ಹೃದಯ ಅಷ್ಟೇ ನಯವಾದುದು. ತಮ್ಮ ಸೋದರರ ನಿಜವಾದ ಆಧ್ಯಾತ್ಮಿಕ ಯೋಗ್ಯತೆಯೇನೆಂಬುದನ್ನು ಸ್ವಾಮೀಜಿ ಮಾತ್ರ ಬಲ್ಲವ ರಾಗಿದ್ದರು. ತಮ್ಮ ಸೋದರರ ಮೇಲಿನ ಅತಿಶಯ ಪ್ರೀತಿ ಹಾಗೂ ಅವರ ಶ್ರೀರಾಮಕೃಷ್ಣರ ಕಾರ್ಯದಲ್ಲಿ ಉಪಕರಣಗಳಾಗುವವರು ಎಂಬ ನಂಬಿಕೆಯೇ ಸ್ವಾಮೀಜಿ ಇಷ್ಟು ಕಠಿಣವಾಗಿ ಬರೆಯುವಂತೆ ಮಾಡಿದುದು. ಅವರು ತಮ್ಮ ಶ್ರದ್ಧೆ-ಉತ್ಸಾಹಗಳಲ್ಲಿ ಸಹಭಾಗಿಗಳಾಗುತ್ತಾರೆಂದು ಸ್ವಾಮೀಜಿ ದೃಢವಾಗಿ ನಂಬಿದ್ದರು :</p>
<p>“ಉತ್ತಿಷ್ಠತ ! ಜಾಗ್ರತ ! ಭಗವಂತ ಮಹಾಮಹಿಮ ! ಅವನೇ ನಮ್ಮ ಹಿಂದಿದ್ದಾನೆ. ನಾನು ಇದಕ್ಕಿಂತ ಹೆಚ್ಚಿಗೇನೂ ಬರೆಯಲಾರೆ. ಮುಂದೆ ಸಾಗಿ ! ನಾನು ಇಷ್ಟು ಮಾತ್ರ ಹೇಳಬಲ್ಲೆ– ಯಾರುಯಾರು ನನ್ನ ಈ ಪತ್ರವನ್ನು ಓದುತ್ತಾರೆಯೋ ಅವರೆಲ್ಲ ನನ್ನ ಶಕ್ತಿಯನ್ನು ಪಡೆದುಕೊಳ್ಳು ತ್ತಾರೆ. ವಿಶ್ವಾಸವಿಡಿ ! ಮುನ್ನುಗ್ಗಿ ! . . . ಯಾರೋ ನನ್ನ ಕೈಹಿಡಿದು ಈ ರೀತಿ ಬರೆಸುತ್ತಿದ್ದಾ ರೆಯೋ ಎಂಬಂತೆ ನನಗನ್ನಿಸುತ್ತಿದೆ.”</p>
<p>ತಮ್ಮ ಸಂನ್ಯಾಸೀ ಸಂಘವನ್ನು ನಿರ್ಮಾಣ ಮಾಡಲು, ಅದನ್ನು ಸಚೇತನಗೊಳಿಸಿ ಕಾರ್ಯ ಪ್ರವೃತ್ತವಾಗಿಸಲು ಸ್ವಾಮೀಜಿ ಪಟ್ಟ ಶ್ರಮವೆಂಥದು, ಅವರು ತಾಳಿದ ಉತ್ಸಾಹವೆಂಥದು ಎಂಬು ದನ್ನು ಈವರೆಗೆ ನೋಡಿದ್ದೇವೆ. ಶ್ರೀರಾಮಕೃಷ್ಣರನ್ನು ಕೇಂದ್ರವಾಗಿಟ್ಟುಕೊಂಡು ನಿರ್ಮಿತವಾದ ಈ ಸಂಘದಂತೆಯೇ, ಶ್ರೀಮಾತೆ ಶಾರದಾದೇವಿಯವರನ್ನು ಕೇಂದ್ರವಾಗಿರಿಸಿಕೊಂಡ ಸಂನ್ಯಾಸಿನಿ ಯರ ಸಂಘವೊಂದು ಜನ್ಮದಳೆದು, ಆಧುನಿಕ ಭಾರತದಲ್ಲಿ ಸಂನ್ಯಾಸಿನಿಯರ ಪರಂಪರೆ ಯೊಂದು ಬೆಳೆಯುವಂತೆ ಮಾಡಬೇಕೆಂಬ ಉತ್ಕಟೇಚ್ಛೆ ಅವರಿಗಿತ್ತು. (ಅವರ ಈ ಬಯಕೆಯು ಅವರ ಜೀವಿತಾವಧಿಯಲ್ಲೇ ನೆರವೇರದಿದ್ದರೂ ಮುಂದೆ ಅನೇಕ ವರ್ಷಗಳ ಬಳಿಕ ಅದು ರೂಪ ತಾಳಿತು.) ಶ್ರೀರಾಮಕೃಷ್ಣರ ಶಿಷ್ಯರ ಪೈಕಿ, ಶ್ರೀಮಾತೆಯವರ ಮಾಹಾತ್ಮ್ಯವನ್ನೂ ಭಾರತದ ಹಾಗೂ ಮಾನವತೆಯ ಪುನರುದ್ಧಾರದ ಕಾರ್ಯದಲ್ಲಿ ಇವರ ಮಹತ್ವವನ್ನೂ ಅರಿತವರಲ್ಲಿ ಸ್ವಾಮಿ ವಿವೇಕಾನಂದರೇ ಮೊದಲಿಗರು. ೧೮೯೪ರಲ್ಲಿ–ಎಂದರೆ ಶ್ರೀಶಾರದಾದೇವಿಯರು ಶರೀರ ತ್ಯಾಗ ಮಾಡಲು ಇನ್ನೂ ಸುಮಾರು ಇಪ್ಪತೈದು ವರ್ಷಗಳಿರುವಾಗಲೇ–ಸ್ವಾಮೀಜಿ ತಮ್ಮ ಗುರುಭಾಯಿಗಳಾದ ಶಿವಾನಂದರಿಗೆ ಬರೆದ ಪತ್ರದಲ್ಲಿ ತಮ್ಮ ಅಂತರಾಳದ ಭಾವನೆಗಳನ್ನು ಹೀಗೆ ಹೊರಗೆಡಹಿದರು :</p>
<p>“ಶ್ರೀಮಾತೆಯವರ ಜೀವನದ ಮಹತ್ವವನ್ನು ಇನ್ನೂ ನಿಮ್ಮಲ್ಲಿ ಒಬ್ಬರೂ ಅರಿತುಕೊಂಡಿಲ್ಲ. ಆದರೆ ಕಾಲಕ್ರಮದಲ್ಲಿ ನೀವದನ್ನು ಅರಿಯುವಿರಿ. ಆದ್ಯಾಶಕ್ತಿಯ ಅನುಗ್ರಹವಿಲ್ಲದೆ ಜಗತ್ತಿಗೆ ಉದ್ಧಾರವಿಲ್ಲ. ಇತರ ಎಲ್ಲ ರಾಷ್ಟ್ರಗಳಿಗಿಂತ ನಮ್ಮ ರಾಷ್ಟ್ರ ದುರ್ಬಲಗೊಂಡಿದೆಯಲ್ಲ, ಹಿಂದುಳಿದಿದೆಯಲ್ಲ, ಏಕೆ ? ಏಕೆಂದರೆ ಇಲ್ಲಿ ಆದ್ಯಾಶಕ್ತಿಯನ್ನು ಅವಮಾನಿಸಲಾಗಿದೆ. ಈ ಅದ್ಭುತ ಶಕ್ತಿಯನ್ನು ಜಾಗೃತಗೊಳಿಸುವುದಕ್ಕಾಗಿಯೇ ಶ್ರೀಮಾತೆಯವರು ಅವತರಿಸಿ ಬಂದಿದ್ದಾರೆ. ಅವ ರನ್ನು ಕೇಂದ್ರವಾಗಿಸಿಕೊಂಡು ಈ ಜಗತ್ತಿನಲ್ಲಿ ಇನ್ನೊಮ್ಮೆ ಗಾರ್ಗಿಯರು ಮೈತ್ರೇಯಿಯರು ಉದಿಸಿಬರಲಿದ್ದಾರೆ. ಪ್ರಿಯ ಸೋದರ, ನಿನಗಿದೆಲ್ಲ ಈಗ ಅಷ್ಟು ಚೆನ್ನಾಗಿ ಅರ್ಥವಾಗಲಾರದು, ಆದರೆ ಕಾಲಕ್ರಮದಲ್ಲಿ ಎಲ್ಲವೂ ಅರ್ಥವಾಗುತ್ತದೆ. ಅಮೆರಿಕ ಯೂರೋಪುಗಳಲ್ಲಿ ನೀನೇನು ಕಾಣುತ್ತಿ ? ಶಕ್ತಿಯ ಪೂಜೆಯನ್ನು ! ಆದರೆ ಅವರು ಅಜ್ಞಾನದಿಂದ ಆ ಶಕ್ತಿಯನ್ನು ಇಂದ್ರಿಯ ಭೋಗದ ಮೂಲಕ ಆರಾಧಿಸುತ್ತಿದ್ದಾರೆ. ಹೀಗಿರುವಾಗ, ಯಾರು ಅದೇ ಆದ್ಯಾಶಕ್ತಿಯನ್ನು ತಮ್ಮ ಜನನಿಯೆಂದು ಭಾವಿಸಿ ಸಾತ್ವಿಕಭಾವದಿಂದ, ಪರಿಶುದ್ಧ ಹೃದಯದಿಂದ ಆರಾಧಿಸುವರೋ ಅವರು ಇನ್ನೆಷ್ಟು ಸನ್ಮಂಗಳವನ್ನು ಸಾಧಿಸಿಕೊಳ್ಳಲಿಕ್ಕಿಲ್ಲ ! . . . ದಿನ ಕಳೆದಂತೆಲ್ಲ ನನಗೆ ಈ ವಿಷಯ ಹೆಚ್ಚುಹೆಚ್ಚು ಸ್ಪಷ್ಟವಾಗುತ್ತಿದೆ ; ನನ್ನ ಅಂತರ್ದೃಷ್ಟಿ ಹೆಚ್ಚು ಹೆಚ್ಚು ತೆರೆಯುತ್ತಿದೆ. ಆದ್ದರಿಂದ ನಾವು ಮೊಟ್ಟಮೊದಲು ಶ್ರೀಶಾರದಾದೇವಿಯವರ ಹೆಸರಿನಲ್ಲಿ ಮಠವನ್ನು ಕಟ್ಟಬೇಕು. ಮೊದಲು ಶ್ರೀಶಾರದಾದೇವಿಯರು ಹಾಗೂ ಅವರ ಸ್ತ್ರೀಸಂತಾನ ; ಆಮೇಲೆ ಶ್ರೀರಾಮಕೃಷ್ಣರು ಹಾಗೂ ಅವರ ಪುರುಷ ಸಂತಾನ. ನೀನಿದನ್ನು ಅರ್ಥಮಾಡಿಕೊಳ್ಳಬಲ್ಲೆಯೇನು ? ಶ್ರೀಮಾತೆಯವರ ಕೃಪೆ ನನ್ನ ಪಾಲಿಗೆ ಶ್ರೀರಾಮಕೃಷ್ಣರ ಕೃಪೆಗಿಂತಲೂ ನೂರು ಸಾವಿರ ಪಟ್ಟು ಅಮೂಲ್ಯ. ಮಾತೆಯ ಕೃಪೆ, ಮಾತೆಯ ಆಶೀರ್ವಾದ–ಎಲ್ಲವೂ ನನಗೆ ಪರಮೋತ್ಕೃಷ್ಟ. ಸೋದರ, ನೋಡು, ನನ್ನ ಹೆಸರು ನಿಜಕ್ಕೂ ವಿವೇಕಾನಂದನೇ ಹೌದಾದಲ್ಲಿ, ನಿಮಗೆಲ್ಲ ನಾನು ಜೀವಂತ ದುರ್ಗೆಯನ್ನು ಆರಾಧಿಸಿ ತೋರಿಸಿಕೊಡುತ್ತೇನೆ. ದಯವಿಟ್ಟು ನನ್ನನ್ನು ಕ್ಷಮಿಸು. ಮಾತೆಯ ವಿಚಾರದಲ್ಲಿ ನಾನು ಸ್ವಲ್ಪ ಮತಾಂಧನೇ ಸರಿ. ಆಕೆಯೇನಾದರೂ ಆಜ್ಞೆ ಮಾಡಿದರೆ ಆಕೆಯ ಈ ಭೂತಗಣಗಳು ಏನನ್ನಾದರೂ ಸಾಧಿಸಿಬಿಡಬಲ್ಲುವು. ಶ್ರೀರಾಮಕೃಷ್ಣರ ವಿಚಾರದಲ್ಲಿ, ನೀನು ಅವರನ್ನು ದೇವ ರೆಂದಾದರೂ ಕರೆ, ಮನುಷ್ಯನೆಂದಾದರೂ ಕರೆ, ಅಥವಾ ಇನ್ನೇನು ಬೇಕಾದರೂ ಕರೆದುಕೋ. ಆದರೆ ಶಾರದಾದೇವಿಯವರನ್ನು ಯಾರು ಸಾಕ್ಷಾತ್ ಜಗನ್ಮಾತೆಯೆಂದು ಒಪ್ಪಿ ಗೌರವಿಸುವು ದಿಲ್ಲವೋ ಅವನಿಗೆ ಧಿಕ್ಕಾರವಿರಲಿ ! . . . </p>
<p>“ಈಗ ನೋಡು, ಶ್ರೀಮಾತೆಯವರ ಮಠಕ್ಕಾಗಿ ಹಣವನ್ನು ಸಂಗ್ರಹಿಸಲೆಂದು ನಾನು ಈ ಭಯಂಕರ ಚಳಿಗಾಲದಲ್ಲಿ ಅನೇಕ ಅಡ್ಡಿಗಳನ್ನು ಎದುರಿಸುತ್ತ ಊರಿಂದೂರಿಗೆ ಸುತ್ತುತ್ತಿದ್ದೇನೆ... ನೀನು ಒಂದು ಜಾಗವನ್ನು ಖರೀದಿಸಿ, ಜೀವಂತ ದುರ್ಗೆಯಾದ ಶ್ರೀಮಾತೆಯವರನ್ನು ಸಂಸ್ಥಾಪಿಸಿ ದಾಗ ನನಗೆ ಸಮಾಧಾನವಾಗುತ್ತದೆ . . . ”</p>
<p>ಈ ಪತ್ರದಲ್ಲಿ ನೋಡುವಂತೆ, ಶಾರದಾದೇವಿಯರಿಗಾಗಿ ಒಂದು ಸೂಕ್ತ ನಿವೇಶನವನ್ನು ಕೊಂಡುಕೊಳ್ಳುವಂತೆ ಸ್ವಾಮೀಜಿ ತಮ್ಮ ಗುರುಭಾಯಿಗಳಿಗೆ ಮತ್ತೆಮತ್ತೆ ಒತ್ತಾಯಪಡಿಸಿ ಬರೆಯುತ್ತಿದ್ದರು. ಶ್ರೀಮಾತೆಯವರು ನೆಮ್ಮದಿಯಿಂದ ಜೀವಿಸಲು ಸಾಧ್ಯವಾಗುವಂತೆ ಅವರದೇ ಆದ ಜಾಗವೊಂದು ಇರುವಂತಾಗಬೇಕೆಂಬುದು ಸ್ವಾಮೀಜಿಯ ಇಚ್ಛೆಯಾಗಿತ್ತು. ಅಲ್ಲದೆ ಈ ನಿವೇಶನಕ್ಕೆ ಹಣವನ್ನು ಕಳಿಸುವ ಭರವಸೆಯನ್ನೂ ನೀಡಿದ್ದರು. ತಮ್ಮ ಕಾರ್ಯೋದ್ದೇಶಗಳ ಪೈಕಿ, ಶ್ರೀಶಾರದಾದೇವಿಯವರಿಗಾಗಿ ಒಂದು ಮನೆಯನ್ನು ಕಟ್ಟಿಸಿಕೊಡುವುದಕ್ಕೆ ಸ್ವಾಮೀಜಿ ಅಗ್ರಸ್ಥಾನ ವನ್ನು ನೀಡಿದ್ದರು. ಇಡೀ ಭಾರತದ ಅಥವಾ ಇಡೀ ವಿಶ್ವದ ಸ್ತ್ರೀಯರ ಸ್ಥಿತಿಗತಿಗಳನ್ನು ಸುಧಾರಿಸು ವುದರ ಬಗ್ಗೆ ಅವರಿಗಿದ್ದ ಕಾಳಜಿ ಅದೆಷ್ಟು ಅಗಾಧವಾದದ್ದು ! ಸ್ತ್ರೀಯರ ಕಲ್ಯಾಣದೊಂದಿಗೆ ಹಿಂದೂ ಸಮಾಜದ ಒಟ್ಟು ಸುಧಾರಣೆಯು ಸ್ವಾಮೀಜಿಯ ಅತಿ ಮುಖ್ಯ ಕಾಳಜಿಯಾಗಿತ್ತು. ಹಿಂದೂ ಸಮಾಜವು ಮುಕ್ತ ಸಮಾಜವಾಗಿರದೆ ಅನೇಕ ಶತಮಾನಗಳಿಂದಲೂ ಸಂಪ್ರದಾಯಗಳ ಕೂಪದಿಂದ ಮೇಲೆದ್ದು ನಿಲ್ಲದಿದ್ದುದೇ ಭಾರತದ ಸಕಲ ಸಮಸ್ಯೆಗಳ ಮೂಲಕಾರಣವೆಂದು ಅವರು ವಿಶ್ಲೇಷಿಸಿದ್ದರು. ಹಿಂದೂ ಸಮಾಜದಲ್ಲಿ ಹೊಸ ರಕ್ತ ಪ್ರವಹಿಸಬೇಕಾದರೆ ಜನರು ಹೆಚ್ಚೆಚ್ಚು ಸಂಖ್ಯೆಯಲ್ಲಿ ಪರರಾಷ್ಟ್ರಗಳ ಹಾಗೂ ಪರಸಮಾಜಗಳ ಮುನ್ನಡೆಯನ್ನು ಕಣ್ಣಾರೆ ಕಾಣ ಬೇಕೆಂದು ಅವರು ಬಯಸಿದರು. ಆದ್ದರಿಂದ ಅವರಿನ್ನೂ ಪರಿವ್ರಾಜಕರಾಗಿದ್ದಾಗಲೇ ಒಂದು ಪತ್ರದಲ್ಲಿ ಹೀಗೆ ಬರೆದಿದ್ದರು : “ನಾವು ಯಾತ್ರೆ ಮಾಡಬೇಕು. ನಾವು ವಿದೇಶಿಗಳಿಗೆ ಹೋಗಬೇಕು. ಇತರ ರಾಷ್ಟ್ರಗಳಲ್ಲಿ ಸಮಾಜದ ಯಂತ್ರ ಹೇಗೆ ಕೆಲಸ ಮಾಡುತ್ತದೆಂಬುದನ್ನು ನೋಡಬೇಕು. ಮತ್ತು ನಾವು ನಿಜಕ್ಕೂ ಮತ್ತೊಮ್ಮೆ ಒಂದು ರಾಷ್ಟ್ರವಾಗಿ ರೂಪುಗೊಳ್ಳಬೇಕಾದರೆ, ಇತರ ರಾಷ್ಟ್ರ ಗಳ ಆಲೋಚನಾ ಲಹರಿ ಯಾವ ದಿಕ್ಕಿನಲ್ಲಿ ಸಾಗುತ್ತಿದೆಯೆಂಬುದನ್ನು ನಿರಂತರವಾಗಿ ಗಮನಿಸು ತ್ತಿರಬೇಕು.” ತಾವು ಅಮೆರಿಕದ ಯಾತ್ರೆಯನ್ನು ಕೈಗೊಂಡಮೇಲಂತೂ ಈ ಆಲೋಚನೆ ಸ್ವಾಮೀಜಿಯವರಿಗೆ ಮತ್ತಷ್ಟು ದೃಢವಾಯಿತು.</p>
<p>ಆದರೆ ಅವರ ಈ ಬಗೆಯ ಸಂಪರ್ಕದ ಉದ್ದೇಶ, ಭಾರತದ ಆರ್ಥಿಕ ಹಾಗೂ ಸಾಮಾಜಿಕ ಸ್ಥಿತಿಯನ್ನು ಸುಧಾರಿಸುವುದಷ್ಟೇ ಆಗಿರಲಿಲ್ಲ. ಬದಲಾಗಿ, ಭಾರತದ ಅನಂತ ಆಧ್ಯಾತ್ಮಿಕ ಐಶ್ವರ್ಯವನ್ನು ಪರರಾಷ್ಟ್ರಗಳೊಂದಿಗೆ ಹಂಚಿಕೊಳ್ಳುವುದೂ ಆಗಿತ್ತು. ಭಾರತವು ಪುನಶ್ಚೇತನ ಗೊಳ್ಳಬಲ್ಲುದಷ್ಟೇ ಅಲ್ಲದೆ ಅದೊಂದು ಪ್ರಬಲ ಶಕ್ತಿಯಾಗಿ ನಿಲ್ಲುವ ಸಾಮರ್ಥ್ಯವನ್ನು ಹೊಂದಿದೆ ಎಂಬುದು ಅಮೆರಿಕದಲ್ಲಿನ ಅವರ ಸಾಧನೆಯಿಂದ ಸಾಬೀತಾಗಿತ್ತು. ಇದರ ಬಗ್ಗೆ ಅವರಿಗಂತೂ ಯಾವುದೇ ಸಂಶಯವಿರಲಿಲ್ಲ. ಅವರು ೧೮೯೪ರ ಸೆಪ್ಟೆಂಬರಿನಲ್ಲಿ ಹರಿದಾಸ್ ದೇಸಾಯಿವರಿಗೆ ಬರೆದ ಪತ್ರದಲ್ಲಿ ಹೀಗೆ ಹೇಳಿದರು :</p>
<p>“ಇಷ್ಟು ಕಾಲವೂ ನಾನು ಈ ದೇಶದಾದ್ಯಂತ ಸಂಚರಿಸುತ್ತ ಪ್ರತಿಯೊಂದನ್ನೂ ಗಮನಿಸುತ್ತಿ ದ್ದೇನೆ. ಕಡೆಗೀಗ ನಾನೊಂದು ತೀರ್ಮಾನಕ್ಕೆ ಬಂದಿದ್ದೇನೆ. ಏನೆಂದರೆ ಈ ಪ್ರಪಂಚದಲ್ಲಿ ಧರ್ಮ ವನ್ನು ನಿಜವಾಗಿ ಅರ್ಥಮಾಡಿಕೊಂಡಿರುವ ಒಂದೇ ಒಂದು ರಾಷ್ಟ್ರವೆಂದರೆ ಅದು ಭಾರತ ; ಮತ್ತು, ಅವರ ಎಲ್ಲ ಲೋಪದೋಷಗಳನ್ನೂ ಪರಿಗಣಿಸಿದರೂ, ನೈತಿಕತೆ ಹಾಗೂ ಆಧ್ಯಾತ್ಮಿಕತೆ ಯಲ್ಲಿ ಹಿಂದೂಗಳು ಜಗತ್ತಿನ ಇತರೆಲ್ಲ ಜನರಿಗಿಂತಲೂ ಎಷ್ಟೋ ಪಾಲು ಉತ್ತಮರು. ಮತ್ತು ಭಾರತದ ಎಲ್ಲ ತ್ಯಾಗೀ ಯುವಕರು ಸರಿಯಾದ ರೀತಿಯಲ್ಲಿ ಎಚ್ಚರಿಕೆಯಿಂದ ಶ್ರಮವಹಿಸಿ ದುಡಿದು, ಪಾಶ್ಚಾತ್ಯರ ಶಕ್ತಿಯ ಹಾಗೂ ಧೀರತೆಯ ಅಂಶಗಳನ್ನು ಹಿಂದೂಗಳ ಶಾಂತಿಯ ಅಂಶ ಗಳೊಂದಿಗೆ ಸೇರಿಸಲು ಸಮರ್ಥರಾದರೆ, ಈ ಜಗತ್ತಿನಲ್ಲಿ ಹಿಂದೆ ಇದ್ದ ಎಲ್ಲ ಬಗೆಯ ಜನಗಳಿ ಗಿಂತಲೂ ಶ್ರೇಷ್ಠತಮರಾದ ಜನರು ಇಲ್ಲಿ ಉದ್ಭವಿಸುತ್ತಾರೆ ಎಂಬುದು ನನಗೆ ದೃಢವಾಗಿದೆ.”</p>
<p>ಹೀಗೆ ಮಾನವನ ಭವಿತವ್ಯದಲ್ಲಿ ಹಿಂದೂಧರ್ಮಕ್ಕೆ ಒಂದು ಪ್ರಮುಖ ಸ್ಥಾನವಿದೆಯೆಂದು ಸ್ವಾಮೀಜಿ ಅರಿತಿದ್ದರು. ಭಾರತದಲ್ಲಿ ಮಾತ್ರವಲ್ಲದೆ ಇಡೀ ವಿಶ್ವದ ಆಧುನಿಕ ನಾಗರಿಕತೆಯ ಬೆಳವಣಿಗೆಯಲ್ಲಿ ಧರ್ಮವು ಎಂತಹ ಸಕ್ರಿಯ-ಉಪಯುಕ್ತ ಪಾತ್ರವನ್ನು ವಹಿಸಬಲ್ಲುದೆಂಬು ದನ್ನು ತೋರಿಸಿಕೊಟ್ಟವರಲ್ಲಿ ಸ್ವಾಮಿ ವಿವೇಕಾನಂದರು ಅಗ್ರಗಣ್ಯರು, ಮೊದಲಿಗರು. ಆಧುನಿಕ ಭಾರತದ ಹಾಗೂ ಪ್ರಪಂಚದ ಸಮಕಾಲೀನ ಚಿಂತನೆಗೆ ಇದು ಅವರ ಅತಿ ಮುಖ್ಯ ಕೊಡುಗೆ ಎನ್ನಬಹುದು. ಆದರೆ ಅವರ ಈ ದಿವ್ಯ ಸಂದೇಶದ ಪ್ರಸಾರವಿನ್ನೂ ಆಗಬೇಕಾದ ಪ್ರಮಾಣದಲ್ಲಿ ಆಗಿಲ್ಲ, ಮತ್ತು ಅದರ ಘನತೆಗೆ ತಕ್ಕ ಪ್ರತಿಕ್ರಿಯೆಯೂ ಇನ್ನೂ ಕೇಳಿಬಂದಿಲ್ಲ ನಿಜ. ಆದರೆ ಚಿಂತನಪ್ರಪಂಚದ ಮೇಲೆ ಅದು ನಿಧಾನವಾಗಿಯಾದರೂ ನಿಶ್ಚಯವಾಗಿ ತನ್ನ ಪ್ರಭಾವವನ್ನು ಬೀರುತ್ತಿದೆ. ಧರ್ಮವೆಂದರೆ ತಿರಸ್ಕಾರದಿಂದ ನೋಡುವವರು ಧರ್ಮದ ಬಗೆಗಿನ ಸ್ವಾಮೀಜಿಯ ವಿಚಾರಧಾರೆ ಎಷ್ಟು ವೈಚಾರಿಕ ಪ್ರಜ್ಞೆಯಿಂದ ಕೂಡಿದುದಾಗಿತ್ತು ಎಂಬುದನ್ನು ತಿಳಿಯರು. ಸ್ವಾಮೀಜಿಯ ಕಲ್ಪನೆಯ ಧರ್ಮ ಎಷ್ಟು ಅನುಷ್ಠಾನಯೋಗ್ಯವಾಗಿತ್ತು ಎಂಬುದಕ್ಕೆ, ಅವರು ಅಳಸಿಂಗ ಪೆರುಮಾಳರಿಗೆ ಬರೆದ ಈ ಪತ್ರ ಕನ್ನಡಿಯಂತಿದೆ :</p>
<p>“ನಾನು ದೇವರನ್ನು ನಂಬುತ್ತೇನೆ, ಮತ್ತು ನಾನು ಮನುಷ್ಯನ ಶಕ್ತಿಯನ್ನೂ ನಂಬುತ್ತೇನೆ. ಕಷ್ಟದಲ್ಲಿರುವವರಿಗೆ ನೆರವಾಗುವುದರಲ್ಲಿ ನನಗೆ ನಂಬಿಕೆಯಿದೆ. ಇತರರನ್ನು ಉಳಿಸಲು ನಾನು ನರಕಕ್ಕಾದರೂ ಹೋಗಲು ಸಿದ್ಧನಿದ್ದೇನೆ.</p>
<p>“ನಾನೊಬ್ಬ ತ್ಯಾಗೀ ಸಂನ್ಯಾಸಿ. ಆದರೆ ಒಬ್ಬಳು ವಿಧವೆಯ ಕಣ್ಣೀರನ್ನು ಒರಸಲಾರದ ಅಥವಾ ಅನಾಥ ಶಿಶುವಿಗೆ ಒಂದು ತುತ್ತು ಅನ್ನವನ್ನು ಉಣಿಸಲಾರದ ದೇವರಲ್ಲೂ ಧರ್ಮದಲ್ಲೂ ನನಗೆ ನಂಬಿಕೆಯಿಲ್ಲ. ಬೋಧನೆಗಳು ಎಷ್ಟೇ ಉದಾತ್ತವಾಗಿರಲಿ, ತತ್ತ್ವಗಳು ಎಷ್ಟೇ ಅಚ್ಚುಕಟ್ಟಾಗಿ ಬೆಸೆಯಲ್ಪಟ್ಟಿರಲಿ, ಎಲ್ಲಿಯವರೆಗೆ ಆ ಧರ್ಮವು ಕೇವಲ ಪುಸ್ತಕಗಳಿಗೆ ಮತ್ತು ಸಿದ್ಧಾಂತಗಳಿಗೆ ಸೀಮಿತವಾಗಿರುತ್ತದೆಯೋ ಅಲ್ಲಿಯವರೆಗೆ ಅದನ್ನು ನಾನು ಧರ್ಮವೆಂದು ಕರೆಯುವುದಿಲ್ಲ. ಕಣ್ಣಿರುವುದು ಮುಖದಲ್ಲಿ, ಬೆನ್ನಿನಲ್ಲಲ್ಲ. ಆದ್ದರಿಂದ ನೇರವಾಗಿ ಮುನ್ನಡೆಯಿರಿ. ಮತ್ತು ಯಾವು ದನ್ನು ನೀವು ನಿಮ್ಮ ಧರ್ಮವೆಂದು ತುಂಬ ಜಂಬದಿಂದ ಹೇಳಿಕೊಳ್ಳುತ್ತೀರೋ ಅದನ್ನು ಅನುಷ್ಠಾನಕ್ಕೆ ತನ್ನಿ. ದೇವರು ನಿಮಗೆ ಒಳ್ಳೆಯದು ಮಾಡಲಿ !</p>
<p>“ಪ್ರೀತಿಯೆಂದೂ ಸೋಲುವುದಿಲ್ಲ ಮಗು. ಇಂದೋ ನಾಳೆಯೋ ಅಥವಾ ಯುಗಗಳ ಅನಂತರವೋ, ಸತ್ಯವೇ ಗೆಲ್ಲುವುದು. ಪ್ರೇಮವೇ ಎಂದೂ ವಿಜಯಿಯಾಗುವುದು. ನೀನು ನಿನ್ನ ಸಹಮಾನವರನ್ನು ಪ್ರೀತಿಸುವೆಯಾ ? ದೇವರನ್ನು ಹುಡುಕಿಕೊಂಡು ನೀನೆಲ್ಲಿಗೆ ಹೋಗುವೆ– ದುಃಖಿಗಳು, ದರಿದ್ರರು, ದುರ್ಬಲರೆಲ್ಲ ದೇವರಲ್ಲವೆ ? ಅವರನ್ನೇಕೆ ಮೊದಲು ಪೂಜಿಸಬಾರದು? ಗಂಗಾ ತೀರದಲ್ಲಿ ಬಾವಿ ತೋಡುವುದೇಕೆ ? ಪ್ರೇಮದ ಸರ್ವವ್ಯಾಪಕತ್ವದಲ್ಲಿ ನಂಬಿಕೆಯಿಡು. ಕ್ಷುದ್ರವಾದ ಹೆಸರು ಕೀರ್ತಿಯನ್ನು ಯಾರು ಲಕ್ಷಿಸುತ್ತಾರೆ ? ನಾನಂತೂ ಈ ವೃತ್ತಪತ್ರಿಕೆಗಳು ಏನು ಹೇಳುತ್ತವೆಯೆಂದು ಗಮನಿಸುವುದೇ ಇಲ್ಲ. ನಿನ್ನಲ್ಲಿ ಪ್ರೀತಿಯಿದೆಯೆ ? ಹಾಗಿದ್ದರೆ ನೀನು ಸರ್ವಶಕ್ತ. ನೀನು ಸಂಪೂರ್ಣ ನಿಃಸ್ವಾರ್ಥಿಯೆ ? ಹಾಗಾದರೆ ನೀನು ಅಪ್ರತಿಹತ. ಎಲ್ಲೆಡೆಯೂ ನಿನಗೆ ನೆರವಾಗುವುದು ನಿನ್ನ ಶೀಲವೊಂದೇ. ಕಷ್ಟಗಳ ಸಮುದ್ರದಾಳದಲ್ಲಿಯೂ ಭಗವಂತ ತನ್ನ ಮಕ್ಕಳನ್ನು ರಕ್ಷಿಸದೆ ಬಿಡುವವನಲ್ಲ. ನಿಮ್ಮ ರಾಷ್ಟ್ರಕ್ಕೆ ಧೀರರು ಬೇಕಾಗಿದ್ದಾರೆ ; ನೀವು ಧೀರರಾಗಿ! ದೇವರು ನಿಮಗೆ ಒಳ್ಳೆಯದು ಮಾಡಲಿ !”</p>
<p>ಸ್ವಾಮೀಜಿ ಮಾನವನ ಸಮಸ್ಯೆಗಳಿಗೆ ಅವುಗಳ ಮೂಲದಲ್ಲೇ ಪ್ರಯೋಗಿಸಬಹುದಾದಂತಹ ಪರಿಹಾರಗಳನ್ನು ಕಂಡುಹುಡುಕುತ್ತಿದ್ದರು. ಆದರೆ ಸಾಮಾನ್ಯವಾಗಿ, ರೋಗದ ಲಕ್ಷಣಗಳನ್ನು ಮಾತ್ರ ಪರಿಹರಿಸುವ ಔಷಧಗಳು ರೋಗವನ್ನೇ ಗುಣಪಡಿಸಲಾರವು. ಬದಲಾಗಿ ಅವು ರೋಗ ವನ್ನು ಮತ್ತಷ್ಟು ಹದಗೆಡಿಸಬಹುದು. ಇಲ್ಲವೆ ತಕ್ಷಣದಲ್ಲೋ ಕಾಲಾಂತರದಲ್ಲೋ ಇತರ ಸಮಸ್ಯೆ ಗಳನ್ನು ತಂದೊಡ್ಡಬಹುದು. ಅಂತೆಯೇ ಯಾವುದೇ ಸಮಸ್ಯೆಯ ಬಾಹ್ಯ ಲಕ್ಷಣಗಳನ್ನು ಮಾತ್ರ ನಿರ್ಮೂಲ ಮಾಡುವ ಉಪಾಯಗಳಿಂದ, ತಕ್ಷಣಕ್ಕೆ ಆ ಸಮಸ್ಯೆ ಪರಿಹಾರವಾದಂತೆ ಕಂಡು ಬಂದರೂ, ಅದರ ಬೇರುಗಳು ಜೀವಂತವಾಗಿದ್ದು ಮತ್ತೊಮ್ಮೆ ಅದು ತಲೆಯೆತ್ತುತ್ತದೆ. ಈ ವಿಚಾರವು ಎಂದೆಂದಿಗೂ ಸತ್ಯವೆಂದು ಕಂಡುಕೊಂಡಿದ್ದ ಸ್ವಾಮೀಜಿ, ಮಾನವನ ಯಾವುದೇ ಸಮಸ್ಯೆಗೆ ಪರಿಹಾರ ಹುಡುಕುವಾಗಲೂ ಅದರ ಮೂಲಕ್ಕೆ ಹೋಗಿ, ಅದನ್ನು ಶಾಶ್ವತವಾಗಿ ನಿರ್ಮೂಲ ಮಾಡುವಂತಹ ಪರಿಹಾರವನ್ನೇ ರೂಪಿಸುತ್ತಿದ್ದರು.</p>
<p>ಸ್ವಾಮೀಜಿಯ ಪ್ರತಿಯೊಂದು ಕಾರ್ಯಕ್ಕೂ ಅನ್ವಯವಾಗುವಂತಿದ್ದ ಒಂದು ಸಾಮಾನ್ಯ ನಿಯಮವೆಂದರೆ ಪ್ರೀತಿ-ಸಹಾನುಭೂತಿ. ಒಂದು ಪತ್ರದಲ್ಲಿ ಸ್ವಾಮೀಜಿ ಬರೆಯುತ್ತಾರೆ, “ಏಕ ಮಾತ್ರ ಉಪಾಯವೆಂದರೆ ಪ್ರೀತಿ ಮತ್ತು ಸಹಾನುಭೂತಿ. ಏಕಮಾತ್ರ ಪೂಜೆಯೆಂದರೆ ಪ್ರೀತಿ.” ಸಕಲ ಮಾನವರನ್ನೂ ದಿವ್ಯ ಪ್ರೇಮದೆಡೆಗೆ ಒಯ್ಯುವುದೇ ಅವರ ಕಾರ್ಯೋದ್ದೇಶ.</p>

<h1>೨ಂ</h1>
<h1>ಅಮೆರಿಕದಲ್ಲಿ ಆಧ್ಯಾತ್ಮಿಕ ಶಿಕ್ಷಣ</h1>
<p class="noindent">೧೮೯೫ರ ಜನವರಿಯ ವೇಳೆಗೆ, ಪಶ್ಚಿಮ ರಾಷ್ಟ್ರಗಳಲ್ಲಿನ ಸ್ವಾಮೀಜಿಯ ಕಾರ್ಯದಲ್ಲಿ ಒಂದು ಹೊಸ ಅಧ್ಯಾಯ ಪ್ರಾರಂಭವಾಯಿತು. ಆ ತಿಂಗಳ ಕೊನೆಯ ದಿನಗಳಲ್ಲಿ ಅವರು ನ್ಯೂಯಾರ್ಕ್ ನಗರದ ಒಂದು ಸಾಧಾರಣ ಪರಿಸರದ ವಸತಿಗೃಹದಲ್ಲಿ ಕೋಣೆಯೊಂದನ್ನು ಬಾಡಿಗೆಗೆ ತೆಗೆದು ಕೊಂಡರು. ಇದನ್ನು ತಮ್ಮ ವಾಸಕ್ಕಾಗಿಯೂ ಉದ್ದೇಶಿತ ತರಗತಿಗಳನ್ನು ನಡೆಸಲೂ ಬಳಸಬೇಕು ಎಂಬುದು ಅವರ ಯೋಜನೆಯಾಗಿತ್ತು. ನಾವು ಹಿಂದೆಯೇ ನೋಡಿದಂತೆ, ಸಾವಿರಾರು ಜನರು ಸೇರುವ ಸಾರ್ವಜನಿಕ ಸಭೆಗಳು, ವೃತ್ತಪತ್ರಿಕೆಗಳ ಅಬ್ಬರ, ಅವುಗಳಿಂದ ಸಿಗುವ ಪ್ರಚಾರ, ಅಭಿನಂದನೆಯ ಸುರಿಮಳೆ ಇವೆಲ್ಲ ಅವರಿಗೆ ಸಾಕುಸಾಕೆನಿಸಿತ್ತು. ಅಲ್ಲದೆ ಇವೆಲ್ಲ ಕೇವಲ ತೋರಾಣಿಕೆಯದಾಗಿ ಕಂಡಿತ್ತು. ಇವುಗಳಿಂದ ಹೆಚ್ಚಿನ ಉಪಯೋಗವೇನೂ ಆಗಲಾರದೆಂದು ಅವರಿಗೆ ಅನ್ನಿಸಿತು. ಆದ್ದರಿಂದ ಯಾವುದಾದರೂ ಶಾಂತವಾದ ಸ್ಥಳದಲ್ಲಿ ಶ್ರದ್ಧಾವಂತರಾದ ಕೆಲವೇ ವ್ಯಕ್ತಿಗಳಿಗೆ ತೀವ್ರವಾದ ತರಬೇತಿ ನೀಡಬೇಕೆಂದು ಆಶಿಸಿ, ತಮ್ಮ ಸ್ವಂತ ಕೋಣೆಯಲ್ಲಿ ತಾವು ಉಚಿತ ತರಗತಿಗಳನ್ನು ತೆಗೆದುಕೊಳ್ಳುವುದಾಗಿ ಅವರು ಪ್ರಕಟಪಡಿಸಿದರು. ಈಗಾಗಲೇ ಅವರಿಂದ ಆಕರ್ಷಿತರಾಗಿದ್ದ ಹಲವಾರು ಜನ ತಕ್ಷಣ ಉತ್ಸಾಹದಿಂದ ಮುಂದೆ ಬಂದರು.</p>
<p>ಜನವರಿ ೨೯ರಿಂದ ಈ ತರಗತಿಗಳು ಪ್ರಾರಂಭವಾದುವು. ಸ್ವಾಮೀಜಿಯ ಕೋಣೆ ಇದ್ದುದು ಕಟ್ಟಡದ ಎರಡನೇ ಅಂತಸ್ತಿನಲ್ಲಿ. ಸುಮಾರು ಹತ್ತು-ಹದಿನೈದು ಜನ ಸುಲಭವಾಗಿ ಕುಳಿತುಕೊಳ್ಳ ಬಹುದಾಗಿತ್ತು. ಆದರೆ ತರಗತಿ ಪ್ರಾರಂಭವಾಗುತ್ತಿದ್ದಂತೆಯೇ ವಿದ್ಯಾರ್ಥಿಗಳ ಸಂಖ್ಯೆ ವೇಗವಾಗಿ ಬೆಳೆಯಿತು. ಬ್ರೂಕ್ಲಿನ್ನಿನಲ್ಲಿ ಅವರ ಉಪನ್ಯಾಸಗಳನ್ನು ಕೇಳಿ ಆಕರ್ಷಿತರಾಗಿದ್ದ ಅನೇಕರು, ತರಗತಿಗಳಲ್ಲಿ ಭಾಗವಹಿಸುವ ಉದ್ದೇಶದಿಂದ ನ್ಯೂಯಾರ್ಕಿಗೆ ಬಂದರು. ವಿದ್ಯಾರ್ಥಿಗಳ ಸಂಖ್ಯೆ ಹೆಚ್ಚಿ ಕೋಣೆ ತುಂಬಿ ತುಳುಕಾಡಿತು. ಈ ತರಗತಿಗಳಿಗೆ ಹಾಜರಿದ್ದ ಮಿಸ್ ಸಾರಾ ವಾಲ್ಡೊ ಹೇಳುವಂತೆ ಅದೊಂದು ತುಂಬ ರಮ್ಯವಾದ ದೃಶ್ಯ. ಭಾರತೀಯ ಪದ್ಧತಿಗನುಸಾರವಾಗಿ ಸ್ವಾಮೀಜೀ ನೆಲದ ಮೇಲೆ ಕುಳಿತುಕೊಳ್ಳುತ್ತಿದ್ದರು. ಬಹುತೇಕ ಶಿಷ್ಯರೂ ಅವರಂತೆಯೇ ನೆಲದ ಮೇಲೆ ಕುಳಿತುಕೊಳ್ಳುತ್ತಿದ್ದರು. ಆದರೆ ಎಲ್ಲರೂ ಕುಳಿತುಕೊಳ್ಳುವಷ್ಟು ಸ್ಥಳಾವಕಾಶವಿಲ್ಲದ್ದ ರಿಂದ ವಿದ್ಯಾರ್ಥಿಗಳು ಸೋಫಾದ ಕೈಯಾಸರೆಗಳ ಮೇಲೆ, ಮೂಲೆಯಲ್ಲಿದ್ದ ಕೈತೊಳೆಯುವ ಕಟ್ಟೆಯ ಮೇಲೆ, ಹೀಗೆ ಎಲ್ಲಿ ಜಾಗ ಸಿಕ್ಕಿದರಲ್ಲಿ ಕುಳಿತು ಶ್ರದ್ಧೆಯಿಂದ ಆಲಿಸುತ್ತಿದ್ದರು. ಇಷ್ಟಾ ದರೂ ಜಾಗ ಸಾಲದೆ ಬಂದದ್ದರಿಂದ ಕೋಣೆಯ ಆಚೆ ಮೆಟ್ಟಿಲುಗಳ ಮೇಲೂ ಕೆಲವರು ಕುಳಿತು ಆಲಿಸುತ್ತಿದ್ದರು. ಹೀಗೆ ಆ ಶಿಷ್ಯರು ತಮ್ಮ ಬಿಗುಮಾನವನ್ನೆಲ್ಲ ಬಿಟ್ಟು, ಎಲ್ಲ ಅನನುಕೂಲತೆ ಗಳನ್ನೂ ಮರೆತು, ಸ್ವಾಮೀಜಿಯ ಬಾಯಿಂದ ಹೊರಬಿದ್ದ ಪ್ರತಿಯೊಂದು ಶಬ್ದವನ್ನೂ ಕಾತರ ದಿಂದ ಆಲಿಸುತ್ತಿದ್ದರು. ಶಿಸ್ತಿನ ಸಿಪಾಯಿಗಳಾದ ಆ ಪಾಶ್ಚಾತ್ಯರು–ಅದರಲ್ಲೂ ಬುದ್ಧಿವಂತರು, ಮೇಲ್ವರ್ಗಕ್ಕೆ ಸೇರಿದವರು–ಇಷ್ಟರ ಮಟ್ಟಿಗೆ ವಿನಮ್ರತೆಯನ್ನೂ ವಿಶ್ವಾಸವನ್ನೂ ತೋರಿಸಿದ ರೆಂದರೆ ಅದೊಂದು ಅಸಾಮಾನ್ಯ ಸಂಗತಿಯೇ ಸರಿ.</p>
<p>ಹೀಗೆ ನ್ಯೂಯಾರ್ಕ್ ಮಹಾನಗರದಲ್ಲಿ ಸ್ವಾಮೀಜಿ ವೇದಾಂತಪ್ರಸಾರ ಕಾರ್ಯವನ್ನು ಅತ್ಯಂತ ಸರಳವಾದರೂ ತುಂಬ ಅದ್ಭುತವಾದ ರೀತಿಯಲ್ಲಿ ಪ್ರಾರಂಭಿಸಿದರು. ಈ ತರಗತಿಗಳನ್ನು ಅವರು ಹಿಂದೆಯೇ ಪ್ರಕಟಿಸಿದ್ದಂತೆ ಉಚಿತವಾಗಿ ನಡೆಸಿಕೊಂಡು ಬಂದರು. ಅವರು ವಾಸವಾಗಿದ್ದ ಕೋಣೆಯ ಬಾಡಿಗೆಗೆ ವಿದ್ಯಾರ್ಥಿಗಳು ತಾವಾಗಿಯೇ ವಂತಿಗೆ ನೀಡಿದರು. ಆದರೆ ಇದರಿಂದಲೂ ಅವರ ಖರ್ಚುವೆಚ್ಚಗಳು ತೂಗದೆ ಬಂದಾಗ ಸ್ವಾಮೀಜಿ, ಮತ್ತೊಂದು ಹಜಾರವನ್ನು ಬಾಡಿಗೆಗೆ ತೆಗೆದುಕೊಂಡು ಅಲ್ಲಿ ಸಾರ್ವಜನಿಕ ಉಪನ್ಯಾಸಗಳನ್ನು ನೀಡಿ ಹಣವನ್ನು ಸಂಗ್ರಹಿಸಿದರು. ಹಿಂದೆ ಭಾರತೀಯ ಗುರುಕುಲ ಸಂಪ್ರದಾಯದಲ್ಲಿ ಗುರುಗಳು ತರಗತಿಗಳ ವೆಚ್ಚವನ್ನು ಭರಿಸುವುದಲ್ಲದೆ ಬಡವಿದ್ಯಾರ್ಥಿಗಳನ್ನು ತಮ್ಮ ಸ್ವಂತ ಖರ್ಚಿನಲ್ಲೇ ಸಾಕುತ್ತಿದ್ದರು. ಅಂತೆಯೇ ಸ್ವಾಮೀಜಿ, ಧರ್ಮಬೋಧನೆಯನ್ನು ಉಚಿತವಾಗಿ ಕೊಡುವುದು ತಮ್ಮ ಕರ್ತವ್ಯವೆಂದೇ ಭಾವಿಸಿದ್ದರು. ಶ್ರದ್ಧಾವಂತರಾದ ಜಿಜ್ಞಾಸುಗಳಾದ ಕೆಲವು ಶಿಷ್ಯರಿಗೆ ತಮ್ಮ ಅತ್ಯುನ್ನತ ಬೋಧನೆಗಳನ್ನು ನೀಡುವುದೇ ಅವರಿಗೊಂದು ಆನಂದದ ಸಂಗತಿಯಾಗಿತ್ತು.</p>
<p>ಸ್ವಾಮೀಜಿಯ ತರಗತಿಗೆ ಬರುತ್ತಿದ್ದವರಲ್ಲಿ ಅವರ ಬೋಧನೆಗಳಿಂದ ಹಾಗೂ ವೇದಾಂತ ತತ್ತ್ವಗಳಿಂದ ಆಕರ್ಷಿತರಾಗಿದ್ದವರು ಕೆಲವರು. ಇನ್ನು ಕೆಲವರು ಕುತೂಹಲ ಪ್ರೇರಿತರಾಗಿ ಬಂದವರು. ಈ ತರಗತಿಗಳಲ್ಲದೆ ಇತರ ವೇಳೆಗಳಲ್ಲಿ ಅವರನ್ನು ಸಂದರ್ಶಿಸಲೆಂದು ಹಲವಾರು ಜನ ಧಾವಿಸಿಬರುತ್ತಿದ್ದರು. ಅವರ ವ್ಯಕ್ತಿತ್ವವನ್ನೂ ಸಿದ್ಧಾಂತಗಳನ್ನೂ ಪರೀಕ್ಷಿಸಿನೋಡಲೆಂದು ಬರುತ್ತಿದ್ದವರು ಕೆಲವರು. ಇವರಲ್ಲದೆ, ಅನೇಕ ವೃತ್ತಪತ್ರಿಕೆಗಳ ಹಾಗೂ ನಿಯತಕಾಲಿಕಗಳ ವರದಿಗಾರರು ಅವರನ್ನು ಯಾವಾಗಲೂ ಮುತ್ತಿಕೊಂಡಿರುತ್ತಿದ್ದರು.</p>
<p>ಹೀಗೆ ಈ ತರಗತಿಗಳ ಕಾರ್ಯವು ಕೂಡ ಸಾಕಷ್ಟು ಶ್ರಮದಾಯಕವಾಗಿದ್ದರೂ ಇದು ಸ್ವಾಮೀಜಿಗೆ ಹೆಚ್ಚು ತೃಪ್ತಿಕರವಾಗಿತ್ತು. ಹಾಗೆ ನೋಡಿದರೆ, ಇಷ್ಟುದಿನವೂ ಅವರು ಸಾರ್ವಜನಿಕ ಕ್ಷೇತ್ರದಲ್ಲಿ ಆಕರ್ಷಣೆಯ ಕೇಂದ್ರವಾಗಿದ್ದರು. ಒಬ್ಬ ಭಾಷಣಕಾರನಾಗಿ, ಧರ್ಮಪ್ರಚಾರಕನಾಗಿ ಅವರು ಪ್ರಚಂಡ ಯಶಸ್ಸು ಗಳಿಸಿದ್ದರು. ಹೆಸರು ಕೀರ್ತಿಯಂತೂ ಅವರ ಬೆನ್ನಟ್ಟಿ ಬರುತ್ತಿತ್ತು. ಧನಸಂಗ್ರಹಣೆಯೂ ನಿರಾಶಾದಾಯಕವಾಗೇನೂ ಇರಲಿಲ್ಲ. ಆದರೂ ಅವರು ಇದನ್ನೆಲ್ಲ ತಿರ ಸ್ಕರಿಸಿ ದೂರ ಸರಿಯಬೇಕಾದರೆ, ಸಾಧಾರಣ ಜನರ ದೃಷ್ಟಿಕೋನಕ್ಕಿಂತ ಅವರದು ಎಷ್ಟು ವಿಭಿನ್ನ ವಾಗಿತ್ತೆಂಬುದನ್ನು ಗಮನಿಸಬೇಕು. ಮೊದಲನೆಯದಾಗಿ, ಅವರಿದ್ದಂತಹ ಸ್ಥಿತಿಯಲ್ಲಿ ಬೇರೆ ಯಾರಾದರೂ ಇದ್ದಿದ್ದರೆ, ಆ ಉಪನ್ಯಾಸ ಸಂಸ್ಥೆಯನ್ನು ಬಿಟ್ಟುಬಿಡುವ ಸಾಹಸ ಮಾಡಿ, ತನ್ಮೂಲಕ ಆರ್ಥಿಕ ನಷ್ಟಕ್ಕೆ ಗುರಿಯಾಗಲು ಸಿದ್ಧರಿರುತ್ತಿದ್ದರೆ ? ಅಥವಾ ಗಣ್ಯರ ಒಡನಾಟವನ್ನು, ಶ್ರೀಮಂತರ ಆಮಂತ್ರಣಗಳನ್ನು ತ್ಯಜಿಸಿ, ಸರ್ವೇಸಾಮಾನ್ಯವಾದ ಪರಿಸರವನ್ನು ಆರಿಸಿಕೊಂಡು ಅಲ್ಲಿ ಧರ್ಮಬೋಧನೆ ಮಾಡುತ್ತ ಕುಳಿತುಕೊಳ್ಳುತ್ತಿದ್ದರೆ ? ಹಿಂದೆ ಅವರಿಗೆ ಔತಣಕೂಟಗಳಿಗೆ ಬರುತ್ತಿದ್ದ ಆಹ್ವಾನಗಳಿಗೆ ಲೆಕ್ಕವೇ ಇರಲಿಲ್ಲ. ಅವೆಲ್ಲ ನಡೆಯುತ್ತಿದ್ದುದು ಅತ್ಯಂತ ವೈಭವೋ ಪೇತವಾದ ಸ್ಥಳಗಳಲ್ಲಿ. ತಮ್ಮ ಸ್ನೇಹಿತರ ಒತ್ತಾಯದಿಂದಾಗಿ, ಗತ್ಯಂತರವಿಲ್ಲದೆ ಅವುಗಳಿಗೆ ಹೋಗಲೇಬೇಕಾಗಿತ್ತು. ಇದರಿಂದಾಗಿ ಅವರ ಅಮೂಲ್ಯ ಸಮಯ ಹಾಳಾಗುತ್ತಿತ್ತಲ್ಲದೆ ದೇಹಾ ರೋಗ್ಯಕ್ಕೂ ತೊಂದರೆಯಾಗುತ್ತಿತ್ತು. ಆದ್ದರಿಂದ ಇವುಗಳಿಂದೆಲ್ಲ ತಪ್ಪಿಸಿಕೊಂಡು ಬಂದು, ಇಲ್ಲಿ ಅತ್ಯಂತ ಸರಳವಾದ ಜೀವನವನ್ನು ಪ್ರಾರಂಭಿಸಿದ್ದರು. ಈ ಮನೆಗೆ ಬಂದ ಮೇಲೂ ಅವರಿಗೆ ಬರುತ್ತಿದ್ದ ಆಹ್ವಾನಗಳೇನೂ ಕಡಿಮೆಯಾಗಲಿಲ್ಲ. ಆದರೆ ಸ್ವಾಮೀಜಿ ಅವುಗಳನ್ನೆಲ್ಲ ನಿರಾಕರಿಸಿ ತಮ್ಮದೇ ಆದ ಊಟದ ವ್ಯವಸ್ಥೆಯನ್ನು ಮಾಡಿಕೊಂಡರು. ಅವರು ತಮ್ಮ ಸ್ನೇಹಿತ ಲ್ಯಾಂಡ್ಸ್ ಬರ್ಗ್​ನೊಂದಿಗೆ (ಮುಂದೆ ಸ್ವಾಮಿ ಕೃಪಾನಂದ) ಅನ್ನವನ್ನೋ ಬಾರ್ಲಿ ಗಂಜಿಯನ್ನೋ ತಯಾ ರಿಸಿಕೊಂಡು, ಬೇಯಿಸಿದ ಸೊಪ್ಪಿನೊಂದಿಗೆ ಊಟಮಾಡಿ ಮುಗಿಸುತ್ತಿದ್ದರು. ಈ ದಿನಗಳ ಬಗ್ಗೆ ಅವರು ಶ್ರೀಮತಿ ಸಾರಾಬುಲ್ಲಳಿಗೆ ಬರೆಯುತ್ತಾರೆ, “ಅಮೆರಿಕದಲ್ಲಿ ಹಿಂದೆಂದಿಗಿಂತ ಈಗ ನಾನೊಬ್ಬ ನಿಜವಾದ ಸಂನ್ಯಾಸಿಯಂತಿರುವಂತೆ ನನಗೆ ಅನ್ನಿಸುತ್ತಿದೆ.”</p>
<p>ಭಗವಂತನೇ ತಮ್ಮ ಕೈಹಿಡಿದು ನಡೆಸುತ್ತಿರುವನೆಂಬ ದೃಢ ವಿಶ್ವಾಸದಿಂದ ಸ್ವಾಮೀಜಿ ತಮ್ಮ ಕಾರ್ಯವನ್ನು ಮುಂದುವರಿಸಿದರು. ಸಂಭಾಷಣೆಯ ಮೂಲಕ ಹಾಗೂ ತರಗತಿಗಳ ಮೂಲಕ ಮುಮುಕ್ಷುಗಳಾದ, ಜಿಜ್ಞಾಸುಗಳಾದ ಶ್ರದ್ಧಾವಂತ ವ್ಯಕ್ತಿಗಳಿಗೆ ಶಿಕ್ಷಣ ನೀಡುತ್ತ ಬಂದರು. ಧ್ಯಾನಾಭ್ಯಾಸದ ಮೂಲಕ ಚಂಚಲ ಮನಸ್ಸನ್ನು ಶಾಂತಗೊಳಿಸುವ ವಿಧಾನವನ್ನು ಕ್ರಮಬದ್ಧವಾಗಿ ಬೋಧಿಸಿದರು. ಎಷ್ಟೋ ಸಲ ಹೀಗೆ ಧ್ಯಾನದ ಕ್ರಮವನ್ನು ಬೋಧಿಸುವಾಗ ಸ್ವಾಮೀಜಿ ತಾವೇ ಧ್ಯಾನಮಗ್ನರಾಗಿಬಿಡುತ್ತಿದ್ದರು. ಅವರು ಕೆಲವೊಮ್ಮೆ ಎಷ್ಟು ಗಾಢವಾಗಿ ಧ್ಯಾನಲೀನರಾಗುತ್ತಿದ್ದ ರೆಂದರೆ, ಬಹಳ ಹೊತ್ತಾದರೂ ಆ ಸ್ಥಿತಿಯಿಂದ ಹಿಂದಿರುಗುತ್ತಿರಲಿಲ್ಲ. ಆದರೆ ಇತರರಿಗೆ– ಅದರಲ್ಲೂ ಆಗತಾನೆ ಧ್ಯಾನಜೀವನವನ್ನು ಪ್ರವೇಶಿಸುತ್ತಿರುವವರಿಗೆ–ಅಷ್ಟು ಹೊತ್ತು ಧ್ಯಾನ ಮಗ್ನರಾಗಿ ಕುಳಿತಿರಲು ಸಾಧ್ಯವೆ ! ಆದ್ದರಿಂದ ಆ ವಿದ್ಯಾರ್ಥಿಗಳು ಸ್ವಾಮೀಜಿಯನ್ನು ಬಹಿರ್ಮುಖ ರಾಗಿಸಲು ಪ್ರಯತ್ನಿಸುತ್ತಿದ್ದರು. ಆದರೆ ಏನು ಮಾಡಿದರೂ ಅವರಿಗೆ ಎಚ್ಚರವಾಗುತ್ತಿರಲಿಲ್ಲ. ಈ ಶಿಷ್ಯರಿಗೆ ಕಾದುಕಾದು ಸಾಕಾಗಿ, ಕಡೆಗೆ ಒಬ್ಬೊಬ್ಬರಾಗಿ ಅಲ್ಲಿಂದೆದ್ದು ಹೊರಡುತ್ತಿದ್ದರು. ಸ್ವಾಮೀಜಿ ಬಹಿರ್ಮುಖರಾಗಿ ಮೈತಿಳಿದೆದ್ದಾಗ ತಮ್ಮ ಬಗ್ಗೆ ತಾವೇ ಅಸಮಾಧಾನ ತಾಳುತ್ತಿದ್ದರು. ಏಕೆಂದರೆ ಅವರಿಗೀಗ ತಾವು ಗುರುವಾಗಿ, ಶಿಕ್ಷಕನಾಗಿ ಇರಬೇಕಾದದ್ದು ಮುಖ್ಯವಾಗಿತ್ತೇ ಹೊರತು ಯೋಗಿಯಾಗಿರುವುದಲ್ಲ. ನಿಜ, ಧ್ಯಾನವೂ ಸೇರಿದಂತೆ, ಯಾವುದೇ ವಿಷಯವನ್ನು ಮಾತಾಡಿ ತೋರಿಸುವುದಕ್ಕಿಂತ ಮಾಡಿ ತೋರಿಸುವುದೇ ಹೆಚ್ಚು ಪರಿಣಾಮಕಾರಿ. ಆದರೂ ಧ್ಯಾನದ ಪ್ರಕ್ರಿಯೆ ಗಳನ್ನು ಹಾಗೂ ಅದಕ್ಕೆ ಸಂಬಂಧಪಟ್ಟ ಎಲ್ಲ ವಿವರಗಳನ್ನು ಮಾತಿನಿಂದ ತಾನೆ ವಿವರಿಸಬೇಕಾ ದದ್ದು ? ಆದ್ದರಿಂದ ಈ ರೀತಿ ತಾವು ಧ್ಯಾನಸ್ಥಿತಿಗೇರದಂತೆ ಸ್ವಾಮೀಜಿ ತುಂಬ ಎಚ್ಚರಿಕೆ ವಹಿಸಿದರು. ಕೆಲವೊಮ್ಮೆ ತಮ್ಮ ಒಬ್ಬಿಬ್ಬರು ಶಿಷ್ಯರೊಂದಿಗೆ ಧ್ಯಾನಕ್ಕೆಂದೇ ಕುಳಿತಾಗಲೂ, ತಮ್ಮನ್ನು ಅತ್ಯುನ್ನತ ಧ್ಯಾನಾವಸ್ಥೆಯಿಂದ–ಸಮಾಧಿಯ ಸ್ಥಿತಿಯಿಂದ–ಇಳಿಸಲು ತಮ್ಮ ಕಿವಿ ಯಲ್ಲಿ ಯಾವ ಮಂತ್ರವನ್ನು ಹೇಗೆ ಉಚ್ಚರಿಸಬೇಕೆಂಬುದನ್ನು ತಮ್ಮ ಶಿಷ್ಯರಿಗೆ ತಿಳಿಸಿರುತ್ತಿದ್ದರು. ಇತರರಿಗೆ ಧ್ಯಾನಸ್ಥಿತಿಯನ್ನು ಮುಟ್ಟುವುದೇ ಅತಿ ದೊಡ್ಡ ಸಮಸ್ಯೆಯಾದರೆ ಸ್ವಾಮೀಜಿಗೆ ಆ ಸ್ಥಿತಿಯಿಂದ ಇಳಿದುಬರುವುದೇ ಸಮಸ್ಯೆ ! ಈ ಸಮಯದಲ್ಲಿ ಸ್ವಾಮೀಜಿಯ ವ್ಯಕ್ತಿತ್ವದಲ್ಲಿ ಆಧ್ಯಾ ತ್ಮಿಕತೆಯು ವಿಶೇಷವಾಗಿ ಪ್ರಕಾಶಮಾನವಾಗಿತ್ತು. ಅಂದು ದಕ್ಷಿಣೇಶ್ವರದಲ್ಲಿ ಶ್ರೀರಾಮಕೃಷ್ಣರ ಸುತ್ತ ಅವರ ಶಿಷ್ಯರು ಯಾವ ಆಧ್ಯಾತ್ಮಿಕ ವಾತಾವರಣವನ್ನು ಅನುಭವಿಸುತ್ತಿದ್ದರೋ ಅದೇ ಬಗೆಯ ಆನಂದಮಯ ವಾತಾವರಣವನ್ನು ಇಲ್ಲಿ ಸ್ವಾಮೀಜಿಯ ಸುತ್ತ ಕಾಣಬಹುದಾಗಿತ್ತು. ಅವರ ತರಗತಿಗಳಿಗೆ ಬರುತ್ತಿದ್ದವರೆಲ್ಲ ಅಲ್ಲೊಂದು ಮಂಗಳಕರ ವಾತಾವರಣವನ್ನು, ಅಪೂರ್ವ ಶಾಂತಿಯನ್ನು ಅನುಭವಿಸುತ್ತಿದ್ದರು.</p>
<p>ಈ ಸಮಯದಲ್ಲಿ ಸ್ವಾಮೀಜಿಯವರನ್ನು ಸಂದರ್ಶಿಸಿದ ಡಾ ॥ ಎಡ್ಗರ್ ಸಿ. ಬಿಯಾಲ್ ಎಂಬವರು ನ್ಯೂಯಾರ್ಕಿನ <span class="en">Phrenological Journal (</span>ಮುಖ ಸಾಮುದ್ರಿಕ ಶಾಸ್ತ್ರ ಪತ್ರಿಕೆ)ಯಲ್ಲಿ ಸ್ವಾಮೀಜಿಯ ಕುರಿತಾಗಿ ಕುತೂಹಲಕರ ಲೇಖನವೊಂದನ್ನು ಬರೆದರು. ಅದರ ಒಂದು ಭಾಗ ಹೀಗಿದೆ :</p>
<p>“ಸ್ವಾಮಿ ವಿವೇಕಾನಂದರು ಹಲವಾರು ಅಂಶಗಳಲ್ಲಿ ಅವರ ಜನಾಂಗದ ಅತ್ಯುತ್ತಮ ಮಾದರಿ ಎನ್ನಬಹುದು. ಅವರು ಐದು ಅಡಿ ಎಂಟೂವರೆ ಅಂಗುಲ ಎತ್ತರವಿದ್ದಾರೆ. ಅವರ ತೂಕ ನೂರ ಎಪ್ಪತ್ತು ಪೌಂಡುಗಳು. ತಲೆ ಸುತ್ತಳತೆ ಇಪ್ಪತ್ತೊಂದೂ ಮುಕ್ಕಾಲು ಅಂಗುಲ. ತಲೆಯ ಮೇಲಿಂದ ಕಿವಿಯಿಂದ ಕಿವಿಗೆ ಹದಿನಾಲ್ಕು ಅಂಗುಲ. ಶರೀರ ಹಾಗೂ ಮೆದುಳು ಇವೆರಡೂ ಶ್ರೇಷ್ಠ ಪರಿಮಾಣದಲ್ಲಿವೆ. ಅತ್ಯಂತ ಸುಕೋಮಲವಾದ ಅವರ ಪ್ರವೃತ್ತಿಯು ದಾಂಪತ್ಯಭಾವ ಗಳೊಂದಿಗೆ ಹೊಂದಿಕೊಳ್ಳಲು ಸಾಧ್ಯವೇ ಇಲ್ಲ. ಅಲ್ಲದೆ ಅವರೇ ಹೇಳುತ್ತಾರೆ. ಯಾವ ಸ್ತ್ರೀಯ ವಿಷಯದಲ್ಲೂ ತಾವು ಎಂದೂ ಕಿಂಚಿತ್ತಾದರೂ ಕಾಮಭಾವನೆಯನ್ನು ತಾಳಿಯೇ ಇಲ್ಲ ಎಂದು. ಅವರು ಯುದ್ಧವಿರೋಧಿಗಳಾಗಿದ್ದು ಅತ್ಯಂತ ಸಭ್ಯವಾದ ಧರ್ಮವನ್ನು ಬೋಧಿಸುತ್ತಾರಾದ್ದ ರಿಂದ, ಆಕ್ರಮಣಕಾರೀ ಹಾಗೂ ವಿನಾಶಕಾರೀ ಪ್ರವೃತ್ತಿಗಳ ನೆಲೆಯಾದ ಕಿವಿಗಳ ಪ್ರದೇಶದಲ್ಲಿ ಅವರ ತಲೆ ಭಾಗ ಸ್ವಲ್ಪ ಸಂಕುಚಿತಗೊಂಡಿರಬೇಕೆಂದು ನಾವು ಊಹಿಸಬಹುದು. ಹೌದು, ಅದು ವಾಸ್ತವವಾಗಿಯೂ ಹಾಗೆಯೇ ಇದೆ. ಇದೇ ರೀತಿ, ಮುಚ್ಚುಮರೆಯ ಹಾಗೂ ಕೂಡಿಹಾಕುವ (ಸಂಗ್ರಹಣೆಯ) ಪ್ರವೃತ್ತಿಗಳ ಭಾಗವಾದ ಕಿವಿಯ ಸ್ವಲ್ಪ ಮೇಲ್ಭಾಗವೂ ಸಂಕುಚಿತವಾಗಿದೆ. ಹಣಕಾಸು ಹಾಗೂ ಒಡೆತನದ ವಿಷಯವನ್ನು ಅವರ ಬಳಿ ಪ್ರಸ್ತಾಪಿಸಿದರೆ, ತಮಗಾವ ಆಸ್ತಿಯೂ ಇಲ್ಲ ಮತ್ತು ಆ ಬಗ್ಗೆ ತಲೆ ಕೆಡಿಸಿಕೊಳ್ಳಲೂ ತಮಗಿಷ್ಟವಿಲ್ಲವೆಂದು ಹೇಳಿ, ಅವರು ಆ ವಿಷಯವನ್ನು ಒಮ್ಮೆಗೇ ತಳ್ಳಿಹಾಕುತ್ತಾರೆ. ಈ ಭಾವನೆಗಳೆಲ್ಲ ಅಮೆರಿಕನ್ನರಿಗೆ ಸ್ವಲ್ಪ ವಿಲಕ್ಷಣ ವೆನ್ನಿಸಬಹುದು. ಆದರೆ ವಿವೇಕಾನಂದರ ಮುಖವು ಅಮೆರಿಕದ ಹಲವಾರು ಕೋಟ್ಯಧೀಶರ ಮುಖ ದಲ್ಲಿ ಕಾಣುವುದಕ್ಕಿಂತ ಹೆಚ್ಚಿನ ಸಂತೃಪ್ತಿಭಾವವನ್ನು ಪ್ರತಿಬಿಂಬಿಸುತ್ತದೆಯೆಂಬುದನ್ನಂತೂ ಒಪ್ಪಿಕೊಳ್ಳಬೇಕು. ದಾರ್ಢ್ಯ ಹಾಗೂ ಆತ್ಮನಿಷ್ಠೆ ಅವರಲ್ಲಿ ಸಂಪೂರ್ಣವಾಗಿ ಅಭಿವೃದ್ಧಿಗೊಂಡಿವೆ. ದಯಾಪರತೆ ಅವರಲ್ಲಿ ಅತ್ಯಂತ ಸ್ಪಷ್ಟವಾಗಿ ವ್ಯಕ್ತವಾಗುತ್ತದೆ. ಅವರ ಗಂಡಸ್ಥಳ (ಕಿವಿ ಹಾಗೂ ಹಣೆಯ ನಡುವಿನ ಚಪ್ಪಟೆಭಾಗ) ವಿಸ್ತಾರವಾಗಿದ್ದು, ಸಂಗೀತದ ಲಕ್ಷಣಗಳನ್ನು ಸ್ಪಷ್ಟವಾಗಿ ಪ್ರದರ್ಶಿಸುತ್ತದೆ. ಅವರ ಎದ್ದುತೋರುವ ನಯನಗಳು ಅತ್ಯುತ್ತಮ ಜ್ಞಾಪಕಶಕ್ತಿಯ ಪ್ರತೀಕ ವಾಗಿದ್ದು, ಅವರ ಉಪನ್ಯಾಸಗಳಲ್ಲಿ ಕಂಡುಬರುವ ವಾಗ್ವೈಖರಿಯನ್ನು ಬಹಳಮಟ್ಟಿಗೆ ವಿವರಿಸು ತ್ತವೆ. ಹಣೆಯ ಮೇಲ್ಭಾಗ ಚೆನ್ನಾಗಿ ಬೆಳವಣಿಗೆಗೊಂಡಿದ್ದು, ಅದರಲ್ಲಿ ಅವರ ವ್ಯಕ್ತಿತ್ವದ ಮಾಧುರ್ಯ ಹಾಗೂ ಪರಿಪೂರ್ಣ ಮನುಷ್ಯತ್ವವನ್ನು ಗುರುತಿಸಬಹುದು. ಒಟ್ಟಿನಲ್ಲಿ ಅವರ ಲಕ್ಷಣಗಳನ್ನೆಲ್ಲ ಸಂಗ್ರಹವಾಗಿ ಹೇಳುವುದಾದರೆ, ದಯೆ, ಸಹಾನುಭೂತಿ, ತಾತ್ವಿಕ ಬುದ್ಧಿಮತ್ತೆ ಹಾಗೂ ಉನ್ನತ ಶಿಕ್ಷಣ ಕ್ಷೇತ್ರದಲ್ಲಿ ಯಶಸ್ಸನ್ನು ಸಾಧಿಸಬೇಕೆಂಬ ಆಕಾಂಕ್ಷೆ–ಇವು ಅವರ ಪ್ರಮುಖ ಲಕ್ಷಣಗಳೆಂಬುದನ್ನು ಗಮನಿಸಬಹುದು. ವಿವೇಕಾನಂದರು ಕಲ್ಕತ್ತ ವಿಶ್ವವಿದ್ಯಾಲಯದ ಪದವೀಧರರಾಗಿದ್ದು, ಇಂಗ್ಲಿಷನ್ನು ಹೆಚ್ಚು ಕಡಿಮೆ ಇಂಗ್ಲೆಂಡಿನವರಷ್ಟೇ ಸರಿಯಾಗಿ ಮಾತನಾಡು ತ್ತಾರೆ. ಅವರು ಜಾಗತಿಕ ಮೇಳದಲ್ಲಿ ತೋರಿಸಿದಂತಹ ಅದ್ಭುತ ಹೃದಯವೈಶಾಲ್ಯವನ್ನು ಕೇವಲ ಮುಂದುವರಿಸಿಕೊಂಡು ಹೋದರೂ ಸಾಕು, ನಮ್ಮ ನಡುವೆ ಅವರ ಕಾರ್ಯೋದ್ದೇಶ ಖಂಡಿತ ವಾಗಿ ಅತ್ಯಂತ ಯಶಸ್ವಿಯಾಗುತ್ತದೆ.”</p>
<p>ನ್ಯೂಯಾರ್ಕಿನಲ್ಲಿ ಪ್ರಾರಂಭಿಸಿದ್ದ ತರಗತಿಗಳಲ್ಲಿ ಸ್ವಾಮೀಜಿ ರಾಜಯೋಗ-ಜ್ಞಾನಯೋಗ ಗಳನ್ನು ವಿಸ್ತಾರವಾಗಿ ಬೋಧಿಸಿದರು. ರಾಜಯೋಗದ ಮೂಲಕ ಅವರು ತಮ್ಮ ಶಿಷ್ಯರಿಗೆ ಅನುಷ್ಠಾನ ಅಧ್ಯಾತ್ಮವನ್ನು–ಎಂದರೆ, ಇಂದ್ರಿಯಗಳ ಪ್ರವೃತ್ತಿಯನ್ನು ಹಿಡಿತದಲ್ಲಿಟ್ಟುಕೊಳ್ಳು ವುದು ಹೇಗೆ, ಮನಸ್ಸನ್ನು ಸ್ಥಿರಗೊಳಿಸುವುದು ಹೇಗೆ, ಎಂಬೀ ವಿಷಯಗಳನ್ನು ಬೋಧಿಸಿದರು. ಮನಸ್ಸನ್ನು ಏಕಾಗ್ರಗೊಳಿಸುವುದು ಹೇಗೆಂಬುದರ ಬಗ್ಗೆ ಶಿಕ್ಷಣ ನೀಡುವುದಕ್ಕಾಗಿಯೇ ಅವರು ನಿಯತವಾಗಿ ತರಗತಿಗಳನ್ನು ತೆಗೆದುಕೊಂಡರು. ಏಕೆಂದರೆ, ಏಕಾಗ್ರ ಮನಸ್ಸಿನಿಂದ ಮಾಡುವ ಧ್ಯಾನವೇ ಆಧ್ಯಾತ್ಮಿಕ ಜೀವನದ ಕೀಲಿಕೈ ಎಂಬುದು ಸ್ವಾಮೀಜಿಯ ಸ್ಪಷ್ಟ ಅಭಿಪ್ರಾಯವಾಗಿತ್ತು. ಸ್ವತಃ ಸ್ವಾಮೀಜಿಯೇ ನೆಲದ ಮೇಲೆ ಯೋಗಮುದ್ರೆಯಲ್ಲಿ ಗಂಟೆಗಟ್ಟಲೆ ಕಾಲ ಧ್ಯಾನಮಗ್ನರಾಗಿ ಕುಳಿತುಬಿಡುತ್ತಿದ್ದರು. ಧ್ಯಾನದ ಬಗೆಯನ್ನು ಬೋಧಿಸಲು ಅವರಿಗಿಂತ ಉತ್ತಮರಾದ, ಸಮರ್ಥ ರಾದ ಗುರು ಯಾರಿದ್ದಾರು ? ಅಲ್ಲದೆ ಅವರು ಶ್ರೀರಾಮಕೃಷ್ಣರ ಆಧ್ಯಾತ್ಮಿಕ ಗರಡಿಯಲ್ಲಿ ಪಳಗಿದ ಮಹಾ ಶಕ್ತಿವಂತರು; ಶ್ರೀರಾಮಕೃಷ್ಣರ ಮಾರ್ಗದರ್ಶನದಲ್ಲಿ ವಿವಿಧ ಆಧ್ಯಾತ್ಮಿಕ ಸಾಧನೆಗಳನ್ನು ಕೈಗೊಂಡು ಸಿದ್ಧಿಸಿಕೊಂಡವರು; ಬಗೆಬಗೆಯ ಯೋಗಾಭ್ಯಾಸಗಳನ್ನು ಮಾಡಿದವರು. ಹೀಗೆ ಅವರ ಜೀವನವೇ ಹೊತ್ತಿ ಉರಿಯುವ ಆಧ್ಯಾತ್ಮಿಕ ಜ್ವಾಲೆಯಾಗಿತ್ತು. ಪ್ರತಿಯೊಬ್ಬನ ಮನೋಭಾವ ವನ್ನು, ಸಾಮರ್ಥ್ಯವನ್ನು ನಿಖರವಾಗಿ ಅರಿಯಬಲ್ಲವರಾಗಿದ್ದ ಅವರು, ಪ್ರತಿಯೊಬ್ಬನಿಗೂ ಅವನವನದೇ ಆದ ವಿಶಿಷ್ಟ ಆದರ್ಶಗಳನ್ನು ಮನಗಾಣಿಸಿಕೊಟ್ಟು, ಅದಕ್ಕನುಗುಣವಾದ ಧ್ಯಾನದ ಕುರಿತಾಗಿ ಶಿಕ್ಷಣ ನೀಡುತ್ತಿದ್ದರು. ಹೀಗೆ ಸ್ವಾಮೀಜಿಯ ಕ್ರಮಬದ್ಧ, ಸ್ಫೂರ್ತಿಯುತ ಮಾರ್ಗ ದರ್ಶನದಲ್ಲಿ ಅವರ ಅಮೆರಿಕನ್ ಶಿಷ್ಯರು, ದೇಹದ ಹಾಗೂ ಮನಸ್ಸಿನ ಸಮತೋಲವನ್ನು ತಂದುಕೊಡಬಲ್ಲಂತಹ ಶಾರೀರಿಕ ಹಾಗೂ ಆಧ್ಯಾತ್ಮಿಕ ಸಾಧನೆಗಳಲ್ಲಿ ನಿರತರಾದರು. ಧರ್ಮವು ಕೇವಲ ‘ನಂಬುವದ’ರಲ್ಲಿಲ್ಲ. ‘ಆಗುವುದ’ರಲ್ಲಿದೆ ; ಅರ್ಥಾತ್, ಧರ್ಮವನ್ನು ಕೇವಲ ನಂಬಿದರೆ ಸಾಲದು–ಧರ್ಮಸ್ವರೂಪಿಗಳೇ ಆಗಬೇಕು, ಎನ್ನುವುದನ್ನು ಆ ಶಿಷ್ಯರು ಅರಿತರು.</p>
<p>ರಾಜಯೋಗದ ಅಭ್ಯಾಸದಲ್ಲಿ ಸರಿಯಾದ ಮುನ್ನೆಚ್ಚರಿಕೆಗಳನ್ನು ವಹಿಸದಿದ್ದರೆ, ಅದು ಅಪಾಯ ಕರವಾಗಿ ಪರಿಣಮಿಸುವ ಸಾಧ್ಯತೆಯಿದೆ. ಬುದ್ಧಿಭ್ರಮಣೆಯೂ ಸೇರಿದಂತೆ, ಅನೇಕ ಶಾರೀರಿಕ ಹಾಗೂ ಮಾನಸಿಕ ಅಸ್ವಸ್ಥತೆಗಳಿಗೆ ಅದು ಕಾರಣವಾಗಬಹುದು. ಆದ್ದರಿಂದ ಸ್ವಾಮೀಜಿ ಈ ಬಗ್ಗೆ ತಮ್ಮ ಶಿಷ್ಯರಿಗೆ ತಿಳಿಯಹೇಳಿ, ಅವರಿಗೆ ಪರಿಶುದ್ಧ ಜೀವನದ ಹಾಗೂ ಸರಳ-ಸಾತ್ವಿಕ ಆಹಾರದ ನಿಯಮಗಳನ್ನು ವಿಧಿಸಿದ್ದರು. ಹೀಗಾಗಿ, ಅವರ ತರಗತಿ ಕ್ರಮೇಣ ಒಂದು ಸಂನ್ಯಾಸಿಗಳ ಗುಂಪಿ ನಂತೆ ಕಂಡು ಬರುತ್ತಿದ್ದುದು ಆಶ್ಚರ್ಯದ ಸಂಗತಿಯಲ್ಲ. ಸ್ವಾಮೀಜಿ ತಮ್ಮ ಶಿಷ್ಯರಿಗೆ ನೀಡಿದ ಮತ್ತೊಂದು ಎಚ್ಚರಿಕೆಯೆಂದರೆ, ಅತೀಂದ್ರಿಯ ಶಕ್ತಿಗಳನ್ನು ಕುರಿತಾದದ್ದು. ರಾಜಯೋಗದ ಸಾಧಕರಿಗೆ ಈ ಶಕ್ತಿಗಳ ಹಂಬಲವು ಅತಿ ದೊಡ್ಡ ಅಪಾಯ. ಈ ಸಿದ್ಧಿಗಳು ನಿಜವಾದ ಆಧ್ಯಾತ್ಮಿಕ ಪ್ರಗತಿಗೆ ಪ್ರತಿಬಂಧಕಗಳು ಎಂದು ಸ್ವಾಮೀಜಿ ಎಚ್ಚರಿಕೆ ನೀಡಿ, ಸಾಧಕನು ದಾರಿ ತಪ್ಪಿದ್ದಾನೆ ಎಂಬುದರ ಗುರುತು ಈ ಸಿದ್ಧಿಗಳು ಎಂದು ಮನದಟ್ಟು ಮಾಡಿಸಿದರು.</p>
<p>ಆಧ್ಯಾತ್ಮಿಕತೆಯನ್ನು ಬಲಿತೆತ್ತು ಕೇವಲ ಪವಾಡಶಕ್ತಿಗಳ ಸಂಪಾದನೆ ಮಾಡುವುದನ್ನೇ ಬೋಧಿ ಸುವ ವ್ಯಕ್ತಿಗಳನ್ನೂ ಪಂಥಗಳನ್ನೂ ಸ್ವಾಮೀಜಿ ನಿಷ್ಠುರವಾಗಿ ಖಂಡಿಸುತ್ತಿದ್ದರು. ತಮ್ಮ ಗುರು ಶ್ರೀರಾಮಕೃಷ್ಣರು ಮತ್ತೆ ಮತ್ತೆ ಒತ್ತಿಹೇಳುತ್ತಿದ್ದ ಮಾತನ್ನೇ ಅವರೂ ಹೇಳುತ್ತಿದ್ದರು,“ಕೇವಲ ಭಗವಂತನನ್ನು ಮಾತ್ರ ಅರಸಿರಿ”ಎಂದು.</p>
<p>ಸ್ವಾಮೀಜಿ ಸ್ವತಃ ತಾವೇ ಒಬ್ಬ ಪ್ರವಾದಿಯಾಗಿದ್ದರು ; ಅವರ ಮಾತುಗಳೇ ಸ್ವಯಂಪೂರ್ಣ ಶಾಸ್ತ್ರಗಳಾಗಿದ್ದುವು. ಅವರ ಮಾತಿಗೆ ಯಾವ ಇತರ ಗ್ರಂಥದ ಪ್ರಮಾಣವೂ ಬೇಕಿರಲಿಲ್ಲ. ಆದರೂ ಅವರು ತಮ್ಮ ಸನಾತನ ಸಂಪ್ರದಾಯವನ್ನು ಬಿಟ್ಟುಕೊಡಲಿಲ್ಲ. ತಮ್ಮ ಪ್ರತಿಯೊಂದು ಬೋಧನೆ ಯನ್ನೂ ಅವರು ಅಧಿಕೃತ ಶಾಸ್ತ್ರವಾಕ್ಯಗಳ ಬೆಳಕಿನಲ್ಲೇ ಎತ್ತಿಹಿಡಿಯುತ್ತಿದ್ದರು. ಮತ್ತು ಉಪ ನಿಷತ್ತುಗಳೇ ಮೊದಲಾದ ಕೆಲವು ಹಿಂದೂ ಶಾಸ್ತ್ರಗ್ರಂಥಗಳನ್ನು ನೇರವಾಗಿ ಬೋಧಿಸಬೇಕೆಂದು ಅವರು ಬಯಸಿದರು. ಆದರೆ ಅಮೆರಿಕದಲ್ಲಿ ಅವರು ತರಗತಿಗಳನ್ನು ತೆಗೆದುಕೊಳ್ಳುತ್ತಿದ್ದ ಸಮಯದಲ್ಲಿ ಅವರಿಗೆ ಬೇಕಾದಂತಹ ಸಂಸ್ಕೃತ ಗ್ರಂಥಗಳು ಲಭ್ಯವಿರಲಿಲ್ಲ. ಈ ಕೆಲವು ಗ್ರಂಥ ಗಳು ಅವರಿಗೆ ತುರ್ತಾಗಿ ಬೇಕಾಗಿದ್ದರಿಂದ ಭಾರತದಿಂದ ಅವುಗಳನ್ನು ತರಿಸಿಕೊಂಡರು. ಇವು ಅವರ ಕೈಸೇರುವಲ್ಲಿ ಬಹಳ ತಡವಾಯಿತಾದರೂ ತುಂಬ ಉಪಯುಕ್ತವಾಗಿ ಪರಿಣಮಿಸಿದುವು.</p>
<p>ತಾವು ಬೋಧಿಸುತ್ತಿದ್ದ ರಾಜಯೋಗ-ಜ್ಞಾನಯೋಗಗಳನ್ನು ಸ್ವಾಮೀಜಿ ಆಮೂಲಾಗ್ರವಾಗಿ ಅರಿತುಕೊಂಡಿದ್ದರಲ್ಲದೆ ಅವುಗಳನ್ನು ಸ್ವತಃ ಅಭ್ಯಸಿಸಿ ಸಾಕ್ಷಾತ್ಕರಿಸಿಕೊಂಡಿದ್ದರು. ಮತ್ತು ಆ ವಿಷಯವನ್ನು ಅವರೇ ತಮ್ಮ ಶಿಷ್ಯರಿಗೆ ಹೇಳಿದ್ದರು. ಅಲ್ಲದೆ ರಾಜಯೋಗವನ್ನು ಅವರು ಪಾಶ್ಚಾತ್ಯ ಮನೋವಿಜ್ಞಾನ ಹಾಗೂ ನರಮಂಡಲ ಶಾಸ್ತ್ರಗಳ ಹಿನ್ನೆಲೆಯಲ್ಲಿ ಆಳವಾಗಿ ಅಧ್ಯಯನ ಮಾಡಿದ್ದರು. ಸಾಧಕರಾಗಿ ಸ್ವಾಮೀಜಿಯ ಬಳಿಗೆ ಬಂದಿದ್ದ ಅವರ ಶಿಷ್ಯರು ಯೋಗದ ಆಧ್ಯಾತ್ಮಿಕ ಅಂಶಗಳಲ್ಲಿ ಹಾಗೂ ಅನುಷ್ಠಾನ ಯೋಗ್ಯವಾದ ವಿವರಗಳಲ್ಲಿ ಆಸಕ್ತರಾಗಿದ್ದರು. ಆದರೆ ಯೋಗಾಭ್ಯಾಸದಲ್ಲಿ ನರಮಂಡಲ, ಮೆದುಳು, ಮನಸ್ಸು–ಇವುಗಳದು ಪ್ರಮುಖ ಪಾತ್ರ. ಆದ್ದರಿಂದ ಯೋಗದ ರಹಸ್ಯಗಳನ್ನು ವಿವರಿಸುವಾಗ ಸ್ವಾಮೀಜಿ, ನರಮಂಡಲದ ರಚನೆ, ಮೆದುಳು-ನರಮಂಡಲ-ಮನಸ್ಸುಗಳ ಪರಸ್ಪರ ಸಂಬಂಧವೇ ಮೊದಲಾದ ವಿಷಯಗಳನ್ನು ಪ್ರಸ್ತಾಪಿಸ ಬೇಕಾಗುತ್ತಿತ್ತು. ಈ ವಿವರಣೆಗಳೆಲ್ಲ ಎಷ್ಟು ಅದ್ಭುತವಾಗಿರುತ್ತಿದ್ದುವೆಂದರೆ ಈ ಬಗ್ಗೆ ತಿಳಿದ ಹಲವಾರು ಹೆಸರಾಂತ ವೈದ್ಯರು, ಮನಃಶಾಸ್ತ್ರಜ್ಞರು ಅವುಗಳಿಂದ ಆಕರ್ಷಿತರಾದರು. ಅಲ್ಲದೆ ಅನೇಕರು ಆ ವಿವರಣೆಗಳು ಸರಿಯೆಂದು ಸಮರ್ಥಿಸಿದರು. ಸ್ವಾಮೀಜಿಯ ಅನೇಕ ಹೇಳಿಕೆಗಳ ಬಗ್ಗೆ ನೂತನ ಶೋಧನೆಗಳು ನಡೆಯಬೇಕೆಂದು ಕೆಲವರು ಅಭಿಪ್ರಾಯಪಟ್ಟರು. ಕ್ರಮಬದ್ಧವಾದ ದೀರ್ಘಧ್ಯಾನದಿಂದ ಮನಸ್ಸಿನ ಹಲವಾರು ಸುಪ್ತಶಕ್ತಿಗಳು ಜಾಗೃತವಾಗುತ್ತವೆ ಹಾಗೂ ಅತೀಂದ್ರಿಯ ಅನುಭವಗಳಾಗುತ್ತವೆ ಎಂಬ ಸ್ವಾಮೀಜಿಯ ಮಾತು ಸುಪ್ರಸಿದ್ಧ ಮನೋವಿಜ್ಞಾನಿಗಳ–ಮುಖ್ಯವಾಗಿ ಹಾರ್ವರ್ಡ್ ವಿಶ್ವವಿದ್ಯಾನಿಲಯದ ಪ್ರೊ ॥ ವಿಲಿಯಂ ಜೇಮ್ಸ್​ರವರ ಆಸಕ್ತಿಯನ್ನು ಕೆರಳಿಸಿತು. ಅಲ್ಲಿಯವರೆಗೆ ಇಂದ್ರಿಯಾತೀತವಾದ ಎಲ್ಲ ಅನುಭವ ಗಳೂ ಪವಾಡಗಳೆಂದು ಪರಿಗಣಿಸಲ್ಪಡುತ್ತಿದ್ದುವು ಎಂಬುದನ್ನು ಇಲ್ಲಿ ಗಮನಿಸಬೇಕು.</p>
<p>ನ್ಯೂಯಾರ್ಕಿನಲ್ಲಿ ಸ್ವಾಮೀಜಿ ತಮ್ಮ ನಿಯೋಜಿತ ತರಗತಿಗಳನ್ನು ತೆಗೆದುಕೊಳ್ಳುವುದಲ್ಲದೆ ಆಗಾಗ ಇತರೆಡೆಗಳಲ್ಲಿ ಕೆಲವು ಗುಂಪುಗಳನ್ನು ಉದ್ದೇಶಿಸಿ ಮಾತನಾಡುತ್ತಿದ್ದರು. ಅಲ್ಲಿನ ಒಬ್ಬ ಭಾರೀ ಶ್ರೀಮಂತನ ಮಗಳಾದ ಮಿಸ್ ಕಾರ್ಬಿನ್ ಎಂಬಾಕೆ, ತನ್ನ ಮನೆಯಲ್ಲಿ ಆಹ್ವಾನಿತರಾದ ಕೆಲವರಿಗಾಗಿ ತರಗತಿಗಳನ್ನು ತೆಗೆದುಕೊಳ್ಳಬೇಕೆಂದು ಸ್ವಾಮೀಜಿಯನ್ನು ಕೇಳಿಕೊಂಡಳು. ಮಿಸ್ ಕಾರ್ಬಿನ್ ಬುದ್ಧಿವಂತೆ ಹಾಗೂ ಆಧ್ಯಾತ್ಮಿಕ ಮನೋವೃತ್ತಿಯವಳು ಎಂದು ಕಂಡುಕೊಂಡಿದ್ದ ಸ್ವಾಮೀಜಿ, ಅವಳ ಮೇಲಿನ ವಿಶ್ವಾಸದಿಂದ ತರಗತಿಗಳನ್ನು ತೆಗೆದುಕೊಳ್ಳಲು ಒಪ್ಪಿದರು. ಸುಮಾರು ಹನ್ನೆರಡು ಜನರ ತರಗತಿ ಅದು. ಭಾರೀ ಶ್ರೀಮಂತಳಾದ ಕಾರ್ಬಿನ್ನಳ ಈ ಆತಿ ಥೇಯರೂ ಅವಳ ವರ್ಗಕ್ಕೆ ಸೇರಿದವರೇ. ಆದರೆ ಸ್ವಾಮೀಜಿಗೆ, ತಮ್ಮ ವಿದ್ಯಾರ್ಥಿಗಳು ಬಡವರೋ ಶ್ರೀಮಂತರೋ ಎಂಬುದರ ಗಣನೆಯೇ ಇರಲಿಲ್ಲ. ಇವರ ಪೈಕಿ ಶ್ರದ್ಧಾವಂತರೂ, ಆಧ್ಯಾತ್ಮಿಕ ಪ್ರವೃತ್ತಿಯವರೂ ಇದ್ದಾರೆಯೆ, ಎಂಬುದಷ್ಟೇ ಅವರ ಆಲೋಚನೆ. ಭಾನುವಾರ ಗಳಂದು ನಡೆಯುತ್ತಿದ್ದ ಈ ತರಗತಿ ಒಂದು ತಿಂಗಳ ಕಾಲ ಹೇಗೋ ಸಾಗಿತು. ಆದರೆ ಈ ಶ್ರೀಮಂತ ವಿದ್ಯಾರ್ಥಿಗಳಿಗಿಂತ, ತಮ್ಮ ಬಡಕುಟೀರಕ್ಕೇ ಬರುವ ವಿದ್ಯಾರ್ಥಿಗಳು ಎಷ್ಟೋ ಮೇಲು ಎಂದು ಸ್ವಾಮೀಜಿಗೆ ಅನ್ನಿಸಿತು. ಆದ್ದರಿಂದ ಅವರು ಈ ತರಗತಿಗಳನ್ನು ಅಲ್ಲಿಗೆ ಅಂತ್ಯಗೊಳಿಸಿ ದರು. ಈ ಬಗ್ಗೆ ಅವರು ಶ್ರೀಮತಿ ಸಾರಾಬುಲ್​ಗೆ ಪತ್ರವೊಂದರಲ್ಲಿ ಬರೆದರು–“ನಾನು ಕಳೆದ ವಾರ ಮಿಸ್ ಕಾರ್ಬಿನ್ನಳ ಬಳಿಗೆ ಹೋಗಿ, ಇನ್ನು ಈ ತರಗತಿಗಳನ್ನು ಮುಂದುವರಿಸಲು ನನಗೆ ಸಾಧ್ಯವಿಲ್ಲ ಎಂದು ಹೇಳಿಬಿಟ್ಟೆ. ಈ ಪ್ರಪಂಚದ ಇತಿಹಾಸದಲ್ಲಿ ಯಾವುದಾದರೂ ಒಂದು ದೊಡ್ಡ ಕೆಲಸ ಶ್ರೀಮಂತರಿಂದ ಸಾಧ್ಯವಾಗಿದೆಯೆ ? ಎಂದೆಂದಿಗೂ ಅದು ಸಾಧ್ಯವಾಗುವುದು ಬುದ್ಧಿ- ಹೃದಯಗಳಿಂದಲೇ ಹೊರತು ಹಣದ ಥೈಲಿಯಿಂದಲ್ಲ.” ಇಲ್ಲಿ ಸ್ವಾಮೀಜಿ ಹಣದ ಪ್ರಾಮುಖ್ಯತೆ ಯನ್ನು ಅಲ್ಲಗಳೆಯುತ್ತಿಲ್ಲ ; ಬದಲಾಗಿ ಅದೇ ಎಲ್ಲಕ್ಕಿಂತ ಮಿಗಿಲಾದದ್ದಲ್ಲ ಎಂಬುದನ್ನು ತೋರಿಸಿಕೊಡುತ್ತಿದ್ದಾರೆ. ಅವರು ಅಮೆರಿಕೆಗೆ ಬಂದ ಒಂದು ಮುಖ್ಯ ಉದ್ದೇಶವೇ ಧನ ಸಂಗ್ರಹಣೆಯಲ್ಲವೆ ? ಆದರೆ ಕೇವಲ ಹಣ ಮಾತ್ರ ಇದ್ದು, ಅದನ್ನು ನಿರ್ವಹಿಸಬಲ್ಲ ಬುದ್ಧಿ ಯನ್ನೂ ಯೋಗ್ಯತೆಯನ್ನೂ ಹೊಂದಿರುವ ಜನರಿಲ್ಲದಿದ್ದರೆ ಆ ಹಣದಿಂದೇನು ಪ್ರಯೋಜನ ವಾಗಬಲ್ಲುದು ? ಅಲ್ಲದೆ ಅಪಾರವಾದ ಹಣವನ್ನು ಸರಿಯಾದ ರೀತಿಯಲ್ಲಿ ವಿನಿಯೋಗಿಸ ಬೇಕಾದರೂ ವಿವೇಕಪ್ರಜ್ಞೆ ಬೇಕೇಬೇಕು. ಆದ್ದರಿಂದ ಕೇವಲ ಹಣವಂತರಿಂದ ಯಾವ ಮಹಾ ಕಾರ್ಯವೂ ಆಗಿಯೂ ಇಲ್ಲ, ಆಗುವುದೂ ಇಲ್ಲ ಎನ್ನುತ್ತಾರೆ ಸ್ವಾಮೀಜಿ.</p>
<p>ಈ ಅವಧಿಯಲ್ಲಿ ಹಲವಾರು ಸಾರ್ವಜನಿಕ ಉಪನ್ಯಾಸಗಳನ್ನೂ ನೀಡಿದರು. ಈ ಉಪನ್ಯಾಸಗಳ ಮೂಲಕ ಅವರ ಸಂಪರ್ಕಕ್ಕೆ ಬಂದವರಲ್ಲಿ ಕುಮಾರಿ ಲಾರಾಗ್ಲೆನ್ ಒಬ್ಬಳು. ಈಕೆ ಅವರ ಶಿಷ್ಯೆ ಯಾದಳಲ್ಲದೆ ಮುಂದೆ ಸೋದರಿ ದೇವಮಾತಾ ಎಂಬ ಹೆಸರಿನಿಂದ ಬ್ರಹ್ಮಚಾರಿಣಿಯಾದಳು. ಅದಾಗಲೇ ಅವಳು ಹಿಂದೂಧರ್ಮದ ಬಗ್ಗೆ ಓದಿಕೊಂಡಿದ್ದಳು ಮತ್ತು ಸ್ವಾಮೀಜಿಯ ಬಗ್ಗೆಯೂ ಕೇಳಿ ತಿಳಿದಿದ್ದಳು. ಆದರೆ ಅವರನ್ನು ಕಣ್ಣಾರೆ ನೋಡಿರಲಿಲ್ಲ. ಮೊದಲ ಸಲ ಅವರ ಉಪನ್ಯಾಸ ವನ್ನು ಕೇಳಲೆಂದು ಬಂದಾಗ ತನಗಾದ ಅನುಭವವನ್ನು ಮಿಸ್ ಲಾರಾಗ್ಲೆನ್ ಹೀಗೆ ಬಣ್ಣಿಸುತ್ತಾಳೆ:</p>
<p>“ಒಂದು ದಿನ ನಾನು ಮ್ಯಾಡಿಸನ್ ಅವಿನ್ಯೂದಲ್ಲಿ ನಡೆದುಕೊಂಡು ಹೋಗುತ್ತಿದ್ದಾಗ ‘ವಿಶ್ವಭ್ರಾತೃತ್ವ ಭವನ’ದ ಕಿಟಕಿಯಲ್ಲಿ ಒಂದು ಸಣ್ಣ ಸೂಚನಾಫಲಕವನ್ನು ನೋಡಿದೆ. ಅದರಲ್ಲಿ ‘ಮುಂದಿನ ಭಾನುವಾರ ಅಪರಾಹ್ನ ಮೂರು ಗಂಟೆಗೆ ಇಲ್ಲಿ ಸ್ವಾಮಿ ವಿವೇಕಾನಂದರು– “ವೇದಾಂತ ಎಂದರೇನು ?” ಎಂಬ ವಿಷಯವಾಗಿಯೂ ಅದರ ಮುಂದಿನ ಭಾನುವಾರ “ಯೋಗ ಎಂದರೇನು ?” ಎಂಬ ವಿಷಯವಾಗಿಯೂ ಮಾತನಾಡುತ್ತಾರೆ’ ಎಂದು ಬರೆದಿತ್ತು. ನಾನು ಆ ದಿನ ಅಲ್ಲಿಗೆ ಮೂರು ಗಂಟೆಗೆ ಇಪ್ಪತ್ತು ನಿಮಿಷವಿರುವಾಗಲೇ ಹೋದೆ. ಸಭಾಭವನ ಆಗಲೇ ಅರ್ಧಕ್ಕಿಂತ ಹೆಚ್ಚು ಭರ್ತಿಯಾಗಿತ್ತು. ಅದು ಅಷ್ಟೇನೂ ದೊಡ್ಡದಲ್ಲ ; ಅದನ್ನೊಂದು ಹಜಾರ ಎನ್ನಬಹುದು. ಮೂರು ಗಂಟೆಯಾಗುವ ಹೊತ್ತಿಗೆ ಆ ಹಜಾರ, ಮೆಟ್ಟಲು, ಕಿಟಕಿಗಳ ಗೂಡುಗಳು, ಕಟೆಕಟೆ ಎಲ್ಲವೂ ತಮ್ಮ ಸಾಮರ್ಥ್ಯ ಮೀರಿ ತುಂಬಿದ್ದುವು. ಆ ಹಜಾರವಿದ್ದುದು ಎರಡನೆಯ ಮಹಡಿಯಲ್ಲಿ. ಸ್ವಾಮೀಜಿಯ ಮಾತುಗಳ ಕೆಲವು ತುಣುಕುಗಳು ಅಸ್ಪಷ್ಟವಾಗಿಯಾದರೂ ಕೇಳಿಸಿಯಾವೆಂಬ ಆಸೆಯಿಂದ ಕೆಲವರು ಕೆಳಗಡೆಯೂ ನಿಂತಿದ್ದರು. ಇದ್ದಕ್ಕಿದ್ದಂತೆ ಸಭೆ ನಿಶ್ಶಬ್ದವಾಯಿತು; ಮೆಟ್ಟಿಲ ಮೇಲೆ ಹೆಜ್ಜೆಯ ದನಿ ಕೇಳಿಸಿತು. ಸ್ವಾಮಿ ವಿವೇಕಾನಂದರು ರಾಜ ಗಾಂಭೀರ್ಯದಿಂದ ನಡೆದುಬಂದು ವೇದಿಕೆಯನ್ನೇರಿ ನಿಂತು ಮಾತನಾಡಲಾರಂಭಿಸಿದರು. ತಕ್ಷಣವೇ ಕಾಲ, ದೇಶ, ಜನ, ಸ್ಮೃತಿ ಎಲ್ಲವೂ ಕರಗಿಹೋಯಿತು. ಶೂನ್ಯದಲ್ಲಿ ಮೊಳಗುತ್ತಿದ್ದ ಧ್ವನಿಯೊಂದನ್ನು ಬಿಟ್ಟರೆ ಇನ್ನೇನೂ ಉಳಿದಿರಲಿಲ್ಲ ಅಲ್ಲಿ. ದ್ವಾರವೊಂದು ಬೀಸಿ ತೆರೆದುಕೊಂಡು ನಾನು ಅನಂತಸಿದ್ಧಿಯ ಮಾರ್ಗದಲ್ಲಿ ನಡೆಯುತ್ತಿರುವಂತಿತ್ತು. ಅದರ ಅಂತ್ಯ ಮಾತ್ರ ಕಾಣುತ್ತಿರ ಲಿಲ್ಲ. ಆದರೆ ಅದು ಹೇಗಿರಬಹುದೆಂಬುದರ ಭರವಸೆಯು, ನನಗೆ ಆ ದಾರಿಯನ್ನು ತೋರಿದವರ ಮಾತುಗಳಲ್ಲಿ ಮಿನುಗುತ್ತಿತ್ತು. ಅವರ ವ್ಯಕ್ತಿತ್ವದಲ್ಲಿ ಮಿಂಚುತ್ತಿತ್ತು. ನನ್ನ ಪಾಲಿಗೆ ಅವರು ಅನಂತತೆಯ ಪ್ರವಾದಿಯಾಗಿ ನಿಂತಿದ್ದರು.</p>
<p>“ಖಾಲಿಯಾದ ಹಜಾರದ ನಿಶ್ಶಬ್ದತೆಯು ಇದ್ದಕ್ಕಿದ್ದಂತೆ ನನಗೆ ಮೈತಿಳಿಯುವಂತೆ ಮಾಡಿತು. ಸ್ವಾಮೀಜಿ ಹಾಗೂ ವೇದಿಕೆಯ ಬಳಿ ನಿಂತಿದ್ದ ಇನ್ನಿಬ್ಬರನ್ನು ಬಿಟ್ಟರೆ ಎಲ್ಲರೂ ಹೊರಟುಹೋಗಿ ದ್ದರು. ಅವರು ಸ್ವಾಮೀಜಿಯ ಅನುಯಾಯಿಗಳಾದ ಶ್ರೀಮತಿ ಮತ್ತು ಶ್ರೀ ಗುಡ್​ಇಯರ್ ಎಂದು ಮುಂದೆ ನನಗೆ ಗೊತ್ತಾಯಿತು.”</p>
<p>ಶ್ರದ್ಧೆಯೊಂದು ಇದ್ದುಬಿಟ್ಟರೆ ಎಂತಹ ತದೇಕಚಿತ್ತತೆಯುಂಟಾಗುತ್ತದೆ ಎಂಬುದಕ್ಕೆ ಲಾರಾ ಗ್ಲೆನ್ನಳೇ ಸಾಕ್ಷ್ಯ. ಅಲ್ಲದೆ ಇಲ್ಲಿ ಸ್ವಾಮೀಜಿಯ ಆಧ್ಯಾತ್ಮಿಕ ಶಕ್ತಿಯೂ ಗಮನಾರ್ಹ. ಇದೇ ಸಮಯದಲ್ಲಿ ಅವರ ಸ್ಫೂರ್ತಿದಾಯಕ ಮಾತುಗಳಿಂದ ಪ್ರಭಾವಿತಳಾದ ಇನ್ನೊಬ್ಬಳೆಂದರೆ ಶ್ರೀಮತಿ ಎಲ್ಲಾ ವೀಲರ್ ವಿಲ್​ಕಾಕ್ಸ್ ಎಂಬ ಪ್ರಸಿದ್ಧ ಕವಯಿತ್ರಿ. ಇವಳು ೧೯ಂ೭ರಲ್ಲಿ ‘ನ್ಯೂಯಾರ್ಕ್ ಅಮೆರಿಕನ್​’ ಪತ್ರಿಕೆಯಲ್ಲಿ ಬರೆದ ಲೇಖನದ ಒಂದು ಭಾಗ ಇಂತಿದೆ :</p>
<p>“ಹನ್ನೆರಡು ವರ್ಷಗಳ ಹಿಂದೆ ಒಂದು ಸಂಜೆ, ಭಾರತದ ತತ್ತ್ವಬೋಧಕರಾದ ವಿವೇಕಾ ನಂದರು ಎಂಬವರೊಬ್ಬರು ಉಪನ್ಯಾಸ ಮಾಡಲಿರುವರೆಂದು ಕೇಳಿದೆ. ಕುತೂಹಲಗೊಂಡು ನಾನು, ನನ್ನ ಪತಿ ಇಬ್ಬರೂ ಅಲ್ಲಿಗೆ ಹೋದೆವು. ಕಾರ್ಯಕ್ರಮ ಪ್ರಾರಂಭವಾಗಿ ಇನ್ನೂ ಹತ್ತು ನಿಮಿಷ ಕೂಡ ಆಗಿಲ್ಲ. ಆಗಲೇ ನಮಗೆ ಎಂತಹ ಒಂದು ಅಪೂರ್ವವಾದ ಚೈತನ್ಯಯುಕ್ತವಾದ ಅದ್ಭುತ ವಾತಾವರಣಕ್ಕೆ ಏರಿಸಲ್ಪಟ್ಟ ಅನುಭವವಾಯಿತೆಂದರೆ, ಉಪನ್ಯಾಸದ ಕೊನೆಯವರೆಗೂ ಮೂಕವಿಸ್ಮಿತರಾಗಿ, ಉಸಿರಾಡದೆ ಕುಳಿತುಬಿಟ್ಟೆವು.</p>
<p>“ಉಪನ್ಯಾಸ ಮುಗಿದ ಮೇಲೆ ನಾವು ಜೀವನದ ಏರುಪೇರುಗಳನ್ನೆಲ್ಲ ಎದುರಿಸಬಲ್ಲ ಹೊಸ ಧೈರ್ಯದಿಂದ ಹೊಸ ಭರವಸೆಯಿಂದ, ಹೊಸ ಶಕ್ತಿ-ಉತ್ಸಾಹದಿಂದ ಹಿಂದಿರುಗಿದೆವು. ನನ್ನ ಪತಿ ಹೇಳಿದರು, ‘ನಾನು ಅರಸುತ್ತಿದ್ದ ದೇವರು-ಧರ್ಮ-ತತ್ತ್ವ ಎಲ್ಲವೂ ಇದೆ !’ ಅಲ್ಲಿಂದ ಮುಂದೆ, ಸ್ವಾಮಿ ವಿವೇಕಾಂದರು ಸನಾತನ ಧರ್ಮವನ್ನು ವಿವರಿಸುವುದನ್ನು ಕೇಳಲು, ಮತ್ತು ಅದ್ಭುತ ರತ್ನಗಳಾದ ಶಕ್ತಿ-ಉತ್ಸಾಹದ ಆಲೋಚನೆಗಳನ್ನು ಪಡೆದುಕೊಳ್ಳಲು ತನ್ನ ಪತಿಯವರು ನನ್ನನ್ನು ಕರೆದುಕೊಂಡು ಹೋಗುತ್ತಿದ್ದರು. ಎಲ್ಲೆಲ್ಲೂ ಸಂಪೂರ್ಣ ಆರ್ಥಿಕ ಕುಸಿತವುಂಟಾಗಿದ್ದ ಭಯಂಕರ ಚಳಿಗಾಲ ಅದು. ಚಿಂತೆ ಕಳವಳಗಳಿಂದಾಗಿ ನಿದ್ರೆಯೇ ಇಲ್ಲದ ಹಲವಾರು ರಾತ್ರಿ ಗಳನ್ನು ಕಳೆದ ಮೇಲೆ ನನ್ನ ಪತಿ, ನನ್ನೊಂದಿಗೆ ಸ್ವಾಮೀಜಿಯ ಉಪನ್ಯಾಸವನ್ನು ಕೇಳಲು ಹೋಗುತ್ತಿದ್ದರು. ಅನಂತರ ಅವರು ಅಲ್ಲಿಂದ ಹೊರಟು ಚಳಿಗಾಲದ ಮಸುಕಿನಿಂದ ಕೂಡಿದ ಬೀದಿಯಲ್ಲಿ ನಡೆದುಬರುವಾಗ ಮುಗುಳ್ನಗುತ್ತ ಹೇಳುತ್ತಿದ್ದರು, ‘ಈಗ ಎಲ್ಲವೂ ಸರಿಯಾಗಿದೆ; ಇನ್ನು ಚಿಂತಿಸಬೇಕಾದ ಕಾರಣವಿಲ್ಲ’ ಎಂದು. ನಾನು ಕೂಡ ಅದೇ ನಿರಾಳವಾದ ಮನಸ್ಸಿನಿಂದ ಮತ್ತು ವಿಶಾಲಗೊಂಡ ದೃಷ್ಟಿಯಿಂದ ನನ್ನ ಕೆಲಸ ಕಾರ್ಯಗಳಿಗೆ ಹಿಂದಿರುಗುತ್ತಿದ್ದೆ.</p>
<p>“ಈ ಕಷ್ಟಕೋಟಲೆಗಳ ಯುಗದಲ್ಲಿ ಯಾವುದೇ ಧರ್ಮ ಯಾವುದೇ ತತ್ತ್ವಶಾಸ್ತ್ರ ಇದನ್ನು ಮಾಡಬಲ್ಲುದಾದರೆ, ಮತ್ತು ಇದರೊಂದಿಗೆ ಭಗವಂತನಲ್ಲಿನ ಶ್ರದ್ಧೆಯನ್ನು ತೀವ್ರಗೊಳಿಸಿ ತಮ್ಮ ಸಹಮಾನವರ ಮೇಲಿನ ಸಹಾನುಭೂತಿಯನ್ನು ಹೆಚ್ಚಿಸಿ, ಮುಂಬರುವ ಜನ್ಮಗಳ ಕುರಿತಾಗಿ ಆನಂದದ ಭರವಸೆಯನ್ನು ಕೊಡಬಲ್ಲುದಾದರೆ ಅದೊಂದು ಒಳ್ಳೆಯ ಧರ್ಮ–ಮಹಾ ಧರ್ಮವೇ ಸರಿ.”</p>
<p>ಸ್ವಾಮೀಜಿಯ ವ್ಯಕ್ತಿತ್ವ, ಅವರ ಮಾತುಕತೆ, ಅವರ ಉಪನ್ಯಾಸಗಳು–ಇವೆಲ್ಲ ಆಳವಾದ ಪರಿಣಾಮವನ್ನುಂಟುಮಾಡದ ವ್ಯಕ್ತಿಯೇ ಇಲ್ಲವೆಂಬಂತೆ ತೋರುತ್ತದೆ. ಅಲ್ಲದೆ ಪ್ರತಿಯೊಬ್ಬ ವ್ಯಕ್ತಿಯ ಮೇಲೂ ಅವು ಉಂಟುಮಾಡುತ್ತಿದ್ದ ಪರಿಣಾಮ ಒಂದೊಂದು ತೆರನಾದದ್ದು. ಅವರ ಉಪನ್ಯಾಸಗಳಿಗೆ ಮುತ್ತುತ್ತಿದ್ದ ಸಾವಿರಾರು ಜನರಲ್ಲಿ ಒಬ್ಬೊಬ್ಬರಿಗೂ ಆದ ಅನುಭವ ಎಂತಹ ದಿರಬಹುದೊ ! ಅವರ ಒಂದೇ ಒಂದು ಮಾತು, ಒಂದೇ ಒಂದು ಸ್ಪರ್ಶ, ಕಡೆಗೆ ಒಂದೇ ಒಂದು ನೋಟ, ಅದೆಷ್ಟು ಜನರನ್ನು ಧನ್ಯವಾಗಿಸಿತೋ ಬಲ್ಲವರಾರು ! ಇನ್ನು ಅವರನ್ನು ಹತ್ತಿರದಿಂದ ಕಂಡ, ಅವರ ಸಂಪರ್ಕಕ್ಕೆ ಬಂದ ಭಾಗ್ಯಶಾಲಿಗಳ ಅನುಭವಗಳು ಇನ್ನೆಂಥವೋ ! ಆದರೆ ಅವುಗಳಲ್ಲಿ ಕೆಲವಾದರೂ ಸ್ಮೃತಿಚಿತ್ರಣಗಳ ಮೂಲಕ ನಮಗೆ ತಿಳಿದುಬಂದಿರುವುದು ನಮ್ಮ ಭಾಗ್ಯವೇ ಸರಿ.</p>
<p>ಸ್ವಾಮೀಜಿ ತಮ್ಮ ಧ್ಯಾನ-ತರಗತಿ-ಉಪನ್ಯಾಸ-ಮಾತುಕತೆ ಇವುಗಳನ್ನು ಬಿಟ್ಟು ಉಳಿದ ಸಮಯದಲ್ಲಿ, ಅಮೆರಿಕದ ಜನಜೀವನದ ಬಗೆಯನ್ನು ಅಧ್ಯಯನ ಮಾಡಲು ಇಚ್ಛಿಸುತ್ತಿದ್ದರು. ಏಕೆಂದರೆ ಅಮೆರಿಕದ ಲೌಕಿಕ ಜೀವನಕ್ರಮದಲ್ಲೂ ಒಂದು ವೈಶಿಷ್ಟ್ಯವಿದೆ. ಒಂದು ಸೊಬಗಿದೆ. ಸ್ವಾಮೀಜಿ ಇಹಜೀವನವನ್ನು ಗೌರವಿಸುವವರೇ ಹೊರತು ದ್ವೇಷಿಸುವವರಲ್ಲ. ಆದರೆ ತಾವು ಗಳಿಸಿದ ಲೌಕಿಕ ಜ್ಞಾನವನ್ನವರು ತಮ್ಮ ಆಧ್ಯಾತ್ಮಿಕ ಜ್ಞಾನಕ್ಕೆ ತಿರುಗಿಸಿಕೊಳ್ಳುತ್ತಿದ್ದರು–ಇದು ಅವರ ವೈಶಿಷ್ಟ್ಯ.</p>
<p>ಸ್ವಾಮೀಜಿ ನ್ಯೂಯಾರ್ಕಿನ ನಾಗರಿಕತೆಯ ಅಲ್ಲೋಲಕಲ್ಲೋಲಗಳ ನಡುವೆ ವಾಸವಾಗಿದ್ದರೂ ಮಾನಸಿಕವಾಗಿ ಒಂದು ಪ್ರಶಾಂತ ವಾತಾವರಣವನ್ನು ನಿರ್ಮಿಸಿಕೊಂಡು, ನಿರಂತರ ಭಗವತ್ ಸ್ಮರಣೆ ಹಾಗೂ ಆಳ ಚಿಂತನೆಯಲ್ಲಿ ನಿರತರಾಗಿರುತ್ತಿದ್ದರು. ಅವರು ತಮ್ಮ ಪಾಶ್ಚಾತ್ಯ ಜೀವನ ದುದ್ದಕ್ಕೂ ತಮ್ಮ ಧ್ಯಾನದ ಸ್ವಭಾವವನ್ನು ಉಳಿಸಿಕೊಂಡುಬಂದದ್ದು ಒಂದು ಗಮನಾರ್ಹ ಅಂಶ. ಏಕೆಂದರೆ ಅವರಿಗೆ ಬಂದೊದಗುತ್ತಿದ್ದ ಅಡಚಣೆಗಳು ಅಸಂಖ್ಯಾತ. ಇಷ್ಟೆಲ್ಲ ಅಡ್ಡಿ ಆತಂಕಗಳ ನಡುವೆಯೂ ಅವರು ಪ್ರಾತಃಕಾಲ ಅಥವಾ ಸಾಯಂಕಾಲದಲ್ಲಿ, ಇಲ್ಲವೆ ನೀರವ ಮಧ್ಯರಾತ್ರಿಯ ವೇಳೆಯಲ್ಲಿ ಧ್ಯಾನನಿರತರಾಗಿಬಿಡುತ್ತಿದ್ದರು. ಎಷ್ಟೋ ಸಲ ಅವರು ಧ್ಯಾನಮಗ್ನರಾಗಿ ಕುಳಿತಿರ ದಿದ್ದರೂ ಧ್ಯಾನಭಾವರಂಜಿತರಾಗಿರುತ್ತಿದ್ದರು. ಆಗ ಅವರು ಕಣ್ಣುಗಳನ್ನು ತೆರೆದಿದ್ದರೂ, ಬಾಹ್ಯ ಜಗತ್ತಿನ ಪರಿವೆಯೇ ಇಲ್ಲದೆ ಆತ್ಮಾನಂದದಲ್ಲಿ ಮುಳುಗಿರುತ್ತಿದ್ದರು. ಕೆಲವೊಮ್ಮೆ ದಿಗಂತ ದಾಚೆಗೆ ದೃಷ್ಟಿಯನ್ನು ನೆಟ್ಟಿರುತ್ತಿದ್ದ ಅವರ ಮುಖಮಂಡಲವು, ಅವರ ಮನಸ್ಸು ಎಲ್ಲ ವ್ಯಾವಹಾರಿಕ ಜಂಜಡಗಳಿಂದ ಮುಕ್ತವಾಗಿ ಪರಬ್ರಹ್ಮಭಾವದಲ್ಲಿ ಲೀನವಾಗಿರುವುದನ್ನು ಸೂಚಿ ಸುತ್ತಿತ್ತು. ಅವರ ಸುತ್ತಲಿರುವವರೆಲ್ಲ ಸಂತೋಷದಿಂದ ಹರಟುತ್ತಿದ್ದರೆ ಸ್ವಾಮೀಜಿಯ ಕಣ್ಣು ಗಳು ಮೆಲ್ಲನೆ ಸ್ಥಿರಗೊಳ್ಳುತ್ತಿದ್ದುವು. ಅವರ ದೇಹ ಚಲನರಹಿತವಾಗುತ್ತಿತ್ತು. ಶ್ವಾಸೋಚ್ಛ್ವಾಸ ಸಾವಧಾನಗೊಂಡು ಬಳಿಕ ಅದು ಒಂದು ಕ್ಷಣ ನಿಂತೇ ಹೋಗುತ್ತಿತ್ತು ; ಕೆಲ ನಿಮಿಷಗಳ ಬಳಿಕ ಅವರು ಮತ್ತೆ ಮೆಲ್ಲನೆ ಎಚ್ಚರಗೊಂಡು ಬಾಹ್ಯಪರಿಸರಕ್ಕೆ ಮರಳುತ್ತಿದ್ದರು. ಅವರ ಪರಿಚಿತರಿ ಗೆಲ್ಲ ಈ ವಿಷಯ ಚೆನ್ನಾಗಿ ತಿಳಿದಿತ್ತು. ಆದ್ದರಿಂದ ಅವರು ಅದಕ್ಕನುಗುಣವಾಗಿ ನಡೆದುಕೊಳ್ಳು ತ್ತಿದ್ದರು. ಸ್ವಾಮೀಜಿ ತಮ್ಮ ಸ್ನೇಹಿತರ ಆಮಂತ್ರಣವನ್ನು ಅಂಗೀಕರಿಸಿ ಅವರ ಮನೆಗೆ ಹೋದರೂ ಅಲ್ಲಿ ಮಾತನಾಡದೆ ಮೌನವಾಗಿರಬಹುದು ; ಆದರೆ ಅವರ ಸ್ವಭಾವವನ್ನು ಅರಿತ ಮನೆಯವರು ಅದನ್ನು ತಪ್ಪಾಗಿ ಭಾವಿಸುತ್ತಿರಲಿಲ್ಲ, ಬದಲಾಗಿ ಸಹಕರಿಸುತ್ತಿದ್ದರು. ಅವರು ತಮ್ಮ ಕೋಣೆಯಲ್ಲಿ ಮೌನವಾಗಿ ಕುಳಿತಿರುವುದನ್ನು ಕಂಡರೆ ಯಾರೂ ಅವರಿಗೆ ತೊಂದರೆ ಕೊಡುತ್ತಿರಲಿಲ್ಲ. ಕೆಲವೊಮ್ಮೆ ಯಾರಾದರೂ ಬಂದರೆ ಸ್ವಾಮೀಜಿ ತಾವಾಗಿಯೇ ಎದ್ದು ಬಂದು ಅವರನ್ನು ಮಾತನಾಡಿಸುತ್ತಿದ್ದರು. ಆದರೆ ಅವರ ಭಾವಲಹರಿ ಮಾತ್ರ ಹಾಗೆಯೇ ಮುಂದು ವರಿಯುತ್ತಿತ್ತು. ತಮ್ಮ ಆಲೋಚನಾಸರಣಿಯನ್ನು ಕೆಡಿಸಿಕೊಳ್ಳದೆ ಬಂದವರೊಡನೆ ಮಾತನಾಡು ವುದು ಸ್ವಾಮೀಜಿಯ ವೈಶಿಷ್ಟ್ಯ. ಹೀಗೆ ಅವರ ನಿಜವಾದ ಆಸಕ್ತಿ ಗಮನವೆಲ್ಲ ತಮ್ಮ ಅಂತರಂಗದ ಕಡೆಗೇ ಹೊರತು ಬಾಹ್ಯಜಗತ್ತಿನ ಕಡೆಗಲ್ಲ. ಜನರಿಗೆ ಅವರ ಭಾವನೆಗಳ ಔನ್ನತ್ಯದ ಸುಳಿವು ಸಿಗುತ್ತಿದ್ದುದು ಅವರು ಯಾವಾಗಲಾದರೂ ಆಡುತ್ತಿದ್ದ ಮಾತುಗಳ ಮೂಲಕವೇ.</p>
<p>ನ್ಯೂಯಾರ್ಕಿನಲ್ಲಿ ಸ್ವಾಮೀಜಿ ಅನೇಕ ಹೊಸ ಸ್ನೇಹಿತರನ್ನು ಸಂಪಾದಿಸಿಕೊಂಡರು. ಈ ದಿನ ಗಳಲ್ಲಿ ಅವರ ನಿಕಟಸಂಪರ್ಕಕ್ಕೆ ಬಂದವರು ಹಲವಾರು ಜನ. ಇವರಲ್ಲಿ ಅನೇಕರು ಈಗಾಗಲೇ ಅವರಿಗೆ ಪರಿಚಿತರಾಗಿದ್ದವರು. ಹೀಗೆ ಅವರ ವಿಶ್ವಾಸಿಗರಾದವರಲ್ಲಿ ಹಾಗೂ ಶಿಷ್ಯರಾದವರಲ್ಲಿ ಕೆಲವರೆಂದರೆ ಶ್ರೀಮತಿ ಸಾರಾ ಬುಲ್, ಡಾ ॥ ಆಲನ್ ಡೇ, ಮಿಸ್ ಎಲೆನ್ ವಾಲ್ಡೋ , ಮಿಸ್ ಮೇರಿ ಫಿಲಿಪ್ಸ್, ಪ್ರೊ ॥ ವೈಮನ್, ಪ್ರೊ ॥ ರೈಟ್, ಶ್ರೀ ಫ್ರಾನ್ಸಿಸ್ ಲೆಗೆಟ್ ಹಾಗೂ ಶ್ರೀಮತಿ ಬೆಸ್ಸಿ ಸ್ವರ್ಜಸ್ (ಮುಂದೆ ಶ್ರೀಮತಿ ಫ್ರಾನ್ಸಿಸ್ ಲೆಗೆಟ್​). ನ್ಯೂಯಾರ್ಕಿನ ಮಿಸ್ ಜೋಸೆಫಿನ್ ಮೆಕ್​ಲಾಡ್ ಸ್ವಾಮೀಜಿಯ ಅತ್ಯಂತ ಆಪ್ತ ಶಿಷ್ಯೆಯಾದಳಲ್ಲದೆ, ಕಡೆಯವರೆಗೂ ಅವರಿಗೆ ನಾನಾ ವಿಧದಲ್ಲಿ ನೆರವಾದಳು. ಡಾ ॥ ಎಗ್​ಬರ್ಟ್ ಗರ್ನ್​ಸೇ ದಂಪತಿಗಳಂತೂ ಸ್ವಾಮೀಜಿಯನ್ನು ತಮ್ಮ ಸ್ವಂತ ಪುತ್ರನಂತೆ ನೋಡಿಕೊಳ್ಳುತ್ತಿದ್ದರು. ಇನ್ನೊಬ್ಬ ಶ್ರೀಮಂತ ಗಣ್ಯವ್ಯಕ್ತಿಯಾದ ಆಸ್ಟಿನ್ ಕಾರ್ಬಿನ್ ಹಾಗೂ ಅವನ ಮಗಳು, ಮತ್ತು ಸುಪ್ರಸಿದ್ಧ ಗಾಯಕಿ ಎಮ್ಮಾ ಥರ್ಸ್​ಬಿ –ಇವರೂ ಸ್ವಾಮೀಜಿಯ ಅನುಯಾಯಿಗಳಾದರು.</p>
<p>ತಾವು ಅಮೆರಿಕದಿಂದ ಹೊರಟ ಮೇಲೂ ತಾವು ಪ್ರಾರಂಭಿಸಿದ ಕಾರ್ಯ ನಿರಂತರವಾಗಿ ನಡೆದುಕೊಂಡು ಹೋಗಬೇಕಾದರೆ ಅತ್ಯಂತ ಸಮರ್ಥರಾದ ವ್ಯಕ್ತಿಗಳ ಆವಶ್ಯಕತೆಯಿರುವುದರ ಅರಿವು ಸ್ವಾಮೀಜಿಗಿತ್ತು. ಆದ್ದರಿಂದ ಅವರು ಯೋಗ್ಯರಾದ ಕೆಲವರಿಗೆ ಸಂನ್ಯಾಸ ನೀಡಲು ಇಚ್ಛಿಸಿದರು. ಅವರ ಶಿಷ್ಯರ ಪೈಕಿ ಮೇಡಮ್ ಮೇರಿ ಲೂಯಿಸ್ ಹಾಗೂ ಲಿಯಾನ್ ಲ್ಯಾಂಡ್ಸ್​ಬರ್ಗ್ ಎಂಬಿಬ್ಬರು ಸಂನ್ಯಾಸ ಸ್ವೀಕರಿಸಲು ಸಿದ್ಧರಾಗಿದ್ದರು. ಲಿಯಾನ್ ಲ್ಯಾಂಡ್ಸ್ ಬರ್ಗ್ ನ್ಯೂಯಾರ್ಕಿನಲ್ಲಿ ಸ್ವಾಮೀಜಿಯೊಂದಿಗೇ ಎರಡೂವರೆ ತಿಂಗಳ ಕಾಲ ವಾಸವಾಗಿದ್ದು ಅವರ ಸಂಘಟನಾ ಕಾರ್ಯದಲ್ಲಿ ನೆರವಾದ.</p>
<p>೧೮೯೫ರ ಏಪ್ರಿಲ್ ತಿಂಗಳಲ್ಲಿ ಸ್ವಾಮೀಜಿ ಶ್ರೀ ಲೆಗೆಟ್ಟರ ಆಹ್ವಾನವನ್ನು ಒಪ್ಪಿ, ‘ರಿಡ್ಜ್​ಲಿ ಮ್ಯಾನರ್​<span class="en">’ (Ridgely Manor)</span> ಎಂಬ ಅವರ ಹಳ್ಳಿಯ ಮನೆಗೆ ಹೋದರು. ಇದು ಇರುವುದು ನ್ಯೂಯಾರ್ಕ್ ರಾಜ್ಯದಲ್ಲಿ, ಹಡ್ಸನ್ ನದಿಯ ತೀರದಲ್ಲಿ. ಅದೊಂದು ಸುಂದರವಾದ ವನಸಿರಿ ಯಿಂದ, ಭವ್ಯವಾದ ಪರ್ವತಗಳಿಂದ ಕೂಡಿದ ಸ್ಥಳ. ಇದು ‘ರಿಡ್ಜ್​ಲಿ ಮ್ಯಾನರ್​’ಗೆ ಸ್ವಾಮೀಜಿಯ ಪ್ರಥಮ ಭೇಟಿ. (ಅವರು ಇಲ್ಲಿಗೆ ಎರಡನೆಯ ಸಲ ಬಂದದ್ದು ಅದೇ ವರ್ಷದ ಕ್ರಿಸ್​ಮಸ್​ನಲ್ಲಿ. ಮತ್ತು ಕಡೆಯ ಹಾಗೂ ಅತಿ ಮುಖ್ಯವಾದ ಭೇಟಿ ನೀಡಿದ್ದು ೧೮೯೯ರಲ್ಲಿ–ಆಗ ಅವರು ಇಲ್ಲಿ ಹತ್ತು ಅಮೂಲ್ಯ ವಾರಗಳನ್ನು ಕಳೆದರು.)</p>
<p>ಲೆಗೆಟ್ಟರು ತಮ್ಮ ತೋಟದ ಮನೆಗೆ ಸ್ವಾಮೀಜಿಯೊಂದಿಗೆ ಮಿಸ್ ಮೆಕ್​ಲಾಡ್​ನ್ನೂ ಆಕೆಯ ಸೋದರಿ ಬೆಸ್ಸಿ ಸ್ಟರ್ಜಸ್​ಳನ್ನೂ ಆಹ್ವಾನಿಸಿದ್ದರು. ಬೆಸ್ಸಿ ಕೆಲಕಾಲದ ಹಿಂದೆ ತಾನೇ ವಿಧವೆಯಾಗಿ ದ್ದವಳು. ಅವಳನ್ನು ವಿವಾಹವಾಗಲು ಲೆಗೆಟ್ ನಿಶ್ಚಯಿಸಿದ್ದರು. ಈಕೆಯ ಹದಿನೆಂಟು ವರ್ಷದ ಮಗಳು ಆಲ್ಬರ್ಟಾ ಹಾಗೂ ಹದಿನಾರು ವರ್ಷದ ಮಗ ಹಾಲಿಸ್ಟರ್​–ಇವರಿಬ್ಬರೂ ರಿಡ್ಜ್​ಲಿ ಮ್ಯಾನರ್​ಗೆ ಬಂದಿದ್ದರು. ಇಲ್ಲಿ ಸ್ವಾಮೀಜಿ ಇವರೆಲ್ಲರೊಂದಿಗೆ ಬಹಳ ಸಂತೋಷಕರವಾದ ಎರಡು ವಾರಗಳನ್ನು ಕಳೆದರು. ಈ ಸಂದರ್ಭದಲ್ಲಿ ನಡೆದ ಕೆಲವು ಕುತೂಹಲಕರ ಘಟನೆಗಳು ಇತ್ತೀಚೆಗೆ ತಿಳಿದುಬಂದಿವೆ.</p>
<p>ಒಂದು ದಿನ ಮೆಕ್​ಲಾಡಳು ಲೆಗೆಟ್ಟರ ಕೋಣೆಗೆ ಬಂದಳು. ಕೋಣೆಯ ಬಾಗಿಲು ಹಾಕಿತ್ತು. ಒಳಗೆ ಯಾರೂ ಇರಲಾರರೆಂದು ತಿಳಿದು ಆಕೆ ಸೀದಾ ಬಾಗಿಲನ್ನು ತೆರೆದು ಒಳಗೆ ಅಡಿಯಿಟ್ಟಳು –ಅಲ್ಲಿ ನಡೆದ ಒಂದು ಅದ್ಭುತವನ್ನು ಕಂಡು ಗರಬಡಿದಂತೆ ನಿಂತುಬಿಟ್ಟಳು ! ಅವಳು ಕಂಡದ್ದೇನು ? ಫ್ರಾನ್ಸಿಸ್ ಲೆಗೆಟ್ ಗಾಳಿಯಲ್ಲಿ ಹಾರಾಡುತ್ತಿದ್ದಾರೆ ! ಅಥವಾ ಅವಳಿಗೆ ಹಾಗನ್ನಿ ಸಿರಬಹುದೆ ? ಅದರೆ ಮರುಕ್ಷಣವೇ ಲೆಗೆಟ್ಟರು ಧರೆಗುರುಳಿದ್ದರು ! ಕಾಲುಗಳನ್ನು ಮೇಲೆತ್ತಿ ಬೆನ್ನ ಮೇಲೆ ಮಲಗಿದ್ದ ಸ್ವಾಮೀಜಿ ಛಂಗನೆದ್ದು ನಿಂತರು ! ತಮ್ಮ ಬಟ್ಟೆಯನ್ನು ಸರಿಪಡಿಸಿ ಕೊಂಡು ಸಿಟ್ಟಿನ ದನಿಯಲ್ಲಿ ಕೂಗಿದರು “ಇದು ಪುರುಷನ ಕೋಣೆ. ಬಾಗಿಲು ತಟ್ಟದೆ ಸೀದಾ ಒಳಗೆ ಬಂದೆಯೇಕೆ ?” ಮೆಕ್​ಲಾಡ್ ಏನು ಹೇಳಲೂ ತೋಚದೆ ಸುಮ್ಮನೆ ನಿಂತಿದ್ದಳು. ಒಂದು ಕ್ಷಣ ಮೌನವಾಗಿದ್ದು ಬಳಿಕ ಸ್ವಾಮೀಜಿ ನಕ್ಕು ಹೇಳಿದರು, “ಹೋಗಲಿ, ಬಾ ; ಫ್ರಾನ್ಸಿಸ್ಸನದು ಏನೇನು ಉಳಿದಿದೆಯೋ (ಎಂದರೆ ಮೂಳೆಗಳು ಇತ್ಯಾದಿ !) ಆರಿಸಿಕೊಳ್ಳೋಣ.”</p>
<p>ವಿಷಯವೇನೆಂದರೆ ಲೆಗೆಟ್ಟರೊಂದಿಗೆ ತುಂಬ ಆತ್ಮೀಯರಾಗಿದ್ದ ಸ್ವಾಮೀಜಿ, ಅವರೊಂದಿಗೆ ಕೆಲವು ಕಸರತ್ತುಗಳನ್ನು ಮಾಡುತ್ತಿದ್ದರು. ಮೆಕ್​ಲಾಡ್ ಕೋಣೆಯೊಳಕ್ಕೆ ಪ್ರವೇಶಿಸುವ ವೇಳೆಗೆ ಸ್ವಾಮೀಜಿ ಬೆನ್ನ ಮೇಲೆ ಮಲಗಿಕೊಂಡು ಮೇಲೆ ಚಾಚಿದ ತಮ್ಮ ಕಾಲುಗಳ ಮೇಲೆ ಲೆಗಟ್ಟರನ್ನು ನಿಲ್ಲಿಸಿಕೊಂಡಿದ್ದರು ! ಆಗ ಸ್ವಾಮೀಜಿಯ ಷರಾಯಿಯ ತುದಿ, ಮೊಳಕಾಲಿನವರೆಗೆ ಜೋತು ಬಿದ್ದಿತ್ತು. ಇದ್ದಕ್ಕಿದ್ದಂತೆ ಒಬ್ಬಳು ಹೆಂಗಸು ಅಲ್ಲಿ ಕಾಣಿಸಿಕೊಂಡಾಗ ಸ್ವಾಮೀಜಿ ಸಂಕೋಚ ಗೊಂಡು ತಕ್ಷಣ ಎದ್ದುನಿಂತರು. ಆಗ ಮೇಲಿನಿಂದ ಹಾರಿಬಿದ್ದ ಲೆಗೆಟ್ಟರನ್ನು ಕಂಡು ಮೆಕ್ ಲಾಡ್, ಅವರು ಹಾರಾಡುತ್ತಿದ್ದರೆಂದು ಊಹಿಸಿದ್ದಳು !</p>
<p>ರಿಡ್ಜ್​ಲಿ ಮ್ಯಾನರಿಗೆ ಸೇರಿದಂತೆ ಒಂದು ದೊಡ್ಡ ಗಾಲ್ಫ್ ಮೈದಾನ, ಕೆಲವು ಟೆನ್ನಿಸ್ ಕ್ರೀಡಾಂಗಣಗಳು, ಒಂದು ಕಸರತ್ತಿನ ಕೋಣೆ ಮುಂತಾದವೆಲ್ಲ ಇದ್ದುವು. ಒಂದು ದಿನ ಸ್ವಾಮೀಜಿ, ಬೆಸ್ಸಿಯ ಮಗ ಹಾಲಿಸ್ಟರ್​ನೊಂದಿಗೆ ಗಾಲ್ಫ್ ಮೈದಾನದಲ್ಲಿ ಅಡ್ಡಾಡಲು ಹೊರಟಿ ದ್ದರು. ಗಾಲ್ಪ್ ಮೈದಾನವೆಂದರೆ ಅದೊಂದು ತುಂಬ ವಿಶಾಲವಾದ ಬಯಲು. ಇದರಲ್ಲಿ ಪರಸ್ಪರ ತುಂಬ ದೂರದಲ್ಲಿರುವ ‘ಬದ್ದು’ಗಳು (ಸಣ್ಣ ಕುಳಿಗಳು)ಇರುತ್ತವೆ. ಆಟಗಾರರು ದಾಂಡಿನಿಂದ ಚೆಂಡನ್ನು ಬೀಸಿ ಹೊಡೆದು ಈ ಬದ್ದುಗಳೊಳಗೆ ಬೀಳುವಂತೆ ಮಾಡಬೇಕು. ಇದಕ್ಕೆ ಶಕ್ತಿಯೂ ನಿಖರತೆಯೂ ಬೇಕು. ಹೀಗೆ ಬದ್ದಿನೊಳಗೆ ಹಾಕಿದರೆ ಆಟಗಾರನಿಗೆ, ಅವನು ಮಾಡಿದ ಪ್ರಯತ್ನ ಗಳ ಸಂಖ್ಯೆಯ ಆಧಾರದ ಮೇಲೆ ಶ್ರೇಯಾಂಕಗಳು ಲಭಿಸುತ್ತವೆ. ದೂರದೂರದಲ್ಲಿರುವ ಬದ್ದು ಗಳ ಸ್ಥಾನವನ್ನು ಸೂಚಿಸಲು ಸಣ್ಣ ಬಾವುಟಗಳಿರುತ್ತವೆ. ಆದರೆ ಸ್ವಾಮೀಜಿಗೆ ಗಾಲ್ಫ್ ಆಟವಾಗಲಿ ಅದರ ನಿಯಮಾವಳಿಗಳಾಗಲಿ ತಿಳಿಯದು. ಮೈದಾನದಲ್ಲಿ ಅಡ್ಡಾಡುವಾಗ ದೂರದಲ್ಲೊಂದು ಬಾವುಟ ಹಾರಾಡುವುದನ್ನು ಕಂಡು, “ಅದೇಕೆ ಆ ಬಾವುಟವನ್ನು ಅಲ್ಲಿ ಹಾರಿಸಿದ್ದೀರಿ?” ಎಂದು ಹಾಲಿಸ್ಟರ್​ನನ್ನು ಕೇಳಿದರು. ಆ ಹುಡುಗ ಅವರಿಗೆ ಆಟವನ್ನು ವಿವರಿಸಿ, ಬಳಿಕ ಅದನ್ನು ತೋರಿಸಿ ಕೊಡಲು ಓಡಿಹೋಗಿ ದಾಂಡು-ಚೆಂಡುಗಳನ್ನು ತಂದ. ಎದುರಿನಲ್ಲಿ ಕಾಣುತ್ತಿರುವ ಬದ್ದಿಗೆ ನಿಗದಿತವಾಗಿರುವ ಶ್ರೇಯಾಂಕ ಇಂತಿಷ್ಟು ಎಂದು ವಿವರಿಸಿದ. ಸ್ವಾಮೀಜಿ ಮುಗುಳ್ನಕ್ಕರು. “ನಾನು ನಿನ್ನೊಂದಿಗೆ ಪಂಥ ಕಟ್ಟುತ್ತೇನೆ ; ಈಗ ನಾನು ಒಂದೇ ಏಟಿಗೆ ಚೆಂಡನ್ನು ಬದ್ದಿನೊಳಕ್ಕೆ ಹಾಕುತ್ತೇನೆ. ನಿನ್ನ ಪಂಥವೇನು ಹೇಳು” ಎಂದರು. ಬಾಲಕ ಹಾಲಿಸ್ಟರ್ ೫ಂ ಸೆಂಟ್ (ಅರ್ಧ ಡಾಲರ್​) ಮುಂದಿಟ್ಟ. ಸ್ವಾಮೀಜಿ ಒಂದು ಡಾಲರ್ ತೆಗೆದರು. ಆ ವೇಳೆಗೆ ಅಲ್ಲಿಗೆ ಬಂದ ಲೆಗೆಟ್ಟರು “ಏನು ಸಮಾಚಾರ” ಎಂದು ವಿಚಾರಿಸಿದರು. ಪಂಥದ ವಿಷಯ ತಿಳಿದಾಗ ಅವರು, “ಸ್ವಾಮೀಜಿ, ಅದು ಬಹಳ ಕಷ್ಟ. ಎಂತೆಂಥಾ ಅನುಭವಿಗಳಿಗೂ ಅದು ಸಾಧ್ಯವಿಲ್ಲ” ಎಂದರು. ಆಗ ಸ್ವಾಮೀಜಿ, “ಇರಲಿ ; ನೀವೆಷ್ಟು ಕಟ್ಟುತ್ತೀರಿ ಹೇಳಿ ಈಗ” ಎಂದರು. ಲೆಗೆಟ್ ಹತ್ತು ಡಾಲರ್ ತೆಗೆದಿಟ್ಟರು. “ಆಗಬಹುದು” ಎಂದರು ಸ್ವಾಮೀಜಿ. ಅದೊಂದು ಭಾರೀ ಮೊತ್ತವೇ ಸರಿ–ಈಗಿನ (೧೯೯೯) ಲೆಕ್ಕ ದಲ್ಲಿ ಸುಮಾರು ೪೩ಂ ರೂಪಾಯಿ !</p>
<p>ಹೋಗಿ ಬಾವುಟದ ಬಳಿ ನಿಲ್ಲುವಂತೆ ಸ್ವಾಮೀಜಿ ಹಾಲಿಸ್ಟರ್​ನಿಗೆ ಹೇಳಿದರು. ಬಳಿಕ ಅಂಗಿಯ ತೋಳನ್ನು ಮೇಲಕ್ಕೆ ಸರಿಸಿದರು. ಒಮ್ಮೆ ಗುರಿ ನೋಡಿ ಜೋರಾಗಿ ಬೀಸಿದರು. ಚೆಂಡು ನೇರವಾಗಿ ಹೋಗಿ ಬದ್ದನ್ನು ಸೇರಿತು.</p>
<p>ಸ್ವಲ್ಪ ಸುಧಾರಿಸಿಕೊಂಡ ಮೇಲೆ ಲೆಗೆಟ್ ಕೇಳಿದರು :</p>
<p>“ಸ್ವಾಮೀಜಿ, ನಿಮ್ಮ ಯೋಗಕ್ಕೂ ಇದಕ್ಕೂ ಏನಾದರೂ ಸಂಬಂಧ. . .”</p>
<p>“ಇಂಥಾ ಸಣ್ಣಪುಟ್ಟ ವಿಷಯಕ್ಕೆಲ್ಲಾ ನಾನು ಯೋಗವನ್ನು ಬಳಸುವುದಿಲ್ಲ. ನಾನು ಏನು ಮಾಡಿದೆ ಎಂಬುದನ್ನು ಎರಡೇ ವಾಕ್ಯದಲ್ಲಿ ಹೇಳುತ್ತೇನೆ : ಮೊದಲು ನಾನು ಕಣ್ಣಲ್ಲೇ ದೂರವನ್ನು ಅಳೆದೆ, ಮತ್ತು ನನ್ನ ತೋಳಿನ ಬಲ ನನಗೆ ಗೊತ್ತಿದೆ. ಎರಡನೆಯದಾಗಿ, ಚೆಂಡನ್ನು ಗುರಿ ಮುಟ್ಟಿಸಿದರೆ ನಾನು ಹತ್ತೂವರೆ ಡಾಲರ್​ನಷ್ಟು ಶ್ರೀಮಂತನಾಗುತ್ತೇನೆ ಎಂದು ನನ್ನ ಮನಸ್ಸಿಗೆ ಹೇಳಿದೆ. ಬಳಿಕ ದಾಂಡು ಬೀಸಿದೆ.”</p>
<p>ರಿಡ್ಜ್​ಲಿಯಲ್ಲಿ ನಡೆದ ಮತ್ತೊಂದು ಕೌತುಕವನ್ನು ಮುಂದೆ ಹಾಲಿಸ್ಟರ್ ತಿಳಿಸುತ್ತಾನೆ. ಒಮ್ಮೆ ಅವನು ಸ್ವಾಮೀಜಿಯ ಕೋಣೆಯ ಮುಂದೆ ಹಾದು ಹೋಗುತ್ತಿದ್ದ. ಕೋಣೆಯ ಬಾಗಿಲು ಮುಚ್ಚಿತ್ತು. ಆದರೆ ಒಳಗಿನಿಂದ ನಗೆ ಅಲೆಅಲೆಯಾಗಿ ಕೇಳಿಬರುತ್ತಿತ್ತು. ಸ್ವಾಮೀಜಿ ಕೋಣೆಯಿಂದ ಆಚೆಗೆ ಬಂದಾಗ ಹಾಲಿಸ್ಟರ್ ಕೇಳಿದ, “ಸ್ವಾಮೀಜಿ, ನೀವು ಯಾರೊಂದಿಗೆ ಮಾತನಾಡುತ್ತಿ ದ್ದುದು?” ಸ್ವಾಮೀಜಿ ಹೇಳಿದರು, “ನಾನೊಬ್ಬನೇ ಧ್ಯಾನನಿರತನಾಗಿದ್ದೆ.” ಹಾಲಿಸ್ಟರ್​ನಿಗೆ ಅದು ತಿಳಿದೇ ಇತ್ತು. ಆದ್ದರಿಂದ ಅವನು ಬಿಡದೆ ಮತ್ತೆ ಕೇಳಿದ, “ಆದರೆ ನಗುವಿನ ಶಬ್ದ ಕೇಳುತ್ತಿ ತ್ತಲ್ಲ?!” ಆಗ ಸ್ವಾಮೀಜಿ ಒಂದು ಕ್ಷಣ ಚಿಂತಿಸಿ ಅದನ್ನು ನೆನಪಿಸಿಕೊಂಡು ಹೇಳಿದರು, “ಓಹ್, ದೇವರು ಅದೆಷ್ಟು ತಮಾಷೆಯವನು <span class="en">!” (God is so funny !)</span></p>
<p>ಮನಸ್ಸು ತುಂಬ ಮೃದುವಾಗಿ-ಸೂಕ್ಷ್ಮವಾಗಿರುವ ಎಳೆ ವಯಸ್ಸಿನಲ್ಲಿ ಇಂತಹ ಅನೇಕ ಘಟನೆಗಳು ಸಹಜವಾಗಿ ನಡೆದುಕೊಂಡು ಹೋಗುವುದನ್ನು ಕಂಡವರು ಮುಂದೆ ಎಂದೆಂದಿಗೂ ಸ್ವಾಮೀಜಿಯಲ್ಲಿ–ಮತ್ತು ದೇವರಲ್ಲಿ–ನಂಬಿಕೆಯಿಡಲೇ ಬೇಕು. ಹಾಲಿಸ್ಟರ್ ದೊಡ್ಡವನಾದ ಮೇಲೆ ತತ್ತ್ವವಾದದ ಬಗ್ಗೆ ಅಷ್ಟೇನೂ ತಲೆ ಕೆಡಿಸಿಕೊಳ್ಳಲಿಲ್ಲ. ಆದರೆ ಮುಂದೊಮ್ಮೆ ಅವನ ಪುಟ್ಟ ಮಗ, ಧರ್ಮ-ದೇವರು ಇವುಗಳ ವಿಷಯಾಗಿ ಅವನನ್ನು ಪ್ರಶ್ನಿಸಿದಾಗ, ಹಾಲಿಸ್ಟರ್ ಹೇಳುತ್ತಾನೆ, “ನಿಜ ಹೇಳಬೇಕೆಂದರೆ, ನಾನು ಆ ವಿಷಯವಾಗೆಲ್ಲ ಆಲೋಚಿಸಿಯೇ ಇಲ್ಲ. ಆದರೆ ಒಬ್ಬ ಭಗವಂತ ಇದ್ದಾನೆ ಎಂದು ಮಾತ್ರ ನನಗೆ ಗೊತ್ತು ; ಏಕೆಂದರೆ ಸ್ವಾಮೀಜಿ ಹಾಗೆ ಹೇಳಿ ದರು.”</p>
<p>ಲೆಗೆಟ್ಟರ ಮೇಲೂ ಸ್ವಾಮೀಜಿ ಬೀರಿದ ಪ್ರಭಾವ ಅಷ್ಟೇ ಆಳವಾಗಿತ್ತು. ಆದರೆ ಭಾರೀ ಉದ್ಯಮಿಯಾಗಿದ್ದ ಲೆಗೆಟ್ಟರ ಮನೋಭಾವ ಸಂಪೂರ್ಣ ವಿಭಿನ್ನವಾದದ್ದು. ಸ್ವಾಮೀಜಿಯೊಂದಿಗೆ ಎರಡು ವಾರಗಳನ್ನು ಕಳೆದ ಮೇಲೆ ಒಂದು ಸಲ ಅವರು ಉದ್ಗರಿಸಿದರಂತೆ, “ವಿವೇಕಾನಂದರು ನಾನು ನೋಡಿದವರಲ್ಲೆಲ್ಲ ಅತ್ಯಂತ ಶ್ರೇಷ್ಠರಾದವರು” ಎಂದು. ಆಗ ಅಲ್ಲಿದ್ದವರೊಬ್ಬರು, “ನಿಮಗೆ ಹಾಗೆನ್ನಿಸಿದ್ದೇಕೆಂದು ಹೇಳಬಲ್ಲಿರಾ ?” ಎಂದು ಕೇಳಿದಾಗ ಲೆಗೆಟ್ಟರು ಹೇಳಿದರು– “ಏಕೆಂದರೆ, ನಾನು ನೋಡಿದವರಲ್ಲೆಲ್ಲ ಅತಿ ಹೆಚ್ಚಿನ ವಿವೇಕಪ್ರಜ್ಞೆ <span class="en">(Common Sense)</span> ಅವರಲ್ಲಿದೆ.”</p>
<p>ಆಹ್ಲಾದಕರವಾದ ಎರಡು ವಾರಗಳನ್ನು ಕಳೆದ ಸ್ವಾಮೀಜಿ ರಿಡ್ಜ್​ಲಿ ಮ್ಯಾನರಿನಿಂದ ನ್ಯೂ ಯಾರ್ಕಿಗೆ ಹಿಂದಿರುಗಿದರು. ಇಲ್ಲಿ ಅವರಿಗೊಂದು ಆಶ್ಚರ್ಯ ಕಾದಿತ್ತು. ಅಲ್ಲಿ ಅವರೊಂದಿಗೆ ವಾಸವಾಗಿದ್ದ ಅವರ ಶಿಷ್ಯ ಲ್ಯಾಂಡ್ಸ್​ಬರ್ಗ್ ಹೇಳದೆ ಕೇಳದೆ ಹೊರಟುಹೋಗಿದ್ದ. ಶ್ರೀಮತಿ ಸಾರಾ ಬುಲ್​ಗೆ ಬರೆದ ಒಂದು ಪತ್ರದಲ್ಲಿ ಸ್ವಾಮೀಜಿ ಅವನ ಬಗ್ಗೆ ಹೀಗೆ ಪ್ರಸ್ತಾಪಿಸುತ್ತಾರೆ, “ಪಾಪ ! ಲ್ಯಾಂಡ್ಸ್​ಬರ್ಗ್ ಇಲ್ಲಿಂದ ಹೊರಟು ಹೋಗಿದ್ದಾನೆ. ತನ್ನ ವಿಳಾಸವನ್ನೂ ಅವನು ಬಿಟ್ಟುಹೋಗಿಲ್ಲ. ಅವನು ಎಲ್ಲಿಗೇ ಹೋಗಿರಲಿ, ಭಗವಂತ ಅವನನ್ನು ಚೆನ್ನಾಗಿಟ್ಟಿರಲಿ. ನಾನು ಈ ಜನ್ಮದಲ್ಲಿ ನೋಡಿದ ಅತ್ಯಂತ ಪ್ರಾಮಾಣಿಕ-ವಿಶ್ವಾಸಪಾತ್ರ ವ್ಯಕ್ತಿಗಳಲ್ಲಿ ಅವನೊಬ್ಬ.” ಆದರೆ ಮುಂದೆ ಕೆಲ ಕಾಲದಲ್ಲಿ ಸ್ವಾಮೀಜಿ <span class="en">Thousand Island Park</span>ಗೆ ಹೋದಾಗ (ಇದನ್ನು ‘ಸಹಸ್ರದ್ವೀಪೋದ್ಯಾನ’ ಎಂದು ಈಗಾಗಲೇ ಕನ್ನಡಿಸಲಾಗಿರುವುದಿಂದ ಇನ್ನು ಮುಂದೆ ಇದನ್ನು ಹಾಗೆಯೇ ಕರೆಯೋಣ.) ಈತ ಮತ್ತೆ ಅಲ್ಲಿ ಕಾಣಿಸಿಕೊಂಡ. ಸ್ವಾಮೀಜಿಯೂ ಅವನ ಮೇಲೆ ಕೃಪೆ ಮಾಡಿ ಸಂನ್ಯಾಸ ನೀಡಿದರು–ಹೆಸರು, ಸ್ವಾಮಿ ಕೃಪಾನಂದ. ಅಲ್ಲದೆ ಈ ಹಿಂದೆ ಹೇಳಲಾದ ಮೇಡಂ ಮೇರಿ ಲೂಯಿಸ್​ಳಿಗೂ ಸಂನ್ಯಾಸ ನೀಡಿ, ಸ್ವಾಮಿ ಅಭಯಾನಂದಾ ಎಂಬ ಹೆಸರನ್ನು ಕೊಟ್ಟರು. ಇವರಿಬ್ಬರೂ ಕೆಲ ವರ್ಷಗಳ ಕಾಲ ಸ್ವಾಮೀಜಿಯ ಕಾರ್ಯವನ್ನು ಉತ್ಸಾಹದಿಂದ ಮಾಡಿದರಾದರೂ ಮುಂದೆ ಇಬ್ಬರೂ ಸ್ವಾರ್ಥಪ್ರೇರಿತರಾಗಿ ಅವರಿಂದ ದೂರವಾದರು.</p>
<p>ನ್ಯೂಯಾರ್ಕಿನಲ್ಲಿ ಸ್ವಾಮೀಜಿ ಸಾರ್ವಜನಿಕ ಉಪನ್ಯಾಸಗಳ ಮೂಲಕ ಧನಸಂಗ್ರಹಣೆ ಮಾಡದೆ, ತರಗತಿಗಳನ್ನಷ್ಟೇ ನಡೆಸಿಕೊಂಡು ಹೋಗುತ್ತಿದ್ದರೆಂಬುದನ್ನು ನೋಡಿದ್ದೇವೆ. ತರಗತಿ ಗಳಿಗೆ ಬರುತ್ತಿದ್ದ ವಿದ್ಯಾರ್ಥಿಗಳು ತಾವಾಗಿಯೇ ನೀಡುತ್ತಿದ್ದ ವಂತಿಗೆಯಿಂದ ಅದು ಹೇಗೋ ಸಾಗಿತಾದರೂ ಸ್ವಾಮೀಜಿಯ ಮೇಲೆ ಇದರಿಂದ ತೀವ್ರ ಆರ್ಥಿಕ ಒತ್ತಡ ಬಿದ್ದಿತು. ಆದರೆ ಅದನ್ನವರು ಲೆಕ್ಕಿಸಲಿಲ್ಲ. ಏಕೆಂದರೆ ಅವರ ಮುಖ್ಯವಾದ ಕಾಳಜಿಯೆಂದರೆ ತಮ್ಮ ಶಿಷ್ಯರ ಆಧ್ಯಾತ್ಮಿಕ ಉನ್ನತಿ. ಈ ಅವಧಿಯ ಅಂತ್ಯದ ವೇಳೆಗೆ ಬರೆದ ಪತ್ರವೊಂದರಲ್ಲಿ ಸ್ವಾಮೀಜಿ ಹೇಳುತ್ತಾರೆ, “ಆರ್ಥಿಕವಾಗಿ ಈ ಚಳಿಗಾಲದಲ್ಲಿ ದೊರೆತ ಯಶಸ್ಸು ಏನೇನೂ ಇಲ್ಲ. ನನ್ನನ್ನು ನಾನು ನೋಡಿಕೊಳ್ಳುವುದೇ ಕಷ್ಟವಾಗಿತ್ತು. ಆದರೆ ಆಧ್ಯಾತ್ಮಿಕವಾಗಿ ಅದು ಅತ್ಯಂತ ಯಶಸ್ವಿ ಯಾಯಿತು.”</p>
<p>ಆಧ್ಯಾತ್ಮಿಕತೆಯೇ ಅವರ ಪ್ರತಿಯೊಂದು ಕಾರ್ಯಯೋಜನೆಯ ತಳಹದಿಯಾಗಿತ್ತು. ಆದ್ದ ರಿಂದಲೇ ಅವರು ಆಧ್ಯಾತ್ಮಿಕ ಶಿಕ್ಷಣಕ್ಕೆ ಅಷ್ಟೊಂದು ಮಹತ್ವವನ್ನು ನೀಡಿದ್ದು, ಮತ್ತು ಅಷ್ಟೊಂದು ಶ್ರಮಿಸಿದ್ದು. ಇಂತಹ ಆಧ್ಯಾತ್ಮಿಕ ಶಿಕ್ಷಣವು ಅನಿರ್ಬಂಧಿತವಾಗಿ ಸಾಗಬೇಕಾದರೆ ಸಂಸ್ಥೆಯೊಂದನ್ನು ನಿರ್ಮಿಸಲೇಬೇಕೆಂದು ಅವರಿಗೆ ಮನದಟ್ಟಾಗಿತ್ತು. ತಮ್ಮ ಕಾರ್ಯಯೋಜನೆ ಗಳ ಭವಿಷ್ಯದ ಬಗ್ಗೆ ಅವರು ಎಷ್ಟು ಆಳವಾಗಿ ಚಿಂತಿಸಿದ್ದರೆಂಬುದನ್ನು ಅವರು ಫೆಬ್ರವರಿಯಲ್ಲಿ ಶ್ರೀಮತಿ ಬುಲ್​ಗೆ ಬರೆದ ಪತ್ರದಲ್ಲಿ ಕಾಣಬಹುದು :</p>
<p>“ನನ್ನ ಗುರುದೇವರು ಹೇಳುತ್ತಿದ್ದರು–ಈ ಹಿಂದೂ, ಕ್ರೈಸ್ತ ಎಂಬ ಹೆಸರುಗಳೆಲ್ಲ ಮನುಷ್ಯ ಮನುಷ್ಯರ ನಡುವಣ ಭ್ರಾತೃತ್ವಭಾವನೆಗೆ ದೊಡ್ಡ ಪ್ರತಿಬಂಧಕಗಳಾಗಿ ನಿಲ್ಲುತ್ತವೆ, ಎಂದು. ನಾವು ಮೊದಲು ಅವುಗಳನ್ನು ಕುಟ್ಟಿ ಕೆಡಹಬೇಕು. ಈಗ ಅವು ತಮ್ಮ ಒಳ್ಳೆಯ ಪ್ರಭಾವವನ್ನೆಲ್ಲ ಕಳೆದುಕೊಂಡು ಕೇವಲ ಕಂಟಕಗಳಾಗಿ ಉಳಿದುಕೊಂಡಿದೆ. ಅವುಗಳ ಪೈಶಾಚಿಕ ಪ್ರಭಾವಗಳಿಗೆ ಒಳಗಾಗಿ, ನಮ್ಮಲ್ಲಿ ಉತ್ತಮರೆನಿಸಿಕೊಂಡವರು ಕೂಡ ರಾಕ್ಷಸರಂತೆ ವರ್ತಿಸುತ್ತಾರೆ. ನಾವು ಕಷ್ಟಪಟ್ಟು ಕೆಲಸ ಮಾಡಿ ಜಯಶಾಲಿಗಳಾಗಬೇಕಾಗಿದೆ.</p>
<p>“ಆದ್ದರಿಂದಲೇ ಒಂದು ಸಂಸ್ಥೆಯನ್ನು ನಿರ್ಮಿಸಬೇಕೆಂದು ನಾನು ಅಷ್ಟೊಂದು ಇಷ್ಟ ಪಡುವುದು. ಸಂಸ್ಥೆ ಎಂದಮೇಲೆ ಅದಕ್ಕೆ ತನ್ನದೇ ಆದ ದೋಷಗಳಿರುತ್ತವೆ ನಿಜ. ಆದರೆ ಸಂಸ್ಥೆಯಿಲ್ಲದೆ ಏನೇನೂ ಸಾಧ್ಯವಿಲ್ಲ. ಏಕಕಾಲದಲ್ಲಿ ಸಮಾಜವನ್ನೂ ಸಂತೋಷಪಡಿಸಿಕೊಂಡು ಮಹಾಕಾರ್ಯಗಳನ್ನೂ ಮಾಡುವಲ್ಲಿ ಎಂದೂ ಯಾರೂ ಯಶಸ್ವಿಯಾಗಿಲ್ಲ. ತನ್ನೊಳಗಿನಿಂದ ಆದೇಶ ಬಂದಂತೆ ವ್ಯಕ್ತಿ ಕೆಲಸ ಮಾಡಬೇಕು. ಅವನ ಕೃತ್ಯವು ಸರಿಯಾದದ್ದೂ ಒಳ್ಳೆಯದೂ ಆಗಿ ದ್ದರೆ, ಅವನು ಸತ್ತುಹೋದ ಒಂದು ಶತಮಾನದ ಅನಂತರವಾದರೂ ಸಮಾಜ ಅದನ್ನು ಒಪ್ಪಿ ಕೊಳ್ಳಲೇಬೇಕು. ನಮ್ಮ ಕಾರ್ಯಕ್ಕೆ ನಾವು ನಮ್ಮ ತನುಮನಗಳನ್ನು ಅರ್ಪಿಸಿಬಿಡಬೇಕು. ನಾವು ನಮ್ಮ ಸರ್ವಸ್ವವನ್ನೂ ಆ ಏಕಮಾತ್ರ ಆದರ್ಶಕ್ಕೆ ಸಮರ್ಪಿಸಲು ಸಿದ್ಧರಾಗುವವರೆಗೂ ನಾವು ಬೆಳಕನ್ನು ಕಾಣಲಾರೆವು. ಮಾನವತೆಗೆ ಸಹಾಯ ಮಾಡಬಯಸುವವರು ತಮ್ಮ ಸ್ವಂತ ಸುಖ- ದುಃಖ, ಹೆಸರು-ಕೀರ್ತಿ ಮತ್ತು ಎಲ್ಲ ಬಗೆಯ ಸ್ವಾರ್ಥೋದ್ದೇಶಗಳನ್ನೂ ಗಂಟು ಕಟ್ಟಿ ಸಮುದ್ರ ಕ್ಕೆಸೆದು ಅನಂತರ ಭಗವಂತನ ಬಳಿಗೆ ಬರಬೇಕು. ಎಲ್ಲ ಮಹಾತ್ಮರೂ ಹೇಳಿದುದೂ ಮಾಡಿ ದುದೂ ಇದನ್ನೇ.”</p>
<p>ಸಂಸ್ಥೆಯನ್ನು ನಿರ್ಮಿಸುವುದರ ಮಹತ್ವವನ್ನು ಮನಗಂಡಿದ್ದ ಸ್ವಾಮೀಜಿ, ಅದಾಗಲೇ ‘ವೇದಾಂತ ಸೊಸೈಟಿ’ ಎಂಬ ಹೆಸರಿನಲ್ಲಿ ಒಂದು ಸಂಸ್ಥೆಯನ್ನು ಸ್ಥಾಪಿಸಿದರು. ಆದರೆ ಆಗ ಅದು, ಅವರಿಗೆ ನೆರವಾಗುತ್ತಿದ್ದ ಕೆಲವು ಸ್ನೇಹಿತರ ಒಕ್ಕೂಟವಷ್ಟೇ. ಕಾಲಕ್ರಮದಲ್ಲಿ ಈ ಸಂಸ್ಥೆ ಬೃಹತ್ಪ್ರಮಾಣದಲ್ಲಿ ಬೆಳೆಯುತ್ತದೆ ಎಂಬುದರಲ್ಲಿ ಸ್ವಾಮೀಜಿಗೆ ದೃಢವಿಶ್ವಾಸವಿತ್ತು. ತಮ್ಮ ಕಾರ್ಯ ಯಶಸ್ವಿಯಾಗುವುದರಲ್ಲಿ ಅವರಿಗೆ ಸಂದೇಹವೇ ಇರಲಿಲ್ಲ. ಆದರೆ ಈ ನಡುವೆ ಅವರು ಸಾರ್ವಜನಿಕ ಜೀವನವನ್ನು ತ್ಯಜಿಸಿ, ಸಂನ್ಯಾಸಿಯ ಸರಳ-ನಿರಾತಂಕ ಜೀವನವನ್ನು ಕೈಗೊಂಡ ದ್ದನ್ನು ಕಂಡೋ ಏನೋ, ಅವರ ಕೆಲವು ವಿಶ್ವಾಸಿಗಳು-ಹಿತೈಷಿಗಳು ಅವರ ಕಾರ್ಯವಿಧಾನದ ಕುರಿತಾಗಿ ಸಲಹೆಗಳನ್ನು ನೀಡುತ್ತಿದ್ದರು. ಇವರೆಲ್ಲ ಸದುದ್ದೇಶದಿಂದಲೇ ಹಾಗೆ ಮಾಡಿರಬಹುದು; ಆದರೆ ನಿಜಕ್ಕೂ ಸ್ವಾಮೀಜಿಗೆ ಆ ಸಲಹೆಗಳ ಆವಶ್ಯಕತೆಯಿತ್ತೆ ಎಂಬುದನ್ನು ಮಾತ್ರ ಇವರು ಆಲೋಚಿಸಿರಲಿಲ್ಲ. ಉದಾಹರಣೆಗೆ ಬಾಸ್ಟನ್ನಿನ ಒಬ್ಬಳು ಆಡಂಬರದ ಮಹಿಳೆ ಅವರಿಗೊಂದು ಪುಕ್ಕಟೆ ಸಲಹೆ ನೀಡಿದಳು–“ಸ್ವಾಮೀಜಿ, ನೀವು ಭಾಷಣಕಲೆಯ ವಿಷಯವಾಗಿ ನುರಿತವರಿಂದ ಹೇಳಿಸಿಕೊಳ್ಳಿ” ಎಂದು. ಅವರು ಭಾಷಣಕಲೆಯನ್ನು ಶಿಸ್ತುಬದ್ಧವಾಗಿ ಕಲಿತರೆ ಅವರು ಮತ್ತಷ್ಟು ಚೆನ್ನಾಗಿ ಜನರನ್ನು ಆಕರ್ಷಿಸಲು ಸಮರ್ಥರಾಗಬಲ್ಲರು ಎಂಬುದು ಅವಳ ನಂಬಿಕೆ. ಅಮೆರಿಕ ದಲ್ಲೆಲ್ಲ ‘ದೈವದತ್ತ ವಾಗ್ಮಿ’ ಎಂದು ಬಣ್ಣಿಸಲ್ಪಟ್ಟ, ಸರ್ವಧರ್ಮ ಸಮ್ಮೇಳನದ ಸಭೆಗೆ ಸಭೆಯನ್ನೇ ಅಲುಗಾಡಿಸಿಬಿಟ್ಟ ಸ್ವಾಮೀಜಿಗೆ ಈಕೆ, ಭಾಷಣಕಲೆಯನ್ನು ಇತರರಿಂದ ಕಲಿತುಕೊಳ್ಳು ವಂತೆ ಹೇಳುತ್ತಾಳೆ ! ಇನ್ನೊಬ್ಬ ವ್ಯಕ್ತಿ ಅವರಿಗೆ, ಹೇಗೆ ಸಂಘಟನೆ ಮಾಡಬೇಕು ಎಂಬುದರ ಬಗ್ಗೆ ಒಂದೇ ಸಮನೆ ಕೊರೆದ. ಮತ್ತೊಬ್ಬ ಹೇಳಿದ, “ಸ್ವಾಮೀಜಿ, ನೀವು ಸಮಾಜದ ಗಣ್ಯ ವ್ಯಕ್ತಿಗಳ ಮೇಲೆ ಪ್ರಭಾವ ಬೀರಲು ಸಾಧ್ಯವಾಗಬೇಕಾದರೆ, ನೀವು ಇನ್ನೂ ಠಾಕುಠೀಕಾಗಿರಬೇಕು.” ಬೇರೊಬ್ಬ ಸೂಚಿಸಿದ, “ನೀವು ಪಾದ್ರಿಗಳನನ್ನು ಸಮಾಧಾನಗೊಳಿಸಬೇಕು.” ಇಂತಹ ಸಲಹೆಗಳು ಅತಿಯಾದಾಗ ಸ್ವಾಮೀಜಿ ಅಸಹನೆಗೊಂಡು,“ಅಂಥ ಅಸಂಬದ್ಧಗಳನ್ನೆಲ್ಲ ನಾನೇಕೆ ಮಾಡ ಬೇಕು!” ಎಂದು ಗುಡುಗುತ್ತಿದ್ದರು. ಇಂತಹ ಒಂದು ಸಂದರ್ಭದಲ್ಲಿ ಅವರ ಸತ್ವಪೂರ್ಣ ವ್ಯಕ್ತಿತ್ವದಿಂದ ಹೊರಹೊಮ್ಮಿದ ಕಿಡಿಗಳನ್ನು ಅವರು ಮೇರಿಗೆ ಬರೆಯುವ ಪತ್ರದಲ್ಲಿ ಕಾಣಬಹುದು :</p>
<p>“ನಾನು ಸತ್ಯವನ್ನು ಅನಂತ ಶಕ್ತಿಯುಳ್ಳ ಒಂದು ಸುಡುವ ಪದಾರ್ಥಕ್ಕೆ ಹೋಲಿಸುತ್ತೇನೆ. ಅದು ತಾನೆಲ್ಲೇ ಬೀಳಲಿ, ಸುಡುತ್ತದೆ–ಮೃದು ಪದಾರ್ಥಗಳನ್ನು ಒಮ್ಮೆಗೇ ಸುಡುತ್ತದೆ. ಗಟ್ಟಿ ಪದಾರ್ಥಗಳನ್ನು ಸ್ವಲ್ಪ ನಿಧಾನವಾಗಿ ಸುಡುತ್ತದೆ ; ಅಂತೂ ಅದು ಸುಟ್ಟೇ ಸುಡುತ್ತದೆ. ನಿಯಮ ಯಾವಾಗಲೂ ನಿಯಮವೇ. ಸೋದರಿ, ನನ್ನನ್ನು ಕ್ಷಮಿಸು. ನಾನೆಂದಿಗೂ ಸುಳ್ಳಿನೊಂದಿಗೆ ಹೊಂದಾಣಿಕೆ ಮಾಡಿಕೊಳ್ಳಲಾರೆ ; ಸುಳ್ಳಿನೊಂದಿಗೆ ಸಾಮರಸ್ಯದಿಂದಿರಲಾರೆ. ಅದು ನನಗೆ ಸಾಧ್ಯವೇ ಇಲ್ಲ. ಅದಕ್ಕಾಗಿ ನಾನು ನನ್ನ ಜೀವನವೆಲ್ಲ ಕಷ್ಟಪಟ್ಟಿದ್ದೇನೆ. ಪ್ರಯತ್ನದ ಮೇಲೆ ಪ್ರಯತ್ನಮಾಡಿದ್ದೇನೆ. ಆದರೂ ನನಗದು ಸಾಧ್ಯವಾಗಿಲ್ಲ. ದೇವರು ದೊಡ್ಡವನು. ನಾನೊಬ್ಬ ಆಷಾಢಭೂತಿಯಾಗಲು ಅವನು ಬಿಡುವುದಿಲ್ಲ. ಈಗ ಒಳಗೇನೇನಿದೆಯೋ ಎಲ್ಲ ಹೊರಕ್ಕೆ ಬಂದುಬಿಡಲಿ. ಎಲ್ಲರನ್ನೂ ಮೆಚ್ಚಿಸಬಲ್ಲ ಮಾರ್ಗವನ್ನು ನಾನಿನ್ನೂ ಕಂಡುಕೊಂಡಿಲ್ಲ. ಮತ್ತು ಈಗ ನಾನು ಏನಾಗಿರುವೆನೋ ಅದಕ್ಕಿಂತ ಬೇರೆಯಾಗಲು ಸಾಧ್ಯವಿಲ್ಲ . . . ಹೇ ಸತ್ಯಸ್ವರೂಪನಾದ ಭಗವಂತ, ನೀನೊಬ್ಬನೇ ನನಗೆ ಮಾರ್ಗದರ್ಶಕನಾಗಿರು. ಸೊಗಸುಗಾರಿಕೆಗೆ ಹಿಂದಿರುಗಲಾರ ದಷ್ಟು ವಯಸ್ಸಾಗಿದೆ ನನಗೆ. ಈಗ ನಾನು ಹೇಗಿರುವೆನೋ ಹಾಗೆಯೇ ಇರಲು ನನ್ನನ್ನು ಬಿಟ್ಟುಬಿಡಿ. ‘ಅಂಜಿಕೆಯಿಲ್ಲದೆ, ಲೆಕ್ಕಾಚಾರದ ಬುದ್ಧಿಯಿಲ್ಲದೆ, ಶತ್ರುಗಳನ್ನಾಗಲಿ ಮಿತ್ರರನ್ನಾಗಲಿ ಲೆಕ್ಕಿಸದೆ, ಓ ಸಂನ್ಯಾಸಿ, ನೀನು ಸತ್ಯವನ್ನು ಹಿಡಿದುಕೊ. ಈ ಕ್ಷಣದಿಂದಲೇ ಇಹಪರಗಳೆಲ್ಲವನ್ನು, ಮುಂಬರು ವುದೆಲ್ಲವನ್ನು, ಅವುಗಳ ಭೋಗವನ್ನು, ಪೊಳ್ಳುತನವನ್ನು ತ್ಯಜಿಸಿಬಿಡು. ಸತ್ಯ ಮಾತ್ರವೇ ನಿನಗೆ ದಾರಿ ತೋರಲಿ.’ ಸೋದರಿ, ಸಂಪತ್ತಿನಲ್ಲಾಗಲಿ, ಹೆಸರು ಕೀರ್ತಿಗಳಲ್ಲಾಗಲಿ, ಭೋಗದಲ್ಲಾಗಲಿ ನನಗೆ ಯಾವ ಆಸೆಯೂ ಇಲ್ಲ. ಅವೆಲ್ಲ ನನ್ನ ಪಾಲಿಗೆ ಧೂಳಿನ ಕಣ. ನಾನು ನನ್ನ ಸೋದರರಿಗೆ ಸ್ವಲ್ಪ ನೆರವಾಗಲು ಇಚ್ಛಿಸಿದೆ. ಹಣ ಸಂಪಾದಿಸುವ ಕೌಶಲ ನನ್ನಲ್ಲಿಲ್ಲ. ಭಗವಂತ ನನ್ನನ್ನು ಆಶೀರ್ವದಿಸಲಿ ! ಸತ್ಯದ ಆದೇಶಕ್ಕೆ ತಲೆಬಾಗುವುದನ್ನು ಬಿಟ್ಟು ನಾನೇಕೆ ನನ್ನ ಸುತ್ತಲಿನ ಪ್ರಪಂಚದ ಹುಚ್ಚಾಟಗಳಿಗೆ ಹೊಂದಿಕೊಳ್ಳಬೇಕು ? ಸೋದರಿ, ನನ್ನ ಮನಸ್ಸಿನ್ನೂ ದುರ್ಬಲ ವಾಗಿಯೇ ಇದೆ. ಅದು ಕೆಲವೊಮ್ಮೆ ಯಾಂತ್ರಿಕವಾಗಿ ಪ್ರಪಂಚದವರ ಸಹಾಯಕ್ಕೆ ಅಂಟಿ ಕೊಳ್ಳುತ್ತದೆ. ಆದರೆ ನನಗೆ ಹೆದರಿಕೆಯಿಲ್ಲ. ನನ್ನ ಧರ್ಮ ಸಾರುವ ಮಹಾಪಾಪ ಯಾವುದೆಂದರೆ ಹೆದರಿಕೆ-ಭಯ !</p>
<p>“ಮತಾಂಧ ಪಾದ್ರಿಗಳೊಂದಿಗಿನ ಕೊನೆಯ ಹೋರಾಟ ಮತ್ತು ಅನಂತರ ಶ್ರೀಮತಿ ಸಾರಾ ಳೊಂದಿಗಿನ ದೀರ್ಘತಿಕ್ಕಾಟ, ಇವೆಲ್ಲ ನನಗೆ ಮನು ಮಹರ್ಷಿಯು ಸಂನ್ಯಾಸಿಗೆ ಹೇಳುವುದನ್ನು ಮತ್ತಷ್ಟು ಸ್ಪಷ್ಟವಾಗಿಸಿದೆ. ಅವನು ಹೇಳುತ್ತಾನೆ, ‘ಏಕಾಂಗಿಯಾಗಿರು, ಏಕಾಂಗಿಯಾಗಿ ನಡೆ’ ಎಂದು. ಹೇ ನನ್ನಾತ್ಮ ! ಅಚಲನಾಗಿರು, ಏಕಾಂಗಿಯಾಗಿರು ! ಭಗವಂತ ನಿನ್ನೊಂದಿಗಿದ್ದಾನೆ, ಹೆದರಬೇಡ ! ಸೋದರಿ, ದಾರಿ ಬಲು ದೂರ, ಸಮಯ ಅಲ್ಪ, ಸಂಧ್ಯೆ ಸಮೀಪಿಸುತ್ತಿದೆ. ನಾನು ಶೀಘ್ರದಲ್ಲೇ ಮನೆಗೆ ಮರಳಬೇಕಾಗಿದೆ. ನನ್ನ ನಡವಳಿಕೆಗಳನ್ನು ನಾಜೂಕು ಮಾಡಿಕೊಳ್ಳಲು ನನಗೆ ವ್ಯವಧಾನವಿಲ್ಲ. ನೀವು ಒಳ್ಳೆಯವರು, ವಿಶ್ವಾಸಿಗಳು. ನಾನು ನಿಮಗಾಗಿ ಏನನ್ನು ಬೇಕಾದರೂ ಮಾಡಬಲ್ಲೆ. ದಯವಿಟ್ಟು ಕೋಪಿಸಿಕೊಳ್ಳಬೇಡಿ. ನಿಮ್ಮನ್ನೆಲ್ಲ ನಾನು ಕೇವಲ ಮಕ್ಕಳೆಂಬಂತೆ ಕಾಣುತ್ತೇನೆ.</p>
<p>“ಕನಸು ಕಾಣದಿರು, ಹೇ ನನ್ನಾತ್ಮ ! ಕನಸು ಕಾಣದಿರು. ಒಂದೇ ಒಂದು ಪದದಲ್ಲಿ ನನ್ನದೊಂದು ಸಂದೇಶವನ್ನು ಕೊಡುವುದಿದೆ. ಪ್ರಪಂಚದ ವಿಷಯದಲ್ಲಿ ‘ಮಧುರ’ವಾಗಿರಲು ನನಗೆ ಸಾಧ್ಯವಿಲ್ಲ. ಅಲ್ಲದೆ, ಹಾಗಿರುವಲ್ಲಿನ ಪ್ರತಿಯೊಂದು ಪ್ರಯತ್ನವೂ ನನ್ನನ್ನು ಆಷಾಢಭೂತಿ ಯನ್ನಾಗಿಸುತ್ತದೆ. ಪುಸುಕಲು ಜೀವನ ನಡೆಸುತ್ತ ಈ ಮೂರ್ಖ ಜಗತ್ತಿನ ಪ್ರತಿಯೊಂದು ಮಾತನ್ನೂ ಕೇಳಿಕೊಂಡಿರುವುದರ ಬದಲಾಗಿ ನಾನು ಸಾವಿರ ಸಲ ಸಾವನ್ನಪ್ಪಲು ಸಿದ್ಧನಿದ್ದೇನೆ. ಶ್ರೀಮತಿ ಬುಲ್ ಭಾವಿಸುವಂತೆ, ನಾನು ಮಾಡಬೇಕಾದ ಒಂದು ಕರ್ತವ್ಯವಿದೆ ಎಂದು ನೀವು ಭಾವಿಸಿದ್ದರೆ, ನೀವು ಬಹಳ ತಪ್ಪು ತಿಳಿದಿದ್ದೀರಿ. ಈ ಜಗತ್ತಿನಲ್ಲಾಗಲಿ ಇದರಾಚೆಯ ಜಗತ್ತಿ ನಲ್ಲಾಗಲಿ ನನಗಾವ ಕೆಲಸವೂ ಇಲ್ಲ. (ಆದರೆ) ನನ್ನದೊಂದು ಸಂದೇಶವಿದೆ. ಅದನ್ನು ನನ್ನದೇ ಆದ ರೀತಿಯಲ್ಲಿ ಕೊಡುತ್ತೇನೆ. ನಾನು ನನ್ನ ಸಂದೇಶವನ್ನು ಹಿಂದುತ್ವೀಕರಿಸುವುದೂ ಇಲ್ಲ, ಕ್ರೈಸ್ತೀಕರಿಸುವುದೂ ಇಲ್ಲ, ಅಥವಾ ಇನ್ನಾವ ಮತಕ್ಕೂ ಒಳಪಡಿಸುವುದಿಲ್ಲ. ನಾನದನ್ನು ಕೇವಲ ‘ನನ್ನ-ತನ’ಗೊಳಿಸುತ್ತೇನೆ ಅಷ್ಟೆ. ಬಿಡುಗಡೆ-ಮುಕ್ತಿ, ಇಷ್ಟೇ ನನ್ನ ಧರ್ಮ. ಅದನ್ನು ತಡೆಗಟ್ಟುವ ಪ್ರತಿಯೊಂದನ್ನೂ ಹೋರಾಟದಿಂದಲೋ ಪಲಾಯನದಿಂದಲೋ ನಿವಾರಿಸುತ್ತೇನೆ. ಥೂ ! ನಾನು ಪಾದ್ರಿಗಳನ್ನು ಸಮಾಧಾನಪಡಿಸಲೆತ್ನಿಸುವುದೆ ! ಸೋದರಿ, ದಯವಿಟ್ಟು ತಪ್ಪು ತಿಳಿಯಬೇಡ. ಆದರೆ ನೀವೆಲ್ಲ ಮಕ್ಕಳು ; ಹೇಳಿದ ಮಾತು ಕೇಳಬೇಕು. ‘ತರ್ಕವನ್ನು ಅತರ್ಕವನ್ನಾಗಿಯೂ ಮರ್ತ್ಯವನ್ನು ಅಮರವನ್ನಾಗಿಯೂ ಪ್ರಪಂಚವನ್ನು ಶೂನ್ಯವನ್ನಾಗಿಯೂ ಮಾನವನನ್ನು ದೇವನ ನ್ನಾಗಿಯೂ ಮಾಡುವ, ಈ ಅಮೃತ ಸ್ರೋತವನ್ನು ನೀವಿನ್ನೂ ಪಾನಮಾಡಿಲ್ಲ. ‘ಜಗತ್ತು’ ಎಂದು ಜನರು ಕರೆಯುವ ಈ ಮೂರ್ಖತನದ ಬಲೆಯಿಂದ, ನಿಮಗೆ ಸಾಧ್ಯವಿದ್ದರೆ ಹೊರಗೆ ಬನ್ನಿ. ಆಗ ನಾನು ನಿಮ್ಮನ್ನು ನಿಜಕ್ಕೂ ಧೀರರು ಮತ್ತು ಮುಕ್ತರು ಎಂದು ಕರೆಯುತ್ತೇನೆ. ನಿಮಗದು ಸಾಧ್ಯವಾಗದಿದ್ದರೆ, ಈ ಸಮಾಜವೆಂಬ ಸುಳ್ಳು ದೇವರನ್ನು ನೆಲ್ಕಕೆ ಅಪ್ಪಳಿಸಿ ಅದರ ಕೊನೆಯಿಲ್ಲದ ಮಿಥ್ಯಾಚಾರವನ್ನು ಕಾಲಿನಡಿಯಲ್ಲಿ ಹೊಸಕಿಹಾಕಿದವರಿಗೆ ಜಯಘೋಷ ಮಾಡಿ. ನಿಮ್ಮಿಂದ ಅದೂ ಸಾಧ್ಯವಾಗದಿದ್ದರೆ ದಯವಿಟ್ಟು ಬಾಯಿಮುಚ್ಚಿಕೊಂಡಿರಿ ; ಆದರೆ, ರಾಜಿಮಾಡಿಕೊಳ್ಳು ವುದು ನಾಜೂಕುಗಾರರಾಗುವುದು ಮೊದಲಾದ ಮೂರ್ಖತನಗಳ ಕೊಚ್ಚೆಗೆ ಅವರನ್ನು ಎಳೆಯ ಬೇಡಿ.</p>
<p>“ಈ ಜಗತ್ತನ್ನು, ಈ ಕನಸನ್ನು, ಈ ಮತಗಳನ್ನು-ಕುತರ್ಕಗಳನ್ನು, ನೀತಿಯನ್ನು-ನೀಚತನವನ್ನು, ಇದರ ಸುಂದರ ಮುಖಗಳನ್ನು-ಕೊಳೆತ ಹೃದಯಗಳನ್ನು, ಮೇಲ್ಮೇಲೆ ಬೊಬ್ಬಿಡುವ ನೈತಿಕತೆ ಯನ್ನು-ಅದರ ಒಳಗೊಳಗಿನ ಪಕ್ಕಾ ಪೊಳ್ಳುತನವನ್ನು, ಮತ್ತು ಎಲ್ಲಕ್ಕಿಂತ ಹೆಚ್ಚಾಗಿ, ಅದರ ‘ಪವಿತ್ರೀಕರಿಸಿದ’ ವ್ಯಾಪಾರೀ ಬುದ್ಧಿಯನ್ನು ನಾನು ದ್ವೇಷಿಸುತ್ತೇನೆ. ಏನು ! ಈ ಪ್ರಪಂಚದ ಗುಲಾಮರು ಹೇಳುವ ಅಳತೆಗೋಲಿಗೆ ತಕ್ಕಂತೆ ನನ್ನನ್ನು ನಾನು ಸರಿಹೊಂದಿಸಿಕೊಳ್ಳಬೇಕೆ ! ಥೂ! ಸೋದರಿ, ನೀನಿನ್ನೂ ಸಂನ್ಯಾಸಿಯನ್ನು ಅರಿಯೆ. ‘ಅವನು ವೇದಗಳ ಶಿರಮೆಟ್ಟಿ ನಿಲ್ಲುವನು’ ಎನ್ನುತ್ತವೆ ವೇದಗಳು. ಏಕೆಂದರೆ ಅವನು ಮತಪಂಥಗಳಿಂದ, ಧರ್ಮಗಳಿಂದ, ಧರ್ಮಗುರು ಗಳಿಂದ ಮತ್ತು ಅಂಥವುಗಳೆಲ್ಲದರಿಂದಲೂ ಮುಕ್ತ !</p>
<p>“ಮಿಷನರಿಗಳು-ಮಿಷನರಿಗಳಲ್ಲದವರು ಎಲ್ಲರೂ ಬೇಕಾದಷ್ಟು ಅರಚಿಕೊಳ್ಳಲಿ. ತಮ್ಮ ಕೈಲಾ ದಷ್ಟೂ ನನ್ನ ಮೇಲೆ ಆಕ್ರಮಣ ಮಾಡಲಿ. ನಾನು ಮಾತ್ರ ಭರ್ತೃಹರಿ ಹೇಳುವಂತೆ ನಡೆಯುತ್ತೇನೆ. ‘ಓ ಸಂನ್ಯಾಸಿ, ನಿನ್ನ ದಾರಿಯಲ್ಲಿ ನೀ ನಡೆ. ಕೆಲವರು ಹೇಳುತ್ತಾರೆ–ಯಾರೀ ಹುಚ್ಚ ? ಎಂದು. ಕೆಲವರು ಹೇಳುತ್ತಾರೆ–ಯಾರೀ ಚಂಡಾಲ ? ಎಂದು. ಉಳಿದ ಕೆಲವರು ನಿನ್ನನ್ನು ಪುಷಿ ಎಂದು ಅರಿಯುತ್ತಾರೆ. ಪ್ರಾಪಂಚಿಕರ ಅಪಲಾಪಗಳನ್ನು ಕೇಳಿ ನಕ್ಕುಬಿಡು. ಆದರೆ ಅವರು ಆಕ್ರಮಣ ಮಾಡಿದಾಗ ತಿಳಿದುಕೊ : ‘ಆನೆ ನಡೆದುಹೋಗುವ ರಾಜಮಾರ್ಗದಲ್ಲಿ ಸದಾ ಕುನ್ನಿಗಳಿರುತ್ತವೆ. ಆದರೆ ಆನೆ ಅದನ್ನು ಲೆಕ್ಕಿಸುವುದಿಲ್ಲ. ಅಂತೆಯೇ ಮಹಾತ್ಮನೊಬ್ಬ ಉದಿಸಿದಾಗ ಅವನನ್ನು ಕಂಡು ಬೊಗಳುವವರು ಬಹಳ’ ಎಂದು.</p>
<p>“. . . .ಭಗವಂತ ಎಂದೆಂದಿಗೂ ನಿಮ್ಮನ್ನು ಹರಸಲಿ. ಈ ದೊಡ್ಡ ಸೋಗಿನ ಜಾಲದಿಂದ–ಈ ಪ್ರಪಂಚದಿಂದ–ಶೀಘ್ರವೇ ಅವನು ನಿಮ್ಮನ್ನು ಪಾರುಮಾಡಲಿ ! ಪ್ರಪಂಚವೆಂಬ ಈ ಮುದಿ ಮಾಟಗಾತಿಯ ದೆಸೆಯಿಂದ ನೀವು ಎಂದೆಂದೂ ಮರುಳುಗೊಳ್ಳದಿರುವಂತಾಗಲಿ ! ಶಂಕರನು ನಿಮಗೆ ನೆರವಾಗಲಿ. ಉಮೆಯು ನಿಮಗಾಗಿ ಸತ್ಯದ ದ್ವಾರವನ್ನು ತೆರೆದು ನಿಮ್ಮ ಭ್ರಾಂತಿಯನ್ನೆಲ್ಲ ನಾಶಮಾಡಲಿ !”</p>
<p>ಅತ್ಯಂತ ಅದ್ಭುತವೂ ಪ್ರಭಾವಪೂರ್ಣವೂ ಆದ ಈ ಪತ್ರದಲ್ಲಿ ಸ್ವಾಮೀಜಿ, ತಮ್ಮ ಅಂತ ರಾಳದ ಹಲವಾರು ಭಾವನೆಗಳನ್ನು ಯಾವುದೇ ಅಡೆತಡೆಯಿಲ್ಲದಂತೆ ನೇರವಾಗಿ ಹೊರಗೆಡವಿ ದ್ದಾರೆ. ತಮಗೆ ಈ ಜಗತ್ತಿನಲ್ಲಿ ಒಂದು ‘ಕರ್ತವ್ಯ’ ಎಂಬುದಿದೆ ಎನ್ನುವುದನ್ನೇ ಅವರು ತಳ್ಳಿಹಾಕು ತ್ತಾರೆ ! ‘ತಮ್ಮ’ ಕಾರ್ಯೋದ್ದೇಶದ ಸಾಧನೆಗಾಗಿ ಸ್ವಾಮೀಜಿ ಪಡುವ ಶ್ರಮವನ್ನು ಕಂಡ ಯಾರಿಗೇ ಆದರೂ ಅವರು ಸಾಧಿಸಬೇಕಾದ ಕಾರ್ಯವಾವುದೂ ಇಲ್ಲ ಎಂದರೆ ಹೇಗೆ ಅರ್ಥ ಆಗಬೇಕು ! ಶ್ರೀಮತಿ ಬುಲ್ ಕೂಡ, ಸ್ವಾಮೀಜಿ ಮಾಡಬೇಕಾದ ಒಂದು ಕಾರ್ಯವಿದೆ ಎಂದೇ ನಂಬಿದ್ದವಳು. ಆದರೆ ಅದನ್ನು ಅವರು ಖಡಾಖಂಡಿತವಾಗಿ ತಳ್ಳಿಹಾಕುವುದನ್ನು ಈ ಪತ್ರದಲ್ಲಿ ಕಾಣುತ್ತೇವೆ. ಅಲ್ಲದೆ, ಜಗತ್ತಿನ ಜನರು ಯಾವುದನ್ನು ಅತಿಶ್ರೇಷ್ಠವೆಂದು ಭಾವಿಸುತ್ತಾರೋ ಅದೆಲ್ಲ ತಮ್ಮ ಪಾಲಿಗೆ ಎಷ್ಟು ನಿಕೃಷ್ಟವೆಂಬುದನ್ನೂ ಸ್ವಾಮೀಜಿ ಇಲ್ಲಿ ಸ್ಪಷ್ಟವಾಗಿ ಹೇಳುತ್ತಿದ್ದಾರೆ. ತಮಗೆ ಸಲಹೆ ನೀಡಿದ ಮತ್ತೊಬ್ಬ ಮಹಿಳೆಯ ವಿಚಾರವನ್ನು ಪ್ರಸ್ತಾಪಿಸಿ ಅವರು, ಶ್ರೀಮತಿ ಸಾರಾಳಿಗೆ ಮತ್ತೊಂದು ಪತ್ರದಲ್ಲಿ ಬರೆಯುತ್ತಾರೆ :</p>
<p>“ಮಿಸ್ ಹ್ಯಾಮ್ಲಿನ್ ನನಗೆ ಬಹಳವಾಗಿ ಸಹಾಯ ಮಾಡುತ್ತಿದ್ದಾಳೆ. ನಾನವಳಿಗೆ ತುಂಬಾ ಕೃತಜ್ಞನಾಗಿದ್ದೇನೆ. ಅವಳು ತುಂಬಾ ವಿಶ್ವಾಸಯುತಳು, ಪ್ರಾಮಾಣಿಕಳು. ಅವಳು ನನ್ನನ್ನು ‘ಸರಿ ಯಾದ ಜನರಿಗೆ’ ಪರಿಚಯ ಮಾಡಿಕೊಡಬೇಕೆಂದಿದ್ದಾಳೆ. ಇದು, ‘ನಿನ್ನನ್ನು ನೀನು ಭದ್ರ ಪಡಿಸಿಕೊ’ ಎಂಬ ವ್ಯವಹಾರದ ಎರಡನೆಯ ಅಂಕವೇನೋ ಎಂಬುದು ನನ್ನ ಶಂಕೆ. ಆದರೆ ಯಾರನ್ನು ಭಗವಂತ ನನ್ನ ಬಳಿಗೆ ಕಳುಹಿಸಿಕೊಡುತ್ತಾನೆಯೋ ಅವರು ಮಾತ್ರವೇ ‘ಸರಿಯಾದ ಜನ’–ಇದು ನಾನು ನನ್ನ ಜೀವನದ ಅನುಭವದಿಂದ ಅರ್ಥಮಾಡಿಕೊಂಡಿರುವುದು. ಅವರು ಮಾತ್ರವೇ ನನಗೆ ಸಹಾಯ ಮಾಡಬಲ್ಲವರು, ಮತ್ತು ಮಾಡುತ್ತಾರೆ. ಇನ್ನುಳಿದವರನ್ನೆಲ್ಲ ಭಗವಂತನೇ ನೋಡಿಕೊಂಡು ಕಾಪಾಡಲಿ !</p>
<p>“ಈ ರೀತಿಯಾಗಿ ನಾನೇ ಒಂದು ಬಡಮನೆಯನ್ನು ಬಾಡಿಗೆಗೆ ತೆಗೆದುಕೊಂಡು ತರಗತಿಗಳನ್ನು ಮಾಡುತ್ತಿರುವುದೆಲ್ಲ ಕೊನೆಗೆ ಶೂನ್ಯದಲ್ಲಿ ಪರ್ಯವಸಾನವಾಗುತ್ತದೆ ಎಂದೂ ಯಾವೊಬ್ಬ ಮಹಿಳೆಯೂ ಇಲ್ಲಿಗೆ ಬರುವುದಿಲ್ಲವೆಂದೂ ನನ್ನ ಗೆಳೆಯರೆಲ್ಲರ ಎಣಿಕೆಯಾಗಿತ್ತು. ಅದರಲ್ಲೂ ಮಿಸ್​ಹ್ಯಾಮ್ಲಿನ್ನಳಂತೂ, ಈ ನಿರ್ಗತಿಕ ಜೋಪಡಿಯಲ್ಲಿ ತನ್ನಷ್ಟಕ್ಕೆ ತಾನು ವಾಸವಾಗಿರುವ ಮನುಷ್ಯನ ಹತ್ತಿರ ಬಂದು ಅವನ ಉಪನ್ಯಾಸಗಳನ್ನು ಕೇಳುವ ಸ್ಥಿತಿಗಿಂತ ತಾನು ಎಷ್ಟೋ ಉತ್ತಮ ಮಟ್ಟದಲ್ಲಿರುವುದಾಗಿ ನಂಬಿದ್ದಳು. ಆದರೆ ಹೀಗಿದ್ದರೂ ‘ಸರಿಯಾದ ಜನ’ ಬಂದರು, ಹಗಲಿರುಳೂ ಬಂದರು, ಜೊತೆಗೆ ಅವಳೂ ಕೂಡ ಬಂದಳು ! ಭಗವಂತ ! ನಿನ್ನನ್ನೂ ನಿನ್ನ ಕರುಣೆಯನ್ನೂ ನಂಬುವುದು ಮನುಷ್ಯರಿಗೆ ಎಷ್ಟು ಕಷ್ಟ ! ಶಿವ ಶಿವ ! ತಾಯಿ, ಸರಿಯಾದವರು ಯಾರು, ಸರಿಯಲ್ಲದವರು ಯಾರು ? ಎಲ್ಲವೂ ಅವನೆ ! ಹುಲಿಯಲ್ಲಿ, ಕುರಿಯಲ್ಲಿ, ಸಂತನಲ್ಲಿ, ಪಾಪಿಯಲ್ಲಿ–ಎಲ್ಲರಲ್ಲೂ ಅವನೆ ! ಅವನಲ್ಲಿ ನಾನು ಶರಣಾಗತನಾಗಿದ್ದೇನೆ. ನನ್ನ ದೇಹ ಪ್ರಾಣ ಆತ್ಮಗಳನ್ನು ಅವನಿಗೆ ಸಮರ್ಪಿಸಿಬಿಟ್ಟಿದ್ದೇನೆ. ಇಷ್ಟು ದಿನಗಳವರೆಗೆ ನನ್ನನ್ನು ತನ್ನ ಕೈಗಳಲ್ಲೆತ್ತಿ ಕೊಂಡಿದ್ದವನು ಈಗ ನನ್ನ ಕೈಬಿಡುವನೇನು ? . . . ಹೇ ಸರ್ವಮಂಗಳ ಪ್ರಭು, ನನ್ನ ಜೀವನವಿಡೀ ನಾ ನಿನ್ನ ದಾಸ, ನಾನು ಕೇವಲ ನಿನ್ನವನು ಎಂಬುದನ್ನರಿತ ನೀನು ನನ್ನ ಕೈಬಿಡುವೆಯಾ ? ನಾನು ಇತರರ ಆಟದ ವಸ್ತುವಾಗಲು ಬಿಡುವೆಯಾ ?. . . .ತಾಯಿ, ನನಗೆ ಖಂಡಿತವಾಗಿಯೂ ಗೊತ್ತು, ಅವನು ನನ್ನನ್ನೆಂದಿಗೂ ತೊರೆಯುವುದಿಲ್ಲ.”</p>
<p>ತಾವೊಂದು ಸಂಸ್ಥೆಯನ್ನು ಕಟ್ಟಬೇಕಾಗಿದೆ ಎಂದು ಸ್ವಾಮೀಜಿ ಹೇಳಿದುದನ್ನು ಕೆಲವರು ಅಪಾರ್ಥ ಮಾಡಿಕೊಂಡಿದ್ದರು. ಸ್ವಾಮೀಜಿಯ ಉದ್ದೇಶವನ್ನು ಅರ್ಥಮಾಡಿಕೊಳ್ಳಲಾರದೆ, ಅವರು ಭಾವಿಸಿದ್ದರು–ಒಂದು ಸಂಸ್ಥೆಯನ್ನು ಕಟ್ಟುವುದರ ಮೂಲಕ ಸ್ವಾಮೀಜಿ ಭಾರೀ ಯಶಸ್ಸನ್ನು ಗಳಿಸಲು ಒಂದು ಹಂಚಿಕೆ ಹಾಕಿದ್ದಾರೆ ಎಂದು. ಈ ತಪ್ಪು ಅಭಿಪ್ರಾಯಗಳನ್ನು ಹೋಗಲಾಡಿಸಲು ಸ್ವಾಮೀಜಿ ತಮ್ಮ ಶಿಷ್ಯೆಯೊಬ್ಬಳಿಗೆ ಬರೆದರು :</p>
<p>“ನಮಗೆ ಯಾವ ಸಂಸ್ಥೆಯೂ ಇಲ್ಲ, ಮತ್ತು ಅಂಥದೊಂದನ್ನು ಕಟ್ಟಲು ಇಚ್ಛಿಸುವುದೂ ಇಲ್ಲ. ಪ್ರತಿಯೊಬ್ಬನೂ ತನಗೆ ಇಷ್ಟಬಂದದ್ದನ್ನು ಬೋಧಿಸಲು ಸಂಪೂರ್ಣ ಸ್ವತಂತ್ರ . . . ನಿನ್ನೊಳಗೆ ನಿಜವಾದ ಚೈತನ್ಯವಿದ್ದರೆ, ಇತರರನ್ನು ಆಕರ್ಷಿಸುವಲ್ಲಿ ನೀನೆಂದಿಗೂ ಸೋಲುವುದಿಲ್ಲ.</p>
<p>“ವೈಯಕ್ತಿಕತೆ ನನ್ನ ಮಂತ್ರ. ವ್ಯಕ್ತಿಗಳನ್ನು ತರಬೇತುಗೊಳಿಸುವುದಕ್ಕಿಂತ ಹೆಚ್ಚಾಗಿ ನನಗಾವ ಆಸೆಯೂ ಇಲ್ಲ. ನನಗೆ ಗೊತ್ತಿರುವುದು ಬಹಳ ಅಲ್ಪ. ಅಷ್ಟನ್ನೇ ನಾನು ಮುಚ್ಚುಮರೆಯಿಲ್ಲದೆ ಬೋಧಿಸುತ್ತೇನೆ. ನನಗೆ ಯಾವುದು ಗೊತ್ತಿಲ್ಲವೋ ಅದನ್ನು ಗೊತ್ತಿಲ್ಲ ಎಂದು ಒಪ್ಪಿಕೊಳ್ಳುತ್ತೇನೆ . . . ನಾನೊಬ್ಬ ಸಂನ್ಯಾಸಿ. ಆದ್ದರಿಂದ ನಾನು ನನ್ನನ್ನು ಒಬ್ಬಸೇವಕನೆಂದು ಭಾವಿಸುತ್ತೇನೆ, ಯಜಮಾನನೆಂದಲ್ಲ.</p>
<p>“ಜನ ನನ್ನನ್ನು ಪ್ರೀತಿಸಲಿ ಅಥವಾ ದ್ವೇಷಿಸಲಿ–ಎಲ್ಲಕ್ಕೂ ಒಂದೇ ಬಗೆಯ ಸ್ವಾಗತ . . . ನಾನು ಯಾವ ಸಹಾಯವನ್ನೂ ಅರಸುವುದೂ ಇಲ್ಲ, ಯಾವ ಸಹಾಯವನ್ನೂ ತಿರಸ್ಕರಿಸುವುದೂ ಇಲ್ಲ. ನಾನು ಸಂನ್ಯಾಸವನ್ನು ಸ್ವೀಕರಿಸಿದಾಗ ಎಲ್ಲದಕ್ಕೂ–ಹಸಿವು ಹಾಗೂ ಅತ್ಯಂತ ಘೋರ ಸಂಕಟಗಳಿಗೂ–ಸಿದ್ಧನಾಗಿಯೇ ಇದ್ದೆ. . . ”</p>
<p>ಹೀಗೆ ಸ್ವಾಮೀಜಿ ತಮ್ಮ ಅಭಿಪ್ರಾಯ-ಧೋರಣೆಗಳನ್ನು ಪತ್ರಗಳ ಮೂಲಕವೂ ಸಂಭಾಷಣೆ ಗಳ ಮೂಲಕವೂ ಸುಸ್ಪಷ್ಟವಾಗಿ–ಕೆಲವೊಮ್ಮೆ ಮನಸ್ಸಿಗೆ ನಾಟುವಂತೆ–ತಿಳಿಯಪಡಿಸಿದ್ದರಿಂದ ಅವರ ಶಿಷ್ಯರು ಕ್ರಮೇಣ ಅವರನ್ನು ಹೆಚ್ಚು ಚೆನ್ನಾಗಿ ಅರ್ಥಮಾಡಿಕೊಂಡರು. ಆದರೆ ಸಂಘಸಂಸ್ಥೆ ಗಳ ವಿಷಯದಲ್ಲಿ ಪಾಶ್ಚಾತ್ಯರ ದೃಷ್ಟಿಕೋನವೇ ಬೇರೆ. ಅವರ ಲೌಕಿಕ ದೃಷ್ಟಿಗೆ ಅನುಗುಣವಾಗಿ, ಒಂದು ಸಂಸ್ಥೆಯೆಂದರೆ ಅದಕ್ಕೊಂದು ಭವ್ಯವಾದ ಕಟ್ಟಡ ಇರಬೇಕು ; ಸುಂದರವಾದ ಮೇಜು ಕುರ್ಚಿಗಳನ್ನೆಲ್ಲ ಅಚ್ಚುಕಟ್ಟಾಗಿ ಜೋಡಿಸಿರಬೇಕು ; ನಾಗರಿಕ ಉಡಿಗೆತೊಡಿಗೆಗಳನ್ನು ನಾಜೂಕಾಗಿ ಧರಿಸಿರುವ ಸದಸ್ಯರು ಅಲ್ಲಿ ಸೇರಿ ದೊಡ್ಡದೊಡ್ಡ ಆದರ್ಶಗಳ ಕುರಿತಾಗಿ ಚರ್ಚಿಸಬೇಕು. ಈ ಬಗೆಯ ಸಂಸ್ಥೆಯ ಕಲ್ಪನೆಯಿರುವಂತಹ ಆ ಪಾಶ್ಚಾತ್ಯರಿಗೆ, ಸ್ವಾಮೀಜಿಯ ಆಧ್ಯಾತ್ಮಿಕ ದೃಷ್ಟಿಯ ಸಂಸ್ಥೆಯೊಂದರ ಕಲ್ಪನೆಯನ್ನು ಮಾಡಿಕೊಳ್ಳಲು ಸಾಕಷ್ಟು ಸಮಯವೇ ಹಿಡಿಯಿತು. ಸ್ವಾಮಿಜಿಯ ದೃಷ್ಟಿಯಲ್ಲಿ ಸಂಸ್ಥೆಯೆಂದರೆ ಕೇವಲ ಕಟ್ಟಡವಲ್ಲ, ಬದಲಾಗಿ, ಉದಾತ್ತಚರಿತರಾದ, ಶುದ್ಧ ಹೃದಯದ, ಉತ್ಸಾಹಶೀಲರಾದ ಹಾಗೂ ಕಾರ್ಯದಕ್ಷರಾದ ವ್ಯಕ್ತಿಗಳ ಸಮುದಾಯ. ಇಂತಹ ಸಂಸ್ಥೆಯೊಂದನ್ನು ನಿರ್ಮಿಸಲು ಅವರು ಎಲ್ಲ ಅಡೆತಡೆಗಳನ್ನೂ ಎದುರಿಸಿ ನಿರಂತರವಾಗಿ ಶ್ರಮಿಸಿದರು.</p>
<p>ಹೀಗೆ ಅವಿರತವಾಗಿ ದುಡಿದುದರ ಫಲವಾಗಿ ಅವರು ದೈಹಿಕವಾಗಿಯೂ ಮಾನಸಿಕವಾಗಿಯೂ ತೀವ್ರವಾಗಿ ಬಳಲಿದರು. ಪ್ರಚಂಡ ಶಕ್ತ್ಯುತ್ಸಾಹಗಳನ್ನು ತುಂಬಿಕೊಂಡು ಅಮೆರಿಕೆಗೆ ಬಂದ ಅವರು, ಎರಡು ವರ್ಷಗಳ ಕಾಲ ಏಕಾಂಗಿವೀರನಾಗಿ ನಡೆಸಿದ ಹೋರಾಟವೆಷ್ಟು ! ಉಪನ್ಯಾಸಗಳ ಮೇಲೆ ಉಪನ್ಯಾಸಗಳು, ಸಂಭಾಷಣೆಗಳ ಮೇಲೆ ಸಂಭಾಷಣೆಗಳು, ನಿರಂತರ ಪ್ರಯಾಣ, ಪಾದ್ರಿ ಗಳೇ ಮೊದಲಾದವರೊಂದಿಗಿನ ದೀರ್ಘ ಕಾಳಗಗಳು, ಜೊತೆಗೆ ತಮ್ಮೊಳಗಿನ ಹೋರಾಟಗಳು– ಒಂದೇ ಎರಡೇ ! ಆದರೆ ಅದರಿಂದಾದ ಸಾಧನೆ ಕಡಿಮೆಯೇನಲ್ಲ. ಅಮೆರಿಕದಾದ್ಯಂತ ಅವರ ಸಂದೇಶ ಪ್ರಸಾರವಾಗಿತ್ತು; ಅದರಿಂದ ಅನೇಕ ಸತ್ಪರಿಣಾಮಗಳುಂಟಾಗಿದ್ದುವು. ಅವರ ಸಂದೇಶ ವನ್ನು ಮತ್ತಷ್ಟು ಆಲಿಸಲು ಸಾವಿರಾರು ಜನ ಉತ್ಸುಕರಾಗಿದ್ದರು ; ನೂರಾರು ಜನ ಅವರ ಅನುಯಾಯಿಗಳಾಗಿ ಬಂದಿದ್ದರು. ಅಲ್ಲದೆ ಅವರು ಹೊಮ್ಮಿಸಿದ ತರಂಗಗಳು ಪ್ರಬಲವಾಗಿ ಮುಂದುವರಿಯುತ್ತಿದ್ದುವು. ಅವರು ಸಾರಿದ ನೂತನ ಸಂದೇಶ ಹಾಗೂ ಭಾವನೆಗಳು ವೇದಿಕೆಗಳ ಮೇಲೆ ಹಲವಾರು ಉಪನ್ಯಾಸಗಳ ಮೂಲಕ ಪ್ರತಿಧ್ವನಿತವಾಗುತ್ತಿದ್ದುವು. ಆದ್ದರಿಂದ ತಮ್ಮ ಶ್ರಮ ವ್ಯರ್ಥವಾಗಿಲ್ಲವೆಂಬ ಸಮಾಧಾನ ಅವರಿಗಿತ್ತು. ಖೇತ್ರಿಯ ಮಹಾರಾಜ ಅಜಿತ್​ಸಿಂಗನಿಗೆ ಬರೆದ ಒಂದು ಪತ್ರದಲ್ಲಿ ಅವರು ಹೀಗೆ ಹೇಳುತ್ತಾರೆ :</p>
<p>“ನಾನು ಈ ದೇಶದಲ್ಲಿ ಒಂದು ಬೀಜವನ್ನು ಬಿತ್ತಿದ್ದೇನೆ. ಅದು ಈಗಾಗಲೇ ಒಂದು ಗಿಡವಾಗಿ ಬೆಳೆದಿದೆ. ಅತಿ ಶೀಘ್ರದಲ್ಲೇ ಅದು ಒಂದು ಮರವಾಗುವುದೆಂದು ನಿರೀಕ್ಷಿಸುತ್ತೇನೆ. ನನಗೆ ಕೆಲವು ನೂರು ಅನುಯಾಯಿಗಳಿದ್ದಾರೆ. ನಾನು ಕೆಲವರನ್ನು ಸಂನ್ಯಾಸಿಗಳನ್ನಾಗಿ ಮಾಡುತ್ತೇನೆ. ಬಳಿಕ ಕೆಲಸವನ್ನು ಅವರಿಗೆ ಬಿಟ್ಟು ನಾನು ಭಾರತಕ್ಕೆ ಬರುತ್ತೇನೆ. ಕ್ರೈಸ್ತ ಪಾದ್ರಿಗಳು ನನ್ನನ್ನು ಹೆಚ್ಚು ಹೆಚ್ಚಾಗಿ ವಿರೋಧಿಸಿದಷ್ಟೂ ಅವರ ದೇಶದ ಮೇಲೆ ಅಚ್ಚಳಿಯದ ಗುರುತನ್ನುಂಟುಮಾಡುವ ನನ್ನ ನಿರ್ಧಾರ ಹೆಚ್ಚುಹೆಚ್ಚು ದೃಢವಾಗುತ್ತದೆ.” ಹೀಗೆ ಅವಿರತ ಹೋರಾಟದ ಅನಂತರವೂ ಅವರ ಉತ್ಸಾಹವು ಅಪ್ರತಿಹತವಾಗಿಯೇ ಉಳಿದಿತ್ತು. ಆದರೆ ಜರ್ಜರಿತವಾಗಿದ್ದ ಅವರ ಮನಸ್ಸು- ದೇಹಗಳಿಗೆ ವಿಶ್ರಾಂತಿಯ ತೀವ್ರ ಅಗತ್ಯವಿತ್ತು. ಆದ್ದರಿಂದ ಕೆಲಕಾಲದ ಮಟ್ಟಿಗಾದರೂ ಪ್ರಶಾಂತ ಸ್ಥಳಕ್ಕೆ ಹೋಗಿ ವಿಶ್ರಮಿಸಿಬೇಕೆಂದು ಆಶಿಸಿದರು.</p>
<p>ಜೂನ್ ತಿಂಗಳಲ್ಲಿ ಸ್ವಾಮೀಜಿಯ ಶಿಷ್ಯರಾದ ಫ್ರಾನ್ಸಿಸ್ ಲೆಗೆಟ್ಟರು ಅವರನ್ನು ತಮ್ಮ ವಿಶ್ರಾಂತಿಧಾಮಕ್ಕೆ ಆಹ್ವಾನಿಸಿದರು. ಇದು ಇದ್ದದ್ದು ನ್ಯೂ ಹ್ಯಾಂಪ್​ಶೈರ್ ರಾಜ್ಯದ ಕ್ಯಾಂಪ್ ಪರ್ಸಿ ಎಂಬಲ್ಲಿ. ‘ವೈಟ್ ಮೌಂಟೆನ್ಸ್​’ನ ಬಳಿಯ ಕ್ರಿಸ್ಟೀನ್ ಸರೋವರದ ತೀರದಲ್ಲಿದ್ದ ಈ ವಿಶ್ರಾಂತಿಧಾಮವು, ಸುತ್ತಲೂ ದಟ್ಟವಾದ ವನರಾಶಿಯಿಂದ ಕೂಡಿದ್ದು ಬಹಳ ಆಹ್ಲಾದಕರ ವಾಗಿತ್ತು. ಇಲ್ಲಿನ ಪರಮ ಪ್ರಶಾಂತ ವಾತಾವರಣವು ಸ್ವಾಮೀಜಿಗೆ ನವಚೇತನವನ್ನು ನೀಡಿತು. ತುಂಬ ಬಳಲಿದ್ದ ಅವರ ಮನಸ್ಸು ಶಾಂತಗೊಂಡು ಉನ್ನತ ಸ್ಥಿತಿಗೇರತೊಡಗಿತು. ಇಲ್ಲಿಂದ ಶ್ರೀಮತಿ ಬುಲ್ಲಳಿಗೆ ಬರೆದ ಒಂದು ಪತ್ರದಲ್ಲಿ ಅವರು ತಮ್ಮ ಸಂತಸವನ್ನು ವ್ಯಕ್ತಪಡಿಸಿದರು– “ಇದು ನಾನು ನೋಡಿದ ಅತ್ಯಂತ ಸುಂದರ ತಾಣಗಳಲ್ಲೊಂದು. ಕಾಡಿನಿಂದ ಸಂಪೂರ್ಣವಾಗಿ ಆವೃತವಾದ ಬೆಟ್ಟಗಳ ನಡುವೆ ಒಂದು ಸರೋವರವನ್ನು ಊಹಿಸಿಕೊ. ಅಲ್ಲಿ ನಮ್ಮನ್ನು ಬಿಟ್ಟು ಬೇರೆ ಯಾರೂ ಇಲ್ಲ ಎಂದು ಭಾವಿಸು . . . ! ಅಷ್ಟೊಂದು ಮನೋಹರ, ಅಷ್ಟೊಂದು ಪ್ರಶಾಂತ, ಅಷ್ಟೊಂದು ಆರಾಮದಾಯಕ ! ಅದರಲ್ಲೂ, ನಗರಗಳ ಗದ್ದಲಗಳನ್ನೆಲ್ಲ ಕೇಳಿ ಸಾಕಾದ ಮೇಲೆ, ಇಲ್ಲಿರಲು ನನಗೆ ಎಷ್ಟು ಆನಂದವಾಗಿದೆ ಎಂಬುದನ್ನು ನೀನು ಊಹಿಸಬಹುದು. ಇಲ್ಲಿನ ವಾಸದಿಂದ ನನಗೆ ಹೊಸ ಜೀವ ಬಂದಂತಾಗಿದೆ. ನಾನಿಲ್ಲಿ ಗಂಟೆಗಟ್ಟಲೆ, ದಿನಗಟ್ಟಲೆ ಧ್ಯಾನ ಮಾಡುತ್ತೇನೆ. ಇಲ್ಲಿ ನನ್ನಷ್ಟಕ್ಕೆ ನಾನಿರಬಹುದಾಗಿದೆ. ಈ ಸ್ಥಿತಿಯ ಕಲ್ಪನೆಯೇ ನನಗೆ ಅಷ್ಟು ಸ್ಫೂರ್ತಿದಾಯಕವಾಗಿದೆ !”</p>
<p>ಇಲ್ಲಿ ಸ್ವಾಮೀಜಿ ದಟ್ಟವಾದ ವನದಲ್ಲಿ ಒಬ್ಬರೇ ಓಡಾಡುತ್ತಿದ್ದರು. ಇಲ್ಲವೆ ಸರೋವರದ ತೀರದಲ್ಲಿ ಇಷ್ಟಬಂದಷ್ಟು ಹೊತ್ತು ಕುಳಿತಿರುತ್ತಿದ್ದರು. ಕೆಲವೊಮ್ಮೆ ತಮ್ಮ ಸ್ನೇಹಿತರೊಂದಿಗೆ ತುಂಬ ಖುಷಿಯಾಗಿ ಮಾತುಕತೆಯಾಡುತ್ತಿದ್ದರು. ಹಾಲಿಸ್ಟರ್ ಹಾಗೂ ಆಲ್ಬರ್ಟಾ ಕೂಡ ಅಲ್ಲಿ ಇದ್ದರು. ಕ್ಯಾಂಪ್ ಪರ್ಸಿಯಲ್ಲಿ ತಾವು ಕಳೆದ ಆಹ್ಲಾದಕರ ದಿನಗಳನ್ನು ನೆನಪಿಸಿಕೊಂಡು, ಅಲ್ಲಿಂದ ತಾವು ತೆರಳಿದ ಕೆಲವು ವಾರಗಳ ಮೇಲೆ ಸ್ವಾಮೀಜಿ ಆಲ್ಬರ್ಟಾಳಿಗೆ ಬರೆದರು– “ಪರ್ಸಿಯಲ್ಲಿ ನಾವು ಶ್ರೀ ಲೆಗೆಟ್ಟರೊಂದಿಗೆ ಎಷ್ಟು ಖುಷಿಯಾಗಿ ಕಾಲ ಕಳೆದೆವು ! ನಿಜಕ್ಕೂ ಅವರು (ಲೆಗೆಟ್​) ಒಬ್ಬ ಸಂತನಲ್ಲವೆ ? . . . . ನಾವು ಸಾಕಷ್ಟು ದೋಣಿ ನಡೆಸಿದೆವು. ಹುಟ್ಟು ಹಾಕುವುದರಲ್ಲಿ ನಾನು ಒಂದೆರಡು ಹೊಸ ವಿಷಯಗಳನ್ನು ಕಲಿತೆ. ತಾನು ಅಷ್ಟೊಂದು ಮಧುರವಾಗಿರುವುದಕ್ಕಾಗಿ ಜೋಜೋ ಚಿಕ್ಕಮ್ಮ (ಜೋಸೆಫಿನ್ ಮೆಕ್​ಲಾಡ್​) ದಂಡ ತೆರಬೇಕಾ ಯಿತು ; ನೊಣಗಳೂ, ಸೊಳ್ಳೆಗಳೂ ಒಂದು ಕ್ಷಣವೂ ಅವಳನ್ನು ಬಿಡಲೊಲ್ಲವು. ಆದರೆ ಅವು ಅತ್ಯಂತ ಸಂಪ್ರದಾಯಸ್ಥ ಕ್ರೈಸ್ತರೆಂದು ಕಾಣುತ್ತದೆ–ಆದ್ದರಿಂದ ‘ವಿಧರ್ಮೀಯ ಅನಾಗರಿಕ’ ನಾದ ನನ್ನಿಂದ ಅವು ಸ್ವಲ್ಪ ದೂರವೇ ಉಳಿದುಕೊಂಡುವು. ಅಲ್ಲದೆ, ನಾನು ಪರ್ಸಿಯಲ್ಲಿ ತುಂಬ ಹಾಡೂ ಹೇಳುತ್ತಿದ್ದೆ ; ಆದ್ದರಿಂದ ಅವು ಬೆದರಿ ಓಡಿಹೋಗಿರಬೇಕು. ಅಲ್ಲಿ ಅಷ್ಟು ಒಳ್ಳೆಯ ಬರ್ಚ್ (ಭೂರ್ಜ) ಮರಗಳಿದ್ದುವು. ಅವುಗಳ ತೊಗಟೆಯನ್ನೆಲ್ಲ ಸೇರಿಸಿ, ನಮ್ಮ ದೇಶದಲ್ಲಿ ಹಿಂದೆ ಮಾಡುತ್ತಿದ್ದಂತೆ, ಒಂದು ಪುಸ್ತಕ ಮಾಡಿ, ಅವುಗಳ ಮೇಲೆ ನಿನ್ನ ಅಮ್ಮನಿಗಾಗಿ (ಬೆಸ್ಸಿ ಸ್ಟರ್ಜಸ್​) ಹಾಗೂ ಚಿಕ್ಕಮ್ಮನಿಗಾಗಿ ಸಂಸ್ಕೃತದಲ್ಲಿ ಶ್ಲೋಕಗಳನ್ನು ಬರೆದೆ.”</p>
<p>ಹುಟ್ಟು ಹಾಕುವುದರಲ್ಲಿ ಸ್ವಾಮೀಜಿ ‘ಹೊಸ ವಿಷಯಗಳನ್ನು ಕಲಿತ’ ಕತೆ ಇದು : ಒಂದು ಸಲ ಸರೋವರದಲ್ಲಿ ಇತರರೊಂದಿಗೆ ದೋಣಿ ನಡೆಸುವಾಗ, ಸ್ವಾಮೀಜಿ ಹುಟ್ಟುಹಾಕಿದ ಕ್ರಮ ತಪ್ಪಾಗಿಹೋಯಿತಂತೆ. ಆಗ ದೋಣಿ ಇನ್ನೇನು ಮಗುಚಿಕೊಳ್ಳುವಂತಾಗಿ ಅವರು ಹಿಂದಕ್ಕೆ ಬಿದ್ದುಬಿಟ್ಟರು. ಅಂತೂ ದೋಣಿ ಹೇಗೋ ಸಾವರಿಸಿಕೊಂಡು ನಿಂತಾಗ ಸ್ವಾಮೀಜಿ ಗಟ್ಟಿಯಾಗಿ ನಗುತ್ತಿದ್ದರು !</p>
<p>ಆದರೆ, ಇಂತಹ ಹುಡುಗಾಟಿಕೆಯ ಮನೋಭಾವದಿಂದ ಅತ್ಯುನ್ನತ ಸಮಾಧಿಸ್ಥಿತಿಗೆ ನಿರಾ ಯಾಸವಾಗಿ ಏರಬಲ್ಲವರಾಗಿದ್ದರು ಸ್ವಾಮೀಜಿ. ನ್ಯೂಯಾರ್ಕಿನ ತರಗತಿಗಳ ವೇಳೆಯಲ್ಲಿ ಬಲ ವಂತವಾಗಿ ನಿಯಂತ್ರಿಸಬೇಕಾಗುತ್ತಿದ್ದ ಅವರ ಮನಸ್ಸು, ಇಲ್ಲಿನ ನಿಸರ್ಗದ ಮಡಿಲಲ್ಲಿ ಹೆಚ್ಚು ಸ್ವತಂತ್ರವಾಯಿತು. ಈ ಸಮಯದಲ್ಲಿ ಅವರೊಮ್ಮೆ ನಿರ್ವಿಕಲ್ಪ ಸಮಾಧಿಯ ಸ್ಥಿತಿಗೇರಿದರೆಂಬ ಸಂಗತಿ, ಮೆಕ್​ಲಾಡಳ ಮೂಲಕ ತಿಳಿದು ಬರುತ್ತದೆ.</p>
<p>ಒಂದು ದಿನ ಬೆಳಗಿನ ಉಪಾಹಾರಕ್ಕೆ ಮುಂಚೆ ಸ್ವಾಮೀಜಿ, ಕೈಯಲ್ಲಿ ಭಗವದ್ ಗೀತೆಯ ಒಂದು ಪ್ರತಿಯನ್ನು ಹಿಡಿದು ಕೋಣೆಯಿಂದಾಚೆ ಬಂದರು. ಆಗ ಮೆಕ್​ಲಾಡಳನ್ನು ಕಂಡು ಸ್ವಾಮೀಜಿ, “ಜೋ, ನಾನು ಅಲ್ಲಿ ಪೈನ್ ಮರದ ಕೆಳಗೆ ಕುಳಿತಿರುತ್ತೇನೆ. ಇವತ್ತು ಉಪಾಹಾರ ಸ್ವಲ್ಪ ಭರ್ಜರಿಯಾಗಿರುವಂತೆ ನೋಡಿಕೊ” ಎಂದು ಹೇಳಿ ಹೊರಟರು. ಸುಮಾರು ಅರ್ಧ ಗಂಟೆಯಾದ ಮೇಲೆ ‘ಜೋ’ ಸ್ವಾಮೀಜಿಯನ್ನು ಉಪಾಹಾರಕ್ಕೆ ಕರೆಯಲು ಹೋದಳು. ಸ್ವಾಮೀಜಿ ಚಲನರಹಿತ ಸ್ಥಿತಿಯಲ್ಲಿ ಕುಳಿತಿದ್ದರು. ಅವರ ಕೈಯಿಂದ ಪುಸ್ತಕ ಬಿದ್ದುಹೋಗಿತ್ತು. ಅವರ ಅಂಗಿ ಕಣ್ಣೀರಿನಿಂದ ತೊಯ್ದಿತ್ತು.</p>
<p>ಮತ್ತಷ್ಟು ಹತ್ತಿರ ಹೋಗಿ ನೋಡಿದಾಗ ಮೆಕ್​ಲಾಡಳಿಗೆ ಗೊತ್ತಾಯಿತು–ಸ್ವಾಮೀಜಿಯ ಉಸಿರಾಟ ನಿಂತುಹೋಗಿದೆ ಎಂದು. ಆಕೆ ಭಯದಿಂದ ನಡುಗಿದಳು. ಸ್ವಾಮೀಜಿ ದೇಹತ್ಯಾಗ ಮಾಡಿರಬೇಕೆಂದು ಅವಳಿಗನ್ನಿಸಿತು. ತಕ್ಷಣ ಆಕೆ ಒಳಗೋಡಿ, “ಬೇಗ ಬನ್ನಿ, ಸ್ವಾಮೀಜಿ ನಮ್ಮಿಂದ ಹೊರಟುಹೋದರು !” ಎಂದು ಕೂಗಿದಳು. ಅದನ್ನು ಕೇಳಿ ಲೆಗೆಟ್ ಹಾಗೂ ಬೆಸ್ಸಿ ಗಾಬರಿ ಗೊಂಡು ಅಳುತ್ತ ಓಡಿ ಬಂದರು. ಸ್ವಾಮೀಜಿ ಅದೇ ಸ್ಥಿತಿಯಲ್ಲಿದ್ದರು. ಅದನ್ನು ಕಂಡ ಲೆಗೆಟ್ಟರು, “ಸ್ವಾಮೀಜಿ ಸಮಾಧಿಸ್ಥಿತಿಯಲ್ಲಿದ್ದಾರೆ, ಅಷ್ಟೆ. ನಾವು ಅವರನ್ನು ಅಲುಗಾಡಿಸಿ ಎಬ್ಬಿಸೋಣ” ಎಂದು ಮುಂದಾದರು. ಆಗ ಮೆಕ್​ಲಾಡ್ ಹಾಗೆ ಮಾಡಲೇಬಾರದು ಎಂದು ಕೂಗಿ ಅವರನ್ನು ತಡೆದಳು. ಏಕೆಂದರೆ, ತಾವು ಧ್ಯಾನದಲ್ಲಿರುವಾಗ ತಮ್ಮನ್ನು ಯಾರೂ ಮುಟ್ಟಬಾರದೆಂದು ಸ್ವಾಮೀಜಿ ಹೇಳಿದ್ದುದು ಅವಳಿಗೆ ನೆನಪಿತ್ತು. ಅದಾಗಲೇ ಅವರೆಲ್ಲ ಬಂದು ಸುಮಾರು ಹತ್ತು ನಿಮಿಷವಾಗಿರಬೇಕು. ಇನ್ನೂ ಉಸಿರಾಟ ನಡೆಯುತ್ತಿರಲಿಲ್ಲ. ಕಾತರರಾಗಿ ಮತ್ತೆ ಐದು ನಿಮಿಷ ಕಾದರು. ಆಗ ನಿಧಾನವಾಗಿ ಜೀವದ ಚಿಹ್ನೆಗಳು ಕಂಡುಬರಲಾರಂಭಿಸಿದುವು. ಅರ್ಧ ಮುಚ್ಚಿ ಕೊಂಡಿದ್ದ ಅವರ ಕಣ್ಣಿನ ರೆಪ್ಪೆಗಳು ತೆರೆದುಕೊಂಡುವು. “ಯಾರು ನಾನು ಎಲ್ಲಿದ್ದೇನೆ ?” ಎಂದು ಸ್ವಾಮೀಜಿ ತಮ್ಮಷ್ಟಕ್ಕೇ ಹೇಳಿಕೊಂಡರು. ಹೀಗೆ ಎರಡು ಮೂರು ಸಲ ಹೇಳಿಕೊಳ್ಳುವ ಹೊತ್ತಿಗೆ ಅವರಿಗೆ ಬಾಹ್ಯ ಪ್ರಜ್ಞೆ ಪೂರ್ಣವಾಗಿ ಮರಳಿತ್ತು. ಎದುರಿಗಿದ್ದವರನ್ನು ಗುರುತಿಸಿದಾಗ ಅವರಿಗೆ ತುಂಬ ಕಸಿವಿಸಿ-ನಾಚಿಕೆಯಾಯಿತು. “ಕ್ಷಮಿಸಿ, ನಿಮ್ಮನ್ನೆಲ್ಲ ನಾನು ಹೆದರಿಸಿಬಿಟ್ಟೆ. ಆದರೇನು ಮಾಡುವುದು, ಇಂತಹ ಅವಸ್ಥೆ ನನಗೆ ಆಗಾಗ ಬರುತ್ತದೆ. ಆದರೆ ನೀವೇನೂ ಚಿಂತಿಸಬೇಕಿಲ್ಲ. ನಾನು ನಿಮ್ಮ ದೇಶದಲ್ಲಿ ದೇಹತ್ಯಾಗ ಮಾಡುವುದಿಲ್ಲ . . . ಬೆಸ್ಸಿ, ನನಗೆ ತುಂಬ ಹಸಿವಾಗುತ್ತಿದೆ. ಬೇಗ ಹೋಗೋಣ. . .” ಎನ್ನುತ್ತ ಎದ್ದು ನಿಂತರು.</p>
<p>ಹೀಗೆ ಅತ್ಯಂತ ಆನಂದದಾಯಕವೂ ಸ್ಫೂರ್ತಿದಾಯಕವೂ ಆದ ದಿನಗಳನ್ನು ಕಳೆದು ಸ್ವಾಮೀಜಿ ಕ್ಯಾಂಪ್ ಪರ್ಸಿಯಿಂದ ಹೊರಟುನಿಂತರು.</p>
<p>ಎರಡು ವಾರಗಳ ಹಿಂದೆ ಅವರು ನ್ಯೂಯಾರ್ಕಿನಿಂದ ಕೆಲದಿನಗಳ ವಿಶ್ರಾಂತಿಗಾಗಿ ಕ್ಯಾಂಪ್ ಪರ್ಸಿಗೆ ಹೊರಟಾಗ, ತರಗತಿಗಳಿಗೆ ಬೇಸಿಗೆ ರಜಾ ಕೊಡಬೇಕೆಂಬ ಮನಸ್ಸಿತ್ತು. ಸುಡುವ ಬೇಸಿಗೆ ದಿನಗಳಲ್ಲಿ ಅವರಿಗೆ ನ್ಯೂಯಾರ್ಕಿನಲ್ಲಿರಲು ಸಾಧ್ಯವಿರಲಿಲ್ಲ. ಅಲ್ಲದೆ ನಿರಂತರ ಚಟುವಟಿಕೆ ಯಿಂದಾಗಿ ಅವರು ಸಂಪೂರ್ಣ ಬಳಲಿದ್ದರು. ಅವರ ಕೆಲವು ವಿದ್ಯಾರ್ಥಿಗಳೂ ಬೇಸಿಗೆಯಲ್ಲಿ ವಿಹಾರಧಾಮಗಳಿಗೆ ಹೋಗುವ ಆಲೋಚನೆಯಲ್ಲಿದ್ದರು. ಆದ್ದರಿಂದ ಸುಮಾರು ಎರಡು ತಿಂಗಳು ತರಗತಿಗಳನ್ನು ನಿಲ್ಲಿಸಬೇಕೆಂದು ಅವರು ಹೆಚ್ಚುಕಡಿಮೆ ನಿರ್ಧರಿಸಿಯೇಬಿಟ್ಟರು. ಆದರೆ ವಿದ್ಯಾರ್ಥಿಗಳಲ್ಲೇ ಕೆಲವರು ಈ ಅಭಿಪ್ರಾಯಕ್ಕೆ ವಿರುದ್ಧವಾಗಿದ್ದರು. ತುಂಬ ಚೆನ್ನಾಗಿ ನಡೆದು ಕೊಂಡುಬರುತ್ತಿದ್ದ ತರಗತಿಗಳನ್ನು ನಿಲ್ಲಿಸಬಾರದೆಂದು ಅವರು ಸ್ವಾಮೀಜಿಯನ್ನು ವಿನಂತಿಸಿ ಕೊಂಡರು.</p>
<p>ಈಗೇನು ಮಾಡುವುದೆಂದು ಸ್ವಾಮೀಜಿ ಆಲೋಚಿಸುತ್ತಿದ್ದಾಗ, ಸಮಸ್ಯೆ ತಾನಾಗಿಯೇ ಬಗೆ ಹರಿಯಿತು. ಅಮೆರಿಕದ <span class="en">Thousand Island Park (</span>ಸಹಸ್ರದ್ವೀಪೋದ್ಯಾನ) ಎಂಬ ದ್ವೀಪ ಸಮುದಾಯದಲ್ಲಿ, ಸ್ವಾಮೀಜಿಯ ಶಿಷ್ಯೆಯರಲ್ಲೊಬ್ಬಳಾದ ಮಿಸ್ ಡಚರ್ ಎಂಬವಳಿಗೆ ಸೇರಿದ ಒಂದು ಮನೆಯಿತ್ತು. ಇದೊಂದು ಬೇಸಿಗೆಯ ತಾಣ ಕೂಡ. ತರಗತಿಗಳಿಗಾಗಿ ಈ ಸ್ಥಳವನ್ನು ಬಿಟ್ಟುಕೊಡಲು ಅವಳು ಮುಂದಾದಳು. ಸ್ವಾಮೀಜಿ ಹಾಗೂ ಕೆಲವು ಶಿಷ್ಯರು ಈ ಮನೆಯಲ್ಲಿ ಉಳಿದುಕೊಳ್ಳಬಹುದಾಗಿತ್ತು. ಇದಕ್ಕೆ ಸ್ವಾಮೀಜಿ ಸಂತೋಷದಿಂದ ಒಪ್ಪಿದರು.</p>
<p>ಈ ದ್ವೀಪಗಳಿರುವುದು ನ್ಯೂಯಾರ್ಕಿನಿಂದ ೩ಂಂ ಮೈಲಿ ದೂರದಲ್ಲಿ ; ಸೈಂಟ್ ಲಾರೆನ್ಸ್ ನದಿಯು ಆಂಟೇರಿಯೋ ಸರೋವರವನ್ನು ಸೇರುವಲ್ಲಿ. ಮಿಸ್ ಡಚರಳ ಮನೆಯಿದ್ದುದು ಈ ದ್ವೀಪಸಮುದಾಯದ ಎರಡನೇ ಅತಿ ದೊಡ್ಡ ದ್ವೀಪವಾದ ವೆಲ್ಲೆಸ್ಲೀ ದ್ವೀಪದಲ್ಲಿ. ಇದೊಂದು ಸುಂದರ ಪ್ರಶಾಂತ ಸ್ಥಳ. ಆದರೆ ಅಷ್ಟು ದೂರದ ಸ್ಥಳಕ್ಕೆ ಹೋಗಬೇಕೆಂದರೆ ಎಲ್ಲರಿಗೂ ಸಾಧ್ಯ ವಾಗುತ್ತಿರಲಿಲ್ಲ. ಆದ್ದರಿಂದ ಸ್ವಾಮೀಜಿ, ನ್ಯೂಯಾರ್ಕಿನ ತಮ್ಮ ಶಿಷ್ಯರಿಗೆ ಹೇಳಿದರು, “ನಿಮ್ಮಲ್ಲಿ ಯಾರಿಗೆ ಇತರ ಎಲ್ಲ ಆಸಕ್ತಿಗಳನ್ನೂ ಚಿಂತೆಗಳನ್ನೂ ಬದಿಗೊತ್ತಿ, ಕೇವಲ ವೇದಾಂತದ ಅಧ್ಯಯನ ಹಾಗೂ ಅನುಷ್ಠಾನ ಮಾಡುವ ಶ್ರದ್ಧೆಯಿದೆಯೋ ಹಾಗೂ ಅದಕ್ಕಾಗಿ ಮುನ್ನೂರು ಮೈಲಿ ದೂರಕ್ಕೆ ಬರಬಲ್ಲಿರೋ ಅಂತಹವರು ಮಾತ್ರ ಅಲ್ಲಿಗೆ ಬನ್ನಿ. ಅವರನ್ನು ನಾನು ನನ್ನ ಶಿಷ್ಯರೆಂದು ಸ್ವೀಕರಿಸುತ್ತೇನೆ.” ಅಷ್ಟು ದೂರದ ಸ್ಥಳಕ್ಕೆ ಬಹಳ ಜನ ಬಂದಾರೆಂದು ಅವರು ನಿರೀಕ್ಷಿಸಿರಲಿಲ್ಲ. ಆದರೆ ಬಂದವರಿಗೆಲ್ಲ ಸಂಪೂರ್ಣ ಸಹಕಾರ ಸಹಾಯ ನೀಡಲು ಅವರು ಸಿದ್ಧರಾಗಿದ್ದರು. ಸಹಸ್ರದ್ವೀಪೋದ್ಯಾನಕ್ಕೆ ಬರಲು ನಾಲ್ಕೈದು ಜನ ಮುಂದಾದರು. ಆದರೆ ಉಳಿದವರು ಬರಲು ಉತ್ಸುಕರಾಗಿರಲಿಲ್ಲವೆಂದಲ್ಲ, ದುರದೃಷ್ಟವಶಾತ್ ಅವರಿಗೆ ಬರಲು ಸಾಧ್ಯವಿರಲಿಲ್ಲ, ಅಷ್ಟೆ. ಸ್ವಾಮೀಜಿ ಸಹಸ್ರದ್ವೀಪೋದ್ಯಾನಕ್ಕೆ ಹೋದರೂ ಉತ್ಸಾಹಿಗಳಾದ ವಿದ್ಯಾರ್ಥಿಗಳು ಇತ್ತ ನ್ಯೂಯಾರ್ಕಿನ ತರಗತಿಗಳನ್ನು ಮುಂದುವರಿಸಿಕೊಂಡು ಬಂದರು. ಮುಂದೆ ಇದನ್ನು ಕೇಳಿದಾಗ ಸ್ವಾಮೀಜಿ ಅತ್ಯಂತ ಸಂತೋಷ ಪಟ್ಟರು.</p>
<p>ಕ್ಯಾಂಪ್ ಪರ್ಸಿಯಿಂದ ಸ್ವಾಮೀಜಿ ನೇರವಾಗಿ ಸಹಸ್ರದ್ವೀಪೋದ್ಯಾನಕ್ಕೆ ಹೋಗುವುದೆಂದು ಮೊದಲೇ ನಿಶ್ಚಿತವಾಗಿತ್ತು. ಅವರ ವಿದ್ಯಾರ್ಥಿಗಳೆಲ್ಲ ಅದಾಗಲೇ ಅಲ್ಲಿಗೆ ಹೋಗಿ ಅವರನ್ನು ಸ್ವಾಗತಿಸಲು ಸಿದ್ಧರಾಗಿದ್ದರು. ಮಿಸ್ ಡಚರ್​ಳಿಗೆ ಸೇರಿದ್ದ ಮನೆಗೆ ಹೊಸ ಕೋಣೆಗಳನ್ನು ಸೇರಿಸಿ ಸರ್ವಸಿದ್ಧತೆಗಳನ್ನೂ ಮಾಡಲಾಗಿತ್ತು. ಅಲ್ಲದೆ ಧ್ಯಾನಾದಿಗಳಿಗಾಗಿ ಇನ್ನೊಂದು ಹಜಾರವನ್ನು ಕಟ್ಟಿಸಲಾಗಿತ್ತು. ಅತ್ಯಂತ ಸರಳವೂ ಆಹ್ಲಾದಕರವೂ ಆದ ಈ ಕಟ್ಟಡ ವಿಶಾಲವಾದ ಕಿಟಕಿಗಳಿಂದ ಕೂಡಿತ್ತು. ಇದು ಮೂರು ಮಹಡಿಗಳ ಎತ್ತರದ ಕಟ್ಟಡ. ಇದರ ತಾರಸಿಯು ಮೇಲೆ ನಿಂತರೆ ಹಲವಾರು ಮೈಲಿಗಳವರೆಗಿನ ವಿಹಂಗಮ ನೋಟ ಕಾಣುತ್ತಿತ್ತು. (ಸ್ವಾಮೀಜಿಯ ವಾಸದಿಂದ, ಅವರ ಅತಿ ಶ್ರೇಷ್ಠ ಆಧ್ಯಾತ್ಮಿಕ ಬೋಧನೆಗಳಿಂದ ಪುನೀತವಾದ ಈ ಕಟ್ಟಡವನ್ನು ನ್ಯೂಯಾರ್ಕಿನ ರಾಮಕೃಷ್ಣ ವಿವೇಕಾನಂದ ಕೇಂದ್ರವು ೧೯೪೭ರಲ್ಲಿ ತನ್ನ ವಶಕ್ಕೆ ತೆಗೆದುಕೊಂಡಿತು. ಮತ್ತು ಕಟ್ಟಡದ ಮೂಲ ಆಕೃತಿಗೆ ಸ್ವಲ್ಪವೂ ಧಕ್ಕೆಯುಂಟಾಗದಂತೆ ಸಂಪೂರ್ಣವಾಗಿ ದುರಸ್ತಿ ಮಾಡ ಲಾಯಿತು.)</p>
<p>ಕಟ್ಟಡದ ಮೇಲಿನ ಮಹಡಿಯ ಕೈಸಾಲೆಯೇ ಅತಿ ಮುಖ್ಯವಾದ ಸ್ಥಳವಾಗಿತ್ತು. ಸ್ವಾಮೀಜಿ ತರಗತಿಗಳನ್ನು ನಡೆಸುತ್ತಿದ್ದುದು ಇಲ್ಲೇ. ಪ್ರತಿ ರಾತ್ರಿ ಊಟವಾದ ಮೇಲೆ ಎಲ್ಲರೂ ಈ ಕೈಸಾಲೆ ಯಲ್ಲಿ ಸೇರುತ್ತಿದ್ದರು. (ಆಗ ಅಲ್ಲಿ ವಿದ್ಯುದ್ದೀಪದ ಸೌಕರ್ಯವಿನ್ನೂ ಇರಲಿಲ್ಲ.) ಕತ್ತಲಲ್ಲಿ ಶಿಷ್ಯ ರೆಲ್ಲ ಶಾಂತವಾಗಿ ಕುಳಿತು, ತಮ್ಮ ಪರಮಪೂಜ್ಯ ಪರಮಪ್ರಿಯ ಗುರುವಿನ ಮುಖಕಮಲದಿಂದ ಹರಿದುಬರುವ ದಿವ್ಯವಾಣಿಯ ಅಮೃತವನ್ನು ಸವಿಯುತ್ತಿದ್ದರು. ಸುತ್ತಲೂ ದಟ್ಟವಾದ ಮರಗಳು, ಜೊತೆಗೆ ಜನ ಸಂಚಾರವೂ ತೀರ ಕಡಿಮೆ ; ಆದ್ದರಿಂದ ಆ ಮನೆಯು ನಿರ್ಜನವಾದ ಅರಣ್ಯ ದಲ್ಲಿದ್ದಂತಿತ್ತು. ಮರಗಳಾಚೆಗೆ ಸೈಂಟ್ ಲಾರೆನ್ಸ್ ನದಿಯೂ ದೂರದಲ್ಲಿ ಚಿಕ್ಕಪುಟ್ಟ ದ್ವೀಪಗಳೂ ಕಾಣುತ್ತಿದ್ದುವು. ಆ ದ್ವೀಪಗಳಲ್ಲಿ ಮಿನುಗುತ್ತಿದ್ದ ದೀಪಗಳ ಬೆಳಕು ನದಿಯಲ್ಲಿ ಪ್ರತಿಬಿಂಬಿತ ವಾಗುತ್ತಿತ್ತು. ಒಟ್ಟಿನಲ್ಲಿ, ಈ ಕೋಣೆಯಿಂದಾಚೆ ನೋಡಿದರೆ ಅಲ್ಲೊಂದು ಕಿನ್ನರಲೋಕವೇ ಕಾಣುತ್ತಿತ್ತು. ಹೀಗೆ ನೀರವ ರಾತ್ರಿಯಲ್ಲಿ ಸ್ವಾಮೀಜಿ ತಮ್ಮ ಜೇನು ಕಂಠದಿಂದ ಆಧ್ಯಾತ್ಮಿಕ ವಿಷಯಗಳನ್ನು ವಿವರಿಸುತ್ತಿದ್ದರೆ ಯಾರಿಗೂ ಸಮಯ ಉರುಳಿದ್ದರ ಪರಿವೆಯೇ ಇರುತ್ತಿರಲಿಲ್ಲ. ಒಮ್ಮೆಯಂತೂ, ಉದಿಸಿದ ಪೂರ್ಣಚಂದ್ರ ಪಶ್ಚಿಮ ದಿಗಂತವನ್ನು ತಲುಪುವವರೆಗೂ ಪ್ರವಚನ ಸಾಗಿತ್ತು. ಇಂತಹ ಮನೋಹರ ವಾತಾವರಣದಲ್ಲಿ ಆ ಭಾಗ್ಯಶಾಲೀ ಶಿಷ್ಯರು ಏಳು ಅತ್ಯಮೂಲ್ಯ ವಾರಗಳನ್ನು ಕಳೆದರು.</p>
<p>ಸಹಸ್ರದ್ವೀಪೋದ್ಯಾನಕ್ಕೆ ಬಂದ ಶಿಷ್ಯರೆಂದರೆ, ಮನೆಯ ಒಡತಿ ಮಿಸ್ ಡಚರ್, ಮಿಸ್ ಸಾರಾ ಎಲೆನ್ ವಾಲ್ಡೊ (ಮುಂದೆ ಹರಿದಾಸಿ), ಮಿಸ್ ರೂತ್, ಎಲ್ಲಿಸ್, ಕ್ರಿಸ್ಟೀನಾ ಗ್ರೀನ್ಸ್​ಟೈಡೆಲ್ (ಮುಂದೆ ಸೋದರಿ ಕ್ರೀಸ್ಟೀನ), ಡಾ ॥ ವೈಟ್, ಶ್ರೀಮತಿ ಸ್ಟೆಲ್ಲಾ ಕ್ಯಾಂಬೆಲ್, ವಾಲ್ಟರ್ ಗುಡ್ ಇಯರ್ ಹಾಗೂ ಆತನ ಪತ್ನಿ ಫ್ರಾನ್ಸೆಸ್ ಗುಡ್ ಇಯರ್, ಮೇಡಮ್ ಮೆರಿ ಲೂಯಿಸ್ (ಮುಂದೆ ಸ್ವಾಮಿ ಅಭಯಾನಂದಾ), ಲಿಯಾನ್ ಲ್ಯಾಂಡ್ಸ್​ಬರ್ಗ್ (ಮುಂದೆ ಸ್ವಾಮಿ ಕೃಪಾನಂದ) ಮತ್ತು ಶ್ರೀಮತಿ ಮೇರಿಫಂಕೆ. (ಮತ್ತೊಬ್ಬರು ಯಾರೆಂಬುದು ತಿಳಿದುಬಂದಿಲ್ಲ.) ಇವರಲ್ಲಿ ಡಾ॥ ವೈಟ್ ಎಪ್ಪತ್ತು ವರ್ಷದ ‘ಬಾಲಕ’. ಹಿಂದೆಯೇ ತಿಳಿಸಿದಂತೆ ನ್ಯೂಯಾರ್ಕಿನಲ್ಲಿ ಸ್ವಾಮೀಜಿ ಯಿಂದ ದೂರವಾಗಿದ್ದ ಲ್ಯಾಂಡ್ಸ್​ಬರ್ಗ್, ಸಹಸ್ರದ್ವೀಪೋದ್ಯಾನದಲ್ಲಿ ಅವರನ್ನು ಮತ್ತೆ ಕೂಡಿ ಕೊಂಡ.</p>
<p>ಸ್ವಾಮೀಜಿಯ ದಿವ್ಯ ಸಾನ್ನಿಧ್ಯದಲ್ಲಿ ಕಳೆದ ಅತ್ಯಂತ ಆನಂದದಾಯಕವಾದ ಈ ದಿನಗಳ ಬಗ್ಗೆ ಮಿಸ್ ವಾಲ್ಡೊ ತನ್ನ ಸ್ಮೃತಿಚಿತ್ರಣದಲ್ಲಿ ಹೀಗೆ ಬರೆಯುತ್ತಾಳೆ : </p>
<p>“ಸ್ವಾಮೀಜಿಯೊಂದಿಗೆ ಅಲ್ಲಿ ವಾಸಿಸಿದ ಭಾಗ್ಯವಂತರ ಪಾಲಿಗೆ ಆ ದಿನಗಳು ಅತ್ಯಂತ ಚಿರಸ್ಮರಣೀಯವಾದವುಗಳು. ಆಧ್ಯಾತ್ಮಿಕ ಬೆಳವಣಿಗೆಗೆ ಅಲ್ಲಿ ಅಪೂರ್ವ ಅವಕಾಶವಿತ್ತು. ನ್ಯೂಯಾರ್ಕಿನಿಂದ ಅಲ್ಲಿಗೆ ಸ್ವಾಮೀಜಿಯನ್ನು ಹಿಂಬಾಲಿಸಿ ಹೋಗಿ, ಪ್ರತಿದಿನವೂ ಸಂತೋಷ ದಿಂದ ಅವರ ಸೇವೆ ಮಾಡುತ್ತ, ಹೃತ್ಪೂರ್ವಕ ಕೃತಜ್ಞತಾಭಾವದಿಂದ ಅವರ ಮಾತುಗಳನ್ನಾಲಿಸಿದ ಕೆಲವೇ ಮಂದಿಯ ಪಾಲಿಗೆ ಆ ದಿನಗಳು ಎಷ್ಟು ಮಹತ್ವ ಪೂರ್ಣವಾಗಿದ್ದುವು. ಮತ್ತು ಇಂದಿಗೂ ಈ ವ್ಯಕ್ತಿಗಳ ಜೀವನದಲ್ಲಿ ಅವುಗಳ ಪಾತ್ರವೆಂಥದು ಎಂಬುದನ್ನು ಶಬ್ದಗಳಿಂದ ವರ್ಣಿಸಲು ಸಾಧ್ಯವಿಲ್ಲ. (ಈ ಮಾತುಗಳನ್ನು ಮಿಸ್ ವಾಲ್ಡೊ ಬರೆದದ್ದು ೧೯೨೭ರಲ್ಲಿ, ಎಂದರೆ ಸುಮಾರು ಮೂವತ್ತೆರಡು ವರ್ಷಗಳ ಅನಂತರ.) ಸ್ವಾಮೀಜಿ ತಮ್ಮ ಹೃದಯಾಂತರಾಳದಿಂದ ಬೋಧನೆ ಗಳನ್ನು ನೀಡಿದರು ; ಅವರು ದೈವೀ ಸ್ಫೂರ್ತಿಯಿಂದ ಮಾತನಾಡಿದರು.</p>
<p>“ಅವರ ಆ ಮಾತುಗಳೆಲ್ಲವನ್ನೂ ಬರೆದಿಟ್ಟುಕೊಳ್ಳಲು ಸಾಧ್ಯವಾಗಿಲ್ಲ. ಆದರೆ ಕೇಳಿದವರ ಹೃದಯಗಳಲ್ಲಿ ಮಾತ್ರ ಅವು ಸಂರಕ್ಷಿಸಲ್ಪಟ್ಟಿವೆ. ಆ ದಿವ್ಯ ಸಮಯದಲ್ಲಿ ನಮಗಾಗುತ್ತಿದ್ದ ಉತ್ಕರ್ಷದ ಅನುಭವವನ್ನು, ನಾವು ನಡೆಸಿದ ತೀವ್ರತರ ಆಧ್ಯಾತ್ಮಿಕ ಜೀವನವನ್ನು ನಾವೆಂದೂ ಮರೆಯಲಾರೆವು. ಸ್ವಾಮೀಜಿಯ ಹೃದಯದ ಭಾವನೆಗಳೆಲ್ಲ ಆಗ ಉಕ್ಕಿಹರಿಯುತ್ತಿದ್ದುವು. ಅವರು ಪಟ್ಟ ಕಷ್ಟಗಳು–ಎದುರಿಸಿದ ಹೋರಾಟಗಳೆಲ್ಲವೂ ನಮ್ಮ ಮುಂದೆ ಅಭಿನಯಿತವಾಗು ತ್ತಿತ್ತು. ನಮ್ಮ ಎಲ್ಲ ಸಂದೇಹಗಳಿಗೆ ಉತ್ತರ ನೀಡಲು, ಎಲ್ಲ ಭಯವನ್ನು ನಿವಾರಿಸಲು ಸ್ವಯಂ ಅವರ ಗುರುದೇವರ ಚೈತನ್ಯವೇ ಅವರ ಮೂಲಕ ಮಾತನಾಡುತ್ತಿರುವಂತಿತ್ತು. ಎಷ್ಟೋ ಸಲ ಸ್ವಾಮೀಜಿ ಮಾತನಾಡುತ್ತಿರುವಾಗ, ಅವರಿಗೆ ನಮ್ಮ ಕಡೆಗೆ ಗಮನವೇ ಇದ್ದಂತೆ ಕಾಣುತ್ತಿರಲಿಲ್ಲ. ಆಗ ನಾನು, ಎಲ್ಲಿ ಅವರ ಗಂಭೀರ ಆಲೋಚನಾಲಹರಿಗೆ ತಡೆಯುಂಟಾಗುತ್ತದೆಯೋ ಎಂಬ ಭಯದಿಂದ ಉಸಿರು ಬಿಗಿಹಿಡಿದು ಕುಳಿತಿರುತ್ತಿದ್ದೆವು. ಅವರು ಕೆಲವು ಸಲ ಸ್ಫೂರ್ತಿಯ ರಭಸ ದಲ್ಲಿ ತಮ್ಮ ಆಸನದಿಂದೆದ್ದು ಆ ಪಡಸಾಲೆಯಲ್ಲಿ ಅತ್ತಿಂದಿತ್ತ ನಡೆದಾಡುತ್ತ ತಮ್ಮ ವಾಗ್ಮಿತೆಯ ಪರಿಪೂರ್ಣಪ್ರವಾಹವನ್ನೇ ಹರಿಯಿಸಿಬಿಡುತ್ತಿದ್ದರು . . . ಅವರ ಅಗ್ನಿಜ್ವಾಲೆಯಂತಹ ಮಾತು ಗಳು ಎಷ್ಟು ತೀವ್ರತರವಾಗಿರುತ್ತಿದ್ದುವು ಮತ್ತು ಎಷ್ಟು ಪ್ರಶ್ನಾತೀತವಾಗಿರುತ್ತಿದ್ದುವೆಂದರೆ, ಅವು ಕೇಳುಗರ ಹೃದಯದ ಮೇಲಿನ ಸಂದೇಹದ ಪರೆಗಳನ್ನೆಲ್ಲ ದಹಿಸುತ್ತ ನೇರವಾಗಿ ಒಳಪ್ರವೇಶಿಸುತ್ತಿ ದ್ದುವು.</p>
<p>“ಹೀಗೆ ಮಾತನಾಡುವ ಸಮಯಗಳಲ್ಲಿ ಅವರು ಎಂದಿಗಿಂತಲೂ ಅತ್ಯಂತ ಮೃದುವಾಗಿರುತ್ತಿ ದ್ದರು, ಮತ್ತು ಪ್ರೀತಿಯುತರಾಗಿರುತ್ತಿದ್ದರು. ಅವರ ಬೋಧನೆಯ ರೀತಿ ಹೇಗಿತ್ತೆಂದರೆ– ಬಹುಶಃ ಅವರ ಗುರುದೇವನ (ಶ್ರೀರಾಮಕೃಷ್ಣರ) ರೀತಿಯಂತೆಯೇ–ಅವರ ಅಂತರಾತ್ಮವು ತನ್ನೊಂದಿಗೇ ನಡೆಸುವ ಸಂಭಾಷಣೆಯನ್ನು ಆಲಿಸಲು ಇತರರಿಗೆ ಅವಕಾಶ ಮಾಡಿಕೊಡುತ್ತಿರು ವಂತಿತ್ತು !”</p>
<p>“ಸ್ವಾಮಿ ವಿವೇಕಾನಂದರಂತಹ ವ್ಯಕ್ತಿಯೊಂದಿಗೆ ಇರುವುದೆಂದರೆ ಅದೊಂದು ಚಿರಂತನ ಸ್ಫೂರ್ತಿಯ ಅನುಭವ. ಬೆಳಗಿನಿಂದ ರಾತ್ರಿಯವರೆಗೂ ನಾವು ಸತತವಾಗಿ ಒಂದೇ ರೀತಿಯ ತೀವ್ರ ಆಧ್ಯಾತ್ಮಿಕ ವಾತಾವರಣದಲ್ಲಿದ್ದೆವು. ಎಷ್ಟೋ ಸಲ ಸ್ವಾಮೀಜಿ ತಮಾಷೆ ಮಾಡುತ್ತ, ಅಣಕವಾಡುತ್ತ, ಖುಷಿಯಾಗಿರುತ್ತ, ಚುರುಕು ಪ್ರತ್ಯುತ್ತರಗಳನ್ನು ನೀಡುತ್ತ ಇದ್ದರೂ ತಮ್ಮ ಜೀವನತತ್ತ್ವದ ಪ್ರಧಾನ ಸ್ವರದಿಂದ ವಿಚಲಿತರಾಗುತ್ತಿರಲಿಲ್ಲ. ಪ್ರತಿಯೊಂದು ಘಟನೆಯೂ ಅವರಿಗೊಂದು ವಿಷಯವನ್ನೊದಗಿಸುತ್ತಿತ್ತು, ಉಪಮೆಯನ್ನೊದಗಿಸುತ್ತಿತ್ತು. ಅವರ ಬಳಿ ಎಂದಿಗೂ ಮುಗಿಯದ ಪೌರಾಣಿಕ ಕಥೆಗಳ ಗಣಿಯೇ ಇತ್ತು. ಅವುಗಳ ಅತ್ಯಂತ ಗಾಢ ತತ್ತ್ವಜ್ಞಾನ ದಲ್ಲಿ ನಾವು ಕೊಚ್ಚಿಕೊಂಡು ಹೋಗುತ್ತಿದ್ದೆವು . . . </p>
<p>“ಸ್ವಾಮೀಜಿ ನಮ್ಮ ಮುಂದಿಡುತ್ತಿದ್ದ ಹಿಂದೂ ತತ್ತ್ವವಾದಗಳ ಭಾವನೆಗಳು ನಾವು ಎಂದೂ ಕೇಳರಿಯದಂಥವು. ಆದ್ದರಿಂದ ಅವುಗಳನ್ನು ಜೀರ್ಣಿಸಿಕೊಳ್ಳುವಲ್ಲಿ ನಾವು ಸ್ವಲ್ಪ ಹಿಂದುಳಿಯು ತ್ತಿದ್ದೆವು. ಆದರೆ ಸ್ವಾಮೀಜಿಯ ಉತ್ಸಾಹ-ತಾಳ್ಮೆಗಳೆಂದೂ ಕಡಿಮೆಯಾಗಲಿಲ್ಲ.</p>
<p>“ದಿನಗಳುರುಳಿದಂತೆ, ನಾವು ಕೇಳುತ್ತಿದ್ದ ಆ ಮಾತುಗಳ ನಿಜವಾದ ಅರ್ಥವನ್ನು ಮನಗಾಣಲು ತೊಡಗಿದೆವು. ಆ ಬೋಧನೆಗಳನ್ನು ನಾವು ಹೃತ್ಪೂರ್ವಕವಾಗಿ ಸ್ವೀಕರಿಸಿದೆವು. ನಮ್ಮಲ್ಲಿ ಪ್ರತಿ ಯೊಬ್ಬರೂ ಸ್ವಾಮೀಜಿಯಿಂದ ಮಂತ್ರದೀಕ್ಷೆ ಪಡೆದೆವು. ತನ್ಮೂಲಕ ನಾವು ನಿಜಾರ್ಥದಲ್ಲಿ ಅವರ ಶಿಷ್ಯರಾದೆವು, ಅವರು ನಮ್ಮ ಗುರುವಾದರು. ಪತಿ-ಪತ್ನಿಯರ ಅಥವಾ ತಾಯಿ-ಮಕ್ಕಳ ಪ್ರೇಮ ಬಂಧನಕ್ಕಿಂತಲೂ ಗುರು-ಶಿಷ್ಯರ ಸಂಬಂಧವು ಹೆಚ್ಚು ಬಲವಾದುದೆಂದು ಭಾರತದಲ್ಲಿ ಪರಿಗಣಿಸ ಲ್ಪಡುತ್ತದೆ. ನಾವು ಸರಿಯಾಗಿ ಹನ್ನೆರಡು ಜನರಿದ್ದುದು ಎಷ್ಟು ಕಾಕತಾಳೀಯ ! (ಏಸುಕ್ರಿಸ್ತನಿಗೂ ಹನ್ನೆರಡು ಜನ ಶಿಷ್ಯರಿದ್ದರೆಂಬುದನ್ನು ಸ್ಮರಿಸಬಹುದು.)</p>
<p>“ದೀಕ್ಷಾಪ್ರದಾನ ಕಾರ್ಯಕ್ರಮವು ಅದರ ಅತೀವ ಸರಳತೆಯಿಂದಾಗಿ ತುಂಬು ಮನಮುಟ್ಟು ವಂತಿತ್ತು. ಒಂದು ಸಣ್ಣ ಅಗ್ನಿಕುಂಡ, ಸುಂದರವಾದ ಹೂಗಳು–ಇವುಗಳು ಮಾತ್ರವೇ ಆ ಕಾರ್ಯಕ್ರಮವು ನಮ್ಮ ದೈನಂದಿನ ಕಾರ್ಯಕ್ರಮಕ್ಕಿಂತ ವಿಭಿನ್ನವಾಗಿತ್ತೆಂಬುದರ ಗುರುತು ಗಳಾಗಿದ್ದುವು. ಅದು ಜರುಗಿದುದು ಸುಂದರ ಬೇಸಿಗೆಯ ದಿನವೊಂದರ ಸೂರ್ಯೋದಯ ಸಮಯದಲ್ಲಿ. ಆ ದೃಶ್ಯವು ನಮ್ಮ ನೆನಪಿನಲ್ಲಿ ಇನ್ನೂ ಹಸಿರಾಗಿದೆ.</p>
<p>“ನಮ್ಮ ಪೈಕಿ ಇಬ್ಬರಿಗೆ ಸ್ವಾಮೀಜಿ ಸಂನ್ಯಾಸ ದೀಕ್ಷೆಯನ್ನು ಅನುಗ್ರಹಿಸಿದರು ಮತ್ತು ಐವರು ಯುವತಿಯರಿಗೆ ಬ್ರಹ್ಮಚರ್ಯದೀಕ್ಷೆ ಕೊಟ್ಟು ಬ್ರಹ್ಮಚಾರಿಣಿಯರನ್ನಾಗಿ ಮಾಡಿದರು.”</p>
<p>ಸಹಸ್ರದ್ವೀಪೋದ್ಯಾನದಲ್ಲಿ ಶಿಷ್ಯರೂ ಗುರುವೂ ಸೇರಿ, ಪರಸ್ಪರ ಸಹಕಾರದ ಸಹಜೀವನ ನಡೆಸುತ್ತಿದ್ದರು. ಇಲ್ಲಿ ಅಡಿಗೆಗಾಗಲಿ ಕೆಲಸಕ್ಕಾಗಲಿ ಯಾರನ್ನೂ ನೇಮಿಸಿಕೊಳ್ಳಬಾರದು, ಎಲ್ಲ ವನ್ನೂ ತಾವೇ ಮಾಡಿಕೊಳ್ಳಬೇಕು ಎಂದು ಸ್ವಾಮೀಜಿ ಮೊದಲೇ ಹೇಳಿಬಿಟ್ಟಿದ್ದರು. ಅದಕ್ಕೆ ಎಲ್ಲರೂ ಒಪ್ಪಿಕೊಂಡಿದ್ದರು. ಮುಂಜಾನೆ ಎದ್ದೊಡನೆ ಎಲ್ಲರೂ ತಮ್ಮತಮ್ಮ ಪಾಲಿನ ಕರ್ತವ್ಯ ಗಳನ್ನು ಅಚ್ಚುಕಟ್ಟಾಗಿ, ಶ್ರದ್ಧೆಯಿಂದ ನಿರ್ವಹಿಸುತ್ತಿದ್ದರು. ಕಡಿಮೆ ಸ್ಥಳದಲ್ಲಿ ಹೆಚ್ಚು ಜನ ಇರ ಬೇಕಾದುದರಿಂದ ಸ್ವಲ್ಪ ಅನನುಕೂಲವಾಯಿತಾದರೂ ಯಾರೂ ಅದನ್ನು ಲೆಕ್ಕಿಸಲಿಲ್ಲ. ಸಾಧ್ಯ ವಾದಷ್ಟು ಬೇಗ ಕೆಲಸಗಳನ್ನೆಲ್ಲ ಮುಗಿಸಿ, ತರಗತಿಗೆ ಓಡಿಬರುತ್ತಿದ್ದರು. ಅಷ್ಟು ಹೊತ್ತಿಗಾಗಲೇ ಸ್ವಾಮೀಜಿ ಸಿದ್ಧರಾಗಿ ಇತರರನ್ನು ಅವಸರಪಡಿಸುತ್ತಿದ್ದರು. ಅಡಿಗೆ ಮಾಡುವುದರಲ್ಲಿ ಸಿದ್ಧಹಸ್ತ ರಾದ ಸ್ವಾಮೀಜಿ, ಎಷ್ಟೋ ಸಲ ಉಪಹಾರವನ್ನೂ ಅಡಿಗೆಯನ್ನೂ ತಾವೇ ತಯಾರಿಸುತ್ತಿದ್ದರು.</p>
<p>ಬೆಳಗಿನ ತರಗತಿಗಳಲ್ಲಿ ಭಗವದ್ಗೀತೆ, ಉಪನಿಷತ್ತುಗಳು, ವೇದಾಂತ ಸೂತ್ರಗಳು ಇವುಗಳಲ್ಲಿ ಯಾವುದಾದರೊಂದರ ಬಗ್ಗೆ ಪ್ರವಚನ ನಡೆಯುತ್ತಿತ್ತು. ಕೆಲವೊಮ್ಮೆ ಮಧ್ವಾಚಾರ್ಯರ ದ್ವೈತ ಸಿದ್ಧಾಂತವನ್ನು, ಇಲ್ಲವೆ ರಾಮಾನುಜಾಚಾರ್ಯರ ವಿಶಿಷ್ಟಾದ್ವೈತ ಸಿದ್ಧಾಂತವನ್ನು ವಿವರಿಸು ತ್ತಿದ್ದರು. ಆದರೆ ಅವರು ಹೆಚ್ಚಾಗಿ ವಿವರಿಸುತ್ತಿದ್ದುದು ಶಂಕರಾಚಾರ್ಯರ ಅದ್ವೈತ ಸಿದ್ಧಾಂತ ವನ್ನು. ಅದ್ವೈತ ಸಿದ್ಧಾಂತವು ಬಹಳ ಸೂಕ್ಷ್ಮವಾದದ್ದು. ಆ ಪಾಶ್ಚಾತ್ಯಶಿಷ್ಯರಿಗೆ ಅದು ಸುಲಭವಾಗಿ ಅರ್ಥವಾಗಲು ಸಾಧ್ಯವಿರಲಿಲ್ಲ. ಭಾರತೀಯ ತತ್ತ್ವಶಾಸ್ತ್ರವೇ ಅವರಿಗೆ ಅಷ್ಟೇನೂ ಸುಲಭವಲ್ಲ. ಅದರಲ್ಲೂ ಅದ್ವೈತ ಅಷ್ಟು ಬೇಗ ಜೀರ್ಣವಾದೀತೆ ! ಇನ್ನು ಸ್ವಾಮೀಜಿಯ ಬೋಧನೆಗಳ ರಭಸವನ್ನು ತಡೆದುಕೊಳ್ಳಬೇಕಾದರೆ ಸಾಮಾನ್ಯರಿಂದ ಸಾಧ್ಯವೇ ಇರಲಿಲ್ಲ.</p>
<p>ಕೆಲವೊಮ್ಮೆ ಸ್ವಾಮೀಜಿ ನಾರದ ಭಕ್ತಿಸೂತ್ರಗಳ ಮೇಲೆ ತರಗತಿಗಳನ್ನು ಮಾಡುತ್ತಿದ್ದರು. ಪುರಾಣಗಳು ಹಾಗೂ ರಾಮಾಯಯಣ-ಮಹಾಭಾರತಗಳನ್ನೂ ಆಗಾಗ ಕೈಗೆತ್ತಿಕೊಳ್ಳುತ್ತಿದ್ದರು. ಪುರಾಣಗಳ ವಿಚಿತ್ರ ಕಥೆಗಳನ್ನು ತಮ್ಮ ಅನನುಕರಣೀಯ ಶೈಲಿಯಲ್ಲಿ ವಿವರಿಸಿ, ಅವುಗಳ ಹಿಂದಿನ ತತ್ತ್ವವನ್ನು ಎತ್ತಿಹಿಡಿಯುತ್ತಿದ್ದರು. ಈ ಕಥೆಗಳೆಂದರೆ ಶಿಷ್ಯರಿಗೆಲ್ಲ ವಿಶೇಷ ಆಸಕ್ತಿ. ಎಂತಹ ನೀರಸ ವಸ್ತುವನ್ನೂ ರಸಭರಿತವನ್ನಾಗಿಸಬಲ್ಲ ಸ್ವಾಮೀಜಿ, ಭಾರತೀಯರ ಮೆಚ್ಚಿನ ಕಥೆಗಳನ್ನು ವಿವರಿಸತೊಡಗಿದರೆ ವಿದ್ಯಾರ್ಥಿಗಳಿಗೆ ಅದೆಂಥ ರಸಾನುಭವ !</p>
<p>ಈ ದಿನಗಳಲ್ಲೇ ಸ್ವಾಮೀಜಿ ಮೊಟ್ಟಮೊದಲ ಬಾರಿಗೆ ತಮ್ಮ ಪಾಶ್ಚಾತ್ಯ ಶಿಷ್ಯರಿಗೆ ಶ್ರೀರಾಮ ಕೃಷ್ಣರ ಬಗ್ಗೆ ವಿವರವಾಗಿ ತಿಳಿಸಿದರು. ಅತ್ಯಂತ ರೋಮಾಂಚಕಾರಿಯಾದ ಶ್ರೀರಾಮಕೃಷ್ಣರ ಜೀವನದ ಬಗ್ಗೆ ಕೇಳಿದಾಗ ಶಿಷ್ಯರಿಗಾದ ಆನಂದಾಶ್ಚರ್ಯ ವರ್ಣನಾತೀತ. ತಮ್ಮ ಪ್ರಿಯ ಗುರು ದೇವನ ಬಗ್ಗೆ ಮಾತನಾಡುವಾಗ ಸ್ವಾಮೀಜಿ ವಿಶೇಷ ಸ್ಫೂರ್ತಿಯಿಂದ, ವಿಶೇಷ ಭಾವದಿಂದ ಕೂಡಿರುತ್ತಿದ್ದರು. ಶ್ರೀರಾಮಕೃಷ್ಣರೊಂದಿಗಿನ ತಮ್ಮ ದೈನಂದಿನ ಜೀವನ ಹೇಗಿತ್ತು, ತಮ್ಮ ಅಪ ನಂಬಿಕೆಗಳನ್ನು-ಸಂದೇಹಗಳನ್ನು ಹೋಗಲಾಡಿಸಲು ಹೆಜ್ಜೆಹೆಜ್ಜೆಗೂ ಅವರು ಹೇಗೆ ಹೋರಾಡ ಬೇಕಾಯಿತು, ಎಂಬುದನ್ನೆಲ್ಲ ಸ್ವಾಮೀಜಿ ಕಣ್ಣಿಗೆ ಕಟ್ಟುವಂತೆ ಬಣ್ಣಿಸುತ್ತಿದ್ದರು. ತಮ್ಮ ಗುರು ದೇವನ ವಿಷಯ ಬಂದೊಡನೆ ಅವರು ಆವೇಶಭರಿತರಾಗಿ ಮಾತನಾಡುವುದನ್ನು ಕಂಡಾಗ ಆ ಶಿಷ್ಯರಿಗೆ ಗುರುಭಕ್ತಿಯೆಂದರೇನೆಂಬುದರ ಕಲ್ಪನೆಯಾಯಿತು.</p>
<p>ಸಹಸ್ರದ್ವೀಪೋದ್ಯಾನಕ್ಕೆ ಸ್ವಾಮೀಜಿಯನ್ನು ಅನುಸರಿಸಿ ಬಂದ ಶ್ರೀಮತಿ ಫಂಕೆ ಹಾಗೂ ಮಿಸ್ ಕ್ರಿಸ್ಟೀನ ಇವರ ಕಥೆ ಸ್ವಾರಸ್ಯಕರವಾಗಿದೆ. ಇವರು ಡೆಟ್ರಾಯ್ಟಿನಲ್ಲಿ ಸ್ವಾಮೀಜಿಯ ಉಪನ್ಯಾಸ ಗಳನ್ನು ಕೇಳಿ ಆಕರ್ಷಿತರಾಗಿದ್ದರೂ ಅವರನ್ನು ವೈಯಕ್ತಿಕವಾಗಿ ಕಂಡು ಮಾತನಾಡಲು ಸಾಧ್ಯ ವಾಗಿರಲಿಲ್ಲ. ಆದರೆ ಇವರಾಗಲೇ ಸ್ವಾಮೀಜಿಯ ವ್ಯಕ್ತಿತ್ವದಿಂದ ಹಾಗೂ ಬೋಧನೆಗಳಿಂದ ಎಷ್ಟು ಗಾಢವಾಗಿ ಪ್ರಭಾವಿತರಾಗಿದ್ದರೆಂದರೆ, ಏನಾದರೂ ಮಾಡಿ ಅವರನ್ನು ನೋಡಲೇಬೇಕು– ಅದಕ್ಕಾಗಿ ಅರ್ಧ ಪ್ರಪಂಚವನ್ನೇ ಸುತ್ತಿಕೊಂಡು ಹೋಗಬೇಕಾಗಿ ಬಂದರೂ ಸರಿಯೆ, ಎಂದು ತೀರ್ಮಾನಿಸಿಬಿಟ್ಟರು. ಆದರೆ ಸುಮಾರು ಒಂದೂವರೆ ವರ್ಷಗಳವರೆಗೆ ಇವರಿಗೆ ಸ್ವಾಮೀಜಿ ಯವರ ಸುಳಿವೇ ಸಿಕ್ಕಿರಲಿಲ್ಲ. ಆದ್ದರಿಂದ ಅವರು ಭಾರತಕ್ಕೆ ಹಿಂದಿರುಗಿರಬೇಕು ಎಂದು ಭಾವಿಸಿದ್ದರು. ಒಂದು ದಿನ ಈ ಸ್ನೇಹಿತೆಯರಿಗೆ ಯಾರಿಂದಲೋ ತಿಳಿದುಬಂದಿತು–ಸ್ವಾಮೀಜಿ ಇನ್ನೂ ಅಮೆರಿಕದಲ್ಲೇ ಇದ್ದಾರೆ ; ಬೇಸಿಗೆಯನ್ನು ಕಳೆಯಲು ಸಹಸ್ರದ್ವೀಪೋದ್ಯಾನಕ್ಕೆ ಹೋಗಿ ದ್ದಾರೆ, ಎಂದು. ಈ ವರ್ತಮಾನ ಕಿವಿಗೆ ಬಿದ್ದ ತಕ್ಷಣವೇ ಶ್ರೀಮತಿ ಫಂಕೆ ಹಾಗೂ ಮಿಸ್ ಕ್ರಿಸ್ಟೀನ ಇಬ್ಬರೂ ಮತ್ತೆ ಚುರುಕಾದರು. ಮರುದಿನವೇ ಬೆಳಿಗ್ಗೆ ಇಬ್ಬರೂ ಅಲ್ಲಿಗೆ ಹೊರಟೇಬಿಟ್ಟರು !</p>
<p>ಆದರೆ ಸಹಸ್ರದ್ವೀಪೋದ್ಯಾನಕ್ಕೆ ಬಂದು ತಲುಪಿದ ಮೇಲೆ ಅವರಿಗೆ ಭಯಹುಟ್ಟಿಕೊಂಡಿತು. ತಾವು ಭಂಡಧೈರ್ಯ ಮಾಡಿ, ಹೇಳದೆ ಕೇಳದೆ ಇಲ್ಲಿಗೆ ಬಂದುಬಿಟ್ಟೆವಲ್ಲ, ಸ್ವಾಮೀಜಿಯ ಶಾಂತ-ಏಕಾಂತ ವಾಸಕ್ಕೆ ಭಂಗ ತಂದೆವೋ ಹೇಗೋ ಎಂದು ಮಾತನಾಡಿಕೊಂಡರು. ಆದರೆ ಸ್ವಾಮೀಜಿ ಅದಾಗಲೇ ಅವರ ಹೃದಯದಲ್ಲಿ ವ್ಯಾಕುಲತೆಯ ಕಿಡಿಯನ್ನು ಹೊತ್ತಿಸಿಯಾಗಿತ್ತು. ಸ್ವಾಮೀಜಿಯನ್ನು ಕಂಡು, ಅವರ ಬೋಧನೆಗಳ ಅಮೃತವನ್ನು ಸವಿಯುವವರೆಗೂ ಅದು ಆರು ವಂತಿರಲಿಲ್ಲ. ಈ ತೀವ್ರ ವ್ಯಾಕುಲತೆಯೇ ಇವರಿಬ್ಬರನ್ನು ಇಲ್ಲಿಯವರೆಗೆ ಎಳೆತಂದದ್ದು. ಇವರು ಆ ದ್ವೀಪಕ್ಕೆ ತಲುಪುವ ವೇಳೆಗಾಗಲೇ ರಾತ್ರಿಯಾಗಿತ್ತು. ಜೊತೆಗೆ ಮಳೆಯೂ ಸುರಿಯುತ್ತಿತ್ತು. ಯಾರನ್ನೋ ವಿಚಾರಿಸಿ ಸ್ವಾಮೀಜಿಯ ವಿಳಾಸವನ್ನು ಪಡೆದುಕೊಂಡರು. ಮೊದಲು ಸ್ವಾಮೀಜಿ ಯನ್ನು ನೋಡಿದ ಮೇಲೆಯೇ ವಿಶ್ರಾಂತಿಯ ಪ್ರಶ್ನೆ ಎಂದು ತೀರ್ಮಾನಿಸಿದರು. ಬಳಿಕ ದಾರಿ ತೋರಿಸಲು ಒಬ್ಬ ಕೂಲಿಯವನನ್ನು ನೇಮಿಸಿಕೊಂಡರು. ಅವನು ಲಾಟೀನು ಹಿಡಿದು ನಡೆದಂತೆ ಇವರಿಬ್ಬರೂ ಅವನನ್ನು ಹಿಂಬಾಲಿಸಿ ಮಳೆಯಲ್ಲೇ ಬಂದು ತಲುಪಿದರು. ಸ್ವಾಮೀಜಿಯನ್ನು ಭೇಟಿಯಾದಾಗ ಅವರೊಂದಿಗೆ ಏನು ಹೇಳಬೇಕು ಎಂಬುದನ್ನೆಲ್ಲ ಮೊದಲೇ ತೀರ್ಮಾನಿಸಿ ಸುಂದರವಾದ ವಾಕ್ಯಗಳನ್ನೆಲ್ಲ ಜೋಡಿಸಿಕೊಂಡಿದ್ದರು. ಆದರೆ ಸ್ವಾಮೀಜಿ ತಮ್ಮೆದುರಿಗೆ ನಿಂತಿರು ವುದರ ಅರಿವಾದಾಗ, ಅವರು ಹೇಳಬೇಕೆಂದುಕೊಂಡಿದ್ದೆಲ್ಲ ಮರೆತೇ ಹೋಯಿತು. “ಸ್ವಾಮೀಜಿ, ನಾವು ಡೆಟ್ರಾಯ್ಟಿನಿಂದ ಬರುತ್ತಿದ್ದೇವೆ ; ಶ್ರೀಮತಿ ಪ. ನಮ್ಮನ್ನು ಕಳಿಸಿಕೊಟ್ಟರು” ಎಂದು ಒಬ್ಬಳು ಒದರಿಬಿಟ್ಟಳು. ಮತ್ತೊಬ್ಬಳು ಸ್ವಲ್ಪ ಧೈರ್ಯತಾಳಿ, “ಈ ಭೂಮಿಯಲ್ಲಿ ಕ್ರಿಸ್ತನಿನ್ನೂ ಇದ್ದಿದ್ದರೆ, ಅವನ ಬಳಿಗೆ ಹೋಗಿ ನಮಗೆ ಬೋಧಿಸುವಂತೆ ಹೇಗೆ ಕೇಳುತ್ತಿದ್ದೆವೋ ಹಾಗೆಯೇ ನಾವೀಗ ನಿಮ್ಮ ಬಳಿಗೆ ಬಂದಿದ್ದೇವೆ” ಎಂದಳು. ಅವರಿಬ್ಬರನ್ನೂ ಸ್ವಾಮೀಜಿ ತುಂಬ ಕರುಣೆ ಯಿಂದ ನೋಡುತ್ತ ಮೃದುವಾಗಿ ಹೇಳಿದರು, “ಓಹ್ ! ನಿಮ್ಮನ್ನು ಈಗಲೇ ಮುಕ್ತರನ್ನಾಗಿಸಲು, ಕ್ರಿಸ್ತನಲ್ಲಿರುವ ಶಕ್ತಿ ನನ್ನಲ್ಲಿದ್ದರೆ !” ಕ್ಷಣಕಾಲ ಅವರು ಆಲೋಚನಾಪರರಾಗಿ ನಿಂತರು. ಬಳಿಕ ಅಲ್ಲಿಯೇ ನಿಂತಿದ್ದ, ಮನೆಯ ಆತಿಥೇಯಳಾದ ಮಿಸ್ ಡಚರಳ ಕಡೆಗೆ ತಿರುಗಿ, “ಇವರು ಡೆಟ್ರಾಯ್ಟಿನಿಂದ ಬರುತ್ತಿದ್ದಾರೆ ; ದಯವಿಟ್ಟು ಇವರನ್ನು ಮಹಡಿಯ ಮೇಲಕ್ಕೆ ಕರೆದುಕೊಂಡು ಹೋಗಿ, ವಸತಿಗೆ ವ್ಯವಸ್ಥೆ ಮಾಡು” ಎಂದರು.</p>
<p>ಸ್ವಾಮೀಜಿ ತಮ್ಮನ್ನು ಸ್ವೀಕರಿಸಿದಾಗ ಶ್ರೀಮತಿ ಫಂಕೆ ಹಾಗೂ ಮಿಸ್ ಕ್ರಿಸ್ಟೀನರಿಗಾದ ನೆಮ್ಮದಿ-ಸಮಾಧಾನ ಅಷ್ಟಿಷ್ಟಲ್ಲ. ಮರುದಿನದಿಂದಲೇ ಇಬ್ಬರೂ ತರಗತಿಗಳಲ್ಲಿ ಭಾಗವಹಿಸ ಲಾರಂಭಿಸಿದರು. ಹೀಗೆ ಸಹಸ್ರದ್ವೀಪೋದ್ಯಾನಕ್ಕೆ ಬಂದು ಸ್ವಾಮೀಜಿಯ ಸತ್ಸಂಗದಲ್ಲಿ ದಿನಗಳನ್ನು ಕಳೆಯಲಾರಂಭಿಸಿದ ಮೇಲೆ, ಅಲ್ಲಿನ ಜೀವನಕ್ರಮವನ್ನು ಅತ್ಯಂತ ಉತ್ಸಾಹದಿಂದ ಬಣ್ಣಿಸುತ್ತ ಶ್ರೀಮತಿ ಫಂಕೆ ತನ್ನ ಸ್ನೇಹಿತೆಯೊಬ್ಬಳಿಗೆ ಒಂದು ಪತ್ರ ಬರೆದಳು :</p>
<p>“ಅಂತೂ ಈಗ ನಾವು ಇಲ್ಲಿದ್ದೇವೆ–ವಿವೇಕಾನಂದರಿರುವ ಮನೆಯಲ್ಲೇ ಇದ್ದೇವೆ ! ಬೆಳಿಗ್ಗೆ ಎಂಟು ಗಂಟೆಯಿಂದ ಹಿಡಿದು ರಾತ್ರಿ ಬಹಳ ಹೊತ್ತಿನವರೆಗೂ ಅವರ ಮಾತುಗಳನ್ನು ಕೇಳು ತ್ತಿದ್ದೇವೆ. ನನ್ನ ಅತ್ಯಂತ ವಿಚಿತ್ರ ಕನಸುಗಳಲ್ಲಿಯೂ ನಾನು ಇಷ್ಟು ಅದ್ಭುತವಾದದ್ದನ್ನು ಕಲ್ಪಿಸಿಕೊಂಡಿರಲಿಲ್ಲ–ಅಷ್ಟೊಂದು ಪರಿಪೂರ್ಣವಾಗಿದೆ ಇದು ! ವಿವೇಕಾನಂದರೊಂದಿಗೆ ಇರುವುದು ! ಅವರಿಂದ ಸ್ವೀಕೃತರಾಗುವುದು !</p>
<p>“ಓಹ್, ವಿವೇಕಾನಂದರ ದಿವ್ಯ ಬೋಧನೆಗಳೆಂಥವು ! ಅಲ್ಲಿ ಅರ್ಥಹೀನವಾದದ್ದೊಂದೂ ಇಲ್ಲ ; ಭೂತಪ್ರೇತಗಳ ವಿಚಾರವಿಲ್ಲ. ಅಲ್ಲಿರುವುದೆಲ್ಲ ಕೇವಲ ಭಗವಂತ, ಏಸುಕ್ರಿಸ್ತ, ಬುದ್ಧ. ಇನ್ನು ನಾನು ಹಳೆಯ ‘ನಾನಾ’ಗಿ ಉಳಿಯುವುದಿಲ್ಲವೆಂದು ನನಗನ್ನಿಸುತ್ತಿದೆ–ಏಕೆಂದರೆ, ನಾನು ಪರಮಸತ್ಯದ ಇಣುಕುನೋಟವೊಂದನ್ನು ಪಡೆದುಕೊಂಡಿದ್ದೇನೆ !</p>
<p>“ನಾವೀಗ ಆಕಾಶದಲ್ಲಿ ವಿಹರಿಸುತ್ತಿರುವಂತಿದೆ. ಡೆಟ್ರಾಯ್ಟ್ ಎಂಬುದೊಂದಿದೆ ಎನ್ನುವು ದನ್ನೇ ಮರೆತುಬಿಡಿ ಎನ್ನುತ್ತಾರೆ ಸ್ವಾಮೀಜಿ. ತಮ್ಮ ಮಾತುಗಳನ್ನು ಆಲಿಸುವಾಗ ನಮ್ಮ ಮನ ಸ್ಸನ್ನು ಯಾವುದೇ ಇತರ ಆಲೋಚನೆಯೂ ಆವರಿಸಲು ಬಿಡಬಾರದೆಂಬುದು ಅವರ ಇಚ್ಛೆ.... ಹುಲ್ಲುಕಡ್ಡಿಯಿಂದ ಹಿಡಿದು ಮನುಷ್ಯನವರೆಗೂ–ಅತ್ಯಂತ ಪೈಶಾಚಿಕ ವ್ಯಕ್ತಿಯಲ್ಲೂ–ಭಗ ವಂತನನ್ನು ಕಾಣುವುದು ಹೇಗೆಂಬುದನ್ನು ಅವರು ಬೋಧಿಸುತ್ತಾರೆ.</p>
<p>“ನಿಜಕ್ಕೂ ಇಲ್ಲಿ ಪತ್ರವನ್ನು ಬರೆಯಲು ಸಮಯವನ್ನು ಕಂಡುಕೊಳ್ಳುವುದು ಬಹಳ ಕಷ್ಟ. ಆರಾಮವಾಗಿ ಇರಲು, ವಿಶ್ರಾಂತಿ ಪಡೆಯಲು ಇಲ್ಲಿ ಸಮಯವೇ ಇಲ್ಲ. ಏಕೆಂದರೆ ಸ್ವಾಮೀಜಿ ಇಷ್ಟರಲ್ಲೇ ಇಂಗ್ಲೆಂಡಿಗೆ ತೆರಳಲಿರುವುದರಿಂದ, ಉಳಿದಿರುವ ಸಮಯ ತೀರ ಅಲ್ಪವೆಂದು ನಮಗೆ ಅನ್ನಿಸುತ್ತದೆ. ನಾವು ನಮ್ಮ ಉಡಿಗೆತೊಡಿಗೆಯ ಕಡೆಗೂ ಸರಿಯಾಗಿ ಗಮನಕೊಡುವುದಿಲ್ಲ. ಎಲ್ಲಿ ನಾವು ಕೆಲವು ಅಮೂಲ್ಯ ರತ್ನಗಳನ್ನು ಕಳೆದುಕೊಂಡುಬಿಡುತ್ತೇವೆಯೋ ಎಂದು ನಮಗೆ ಅಷ್ಟು ಭಯ ! . . . ಸ್ವಾಮೀಜಿಯ ಮಾತಿನ ಪಲ್ಲವಿ ಒಂದೇ–‘ಮೊದಲು ದೇವರನ್ನು ಕಂಡುಕೊಳ್ಳಿ, ಉಳಿದುದೆಲ್ಲ ಆಮೇಲೆ.’ ತಾವು ಮಾತನಾಡುವಾಗ ಅವರು ವಿಷಯವನ್ನು ಬಿಟ್ಟು ಬಹುದೂರ ಹೋದರೂ, ತಮ್ಮೆಲ್ಲ ಬೋಧನೆಯ ಅಡಿಪಾಯದಂತಿರುವ ಆ ಪ್ರಧಾನ ವಿಷಯಕ್ಕೆ ಸದಾ ಹಿಂದಿ ರುಗುತ್ತಾರೆ.”</p>
<p>ಶಿಷ್ಯರಲ್ಲೊಬ್ಬರಾದ ಡಾ ॥ ವೈಟ್ ಹಾಸ್ಯ ಸ್ವಭಾವದ ವ್ಯಕ್ತಿ ; ಯಾವಾಗಲೂ ಚಟುವಟಿಕೆ ಯಿಂದ ಕೂಡಿ ನಗುನಗುತ್ತಿದ್ದರು. ಸ್ವಾಮೀಜಿಯ ಬೋಧನೆಗಳನ್ನು ಆಲಿಸುತ್ತ ಅವರು ತನ್ಮಯ ರಾಗಿಬಿಡುತ್ತಿದ್ದರು. ಆದರೆ ಎಪ್ಪತ್ತು ವರ್ಷ ದಾಟಿದ ಈ ಮುದುಕರಿಗೆ ಹಿಂದೂತತ್ತ್ವಗಳು– ಅದರಲ್ಲೂ ವೇದಾಂತ–ಕಡಿಯಲಾಗದ ಕಡಲೆ. ಪ್ರತಿದಿನವೂ ಇಂತಹ ಒಂದು ತರಗತಿ ಮುಗಿದ ಮೇಲೆ ಡಾ ॥ ವೈಟ್, ಅದರ ಆಘಾತದಿಂದ ಚೇತರಿಸಿಕೊಳ್ಳುತ್ತ, ತಮ್ಮ ಬೋಳು ಮಂಡೆಯನ್ನು ಸವರಿಸಿಕೊಳ್ಳುತ್ತ ಕೇಳುತ್ತಿದ್ದರು, “ಸರಿ, ಸ್ವಾಮೀಜಿ ; ಹಾಗಾದರೆ ಇದೆಲ್ಲದರ ಸಾರಾಂಶ ವೇನೆಂದರೆ ‘ನಾನು ಬ್ರಹ್ಮವಾಗಿದ್ದೇನೆ, ನಾನು ಪರತತ್ತ್ವವಾಗಿದ್ದೇನೆ’ ಎಂದು. ಅಲ್ಲವೆ ?” ಆಗ ಸ್ವಾಮೀಜಿ ತಮ್ಮ ಮಧುರವಾದ ಮಂದಹಾಸವನ್ನು ಬೀರುತ್ತ ಮೃದುವಾಗಿ ಹೇಳುತ್ತಿದ್ದರು. “ಹೌದು ಡಾಕೀ (ಡಾಕ್ಟರ್​), ನೀವು ನಿಜವಾದ ಅರ್ಥದಲ್ಲಿ ಬ್ರಹ್ಮವೇ ಆಗಿದ್ದೀರಿ, ಪರತತ್ತ್ವವೇ ಆಗಿದ್ದೀರಿ.” ಬಳಿಕ ಆತ ಊಟಕ್ಕೆ ಬರುವಾಗ ಸ್ವಾಮೀಜಿ ಅತ್ಯಂತ ಗಂಭೀರ ಮುಖಮುದ್ರೆ ಯಿಂದ, ಆದರೆ ತಮ್ಮ ಕಣ್ಣುಗಳಲ್ಲಿ ಚೇಷ್ಟೆಯನ್ನು ಮಿನುಗಿಸುತ್ತ ಹೇಳುತ್ತಿದ್ದರು, “ಬ್ರಹ್ಮ ಬರುತ್ತಿದ್ದಾರೆ !” “ಇಗೋ, ಇಲ್ಲಿ ದಯಮಾಡಿಸುತ್ತಿದ್ದಾರೆ ಪರತತ್ತ್ವ!” ಇಂತಹ ಸಂದರ್ಭ ಗಳಲ್ಲಿ ಅಲ್ಲಿದ್ದವರಿಗೆಲ್ಲ ತಡೆಯಲಾರದ ನಗು.</p>
<p>ಕೆಲವೊಮ್ಮೆ ಸ್ವಾಮೀಜಿ ಅಂದು ತಾವು ಅಡಿಗೆ ಮಾಡುವುದಾಗಿ ಘೋಷಿಸುತ್ತಿದ್ದರು. ಆಗ ಅಲ್ಲಿ ಒಂದು ಕೋಲಾಹಲವೇ ಏರ್ಪಡುತ್ತಿತ್ತು ! ಸ್ವಾಮೀಜಿಯ ಕೈಯಡಿಗೆ ತುಂಬ ವಿಶಿಷ್ಟ ವಾದದ್ದು ಎಂಬುದು ಒಂದು ಕಾರಣ. ಆದರೆ ಲ್ಯಾಂಡ್ಸ್​ಬರ್ಗ್ ಮಾತ್ರ ಅದನ್ನು ಕೇಳಿದ ಕೂಡಲೇ “ಭಗವಂತ ! ನೀನೇ ಕಾಪಾಡಬೇಕು” ಎಂದು ಉದ್ಗರಿಸುತ್ತಿದ್ದ. ಕಾರಣವಿಷ್ಟೆ–ಸ್ವಾಮೀಜಿ ಅಡಿಗೆ ಮಾಡಿದರೆ ಮನೆಯಲ್ಲಿದ್ದ ಪ್ರತಿಯೊಂದು ಪಾತ್ರೆಯೂ ಬೇಕಾಗುತ್ತಿತ್ತು. ಊಟವಾದ ಮೇಲೆ ಅವುಗಳನ್ನೆಲ್ಲ ತೊಳೆಯಬೇಕಾದವರು ಆ ಶಿಷ್ಯರೇ ತಾನೆ !ಅವರು ಮಾಡುತ್ತಿದ್ದ ಅಡಿಗೆ ಅತ್ಯಂತ ರುಚಿಕರ, ಆದರೆ ತುಂಬ ಖಾರ ! ಆ ಪಾಶ್ಚಾತ್ಯ ಶಿಷ್ಯರು ಕಣ್ಣಲ್ಲಿ ನೀರು ಸುರಿಯುತ್ತಿದ್ದರೂ ಅದನ್ನೇ ಚಪ್ಪರಿಸಿಕೊಂಡು ತಿನ್ನುತ್ತಿದ್ದರು. ಶ್ರೀಮತಿ ಫಂಕೆ ತನ್ನ ಸ್ನೇಹಿತೆಗೆ ಬರೆದ ಪತ್ರದಲ್ಲಿ ಆ ಬಗ್ಗೆ ಹೀಗೆ ಹೇಳುತ್ತಾಳೆ–“ಅವರು ತಯಾರಿಸುವ ಅಡಿಗೆ ರುಚಿಕರವಾಗೇನೋ ಇರುತ್ತದೆ ; ಆದರದು ಅನೇಕ ಮಸಾಲೆಗಳಿಂದ ಕೂಡಿದ್ದು, ವಿಪರೀತ ಖಾರ ಅಷ್ಟೆ ! ಆದರೆ ಅದನ್ನು ತಿಂದು ನನ್ನ ಉಸಿರೇ ಕಟ್ಟಿಹೋದರೂ ಸರಿಯೇ, ನಾನದನ್ನು ತಿಂದೇ ತಿನ್ನುತ್ತೇನೆ ಎಂದು ನಿರ್ಧರಿಸಿಬಿಟ್ಟೆ. ಮತ್ತು ಅದು ಹಾಗೆಯೇ ಆಯಿತು ಕೂಡ ಅನ್ನು ! ಒಬ್ಬ ವಿವೇಕಾನಂದರು ನನಗಾಗಿ ಅಡಿಗೆ ಮಾಡುವುದಾದರೆ ಕನಿಷ್ಠ ಪಕ್ಷ ನಾನು ಮಾಡಬಹುದಾದ ಕೆಲಸ–ಅದನ್ನು ತಿನ್ನುವುದು !”</p>
<p>ಶ್ರೀಮತಿ ಫಂಕೆ ಸ್ವಲ್ಪ ಎದೆಗಾರಿಕೆಯ ಸ್ವಭಾವದವಳು. ಎಷ್ಟೋ ಸಲ ಆಕೆ ಯಾವ ಸಂಕೋಚವೂ ಇಲ್ಲದೆ ಪ್ರಶ್ನೆಗಳನ್ನು ಕೇಳುತ್ತಿದ್ದಳು. ಆಕೆಯ ಧೈರ್ಯವನ್ನು ಕಂಡು ಇತರರಿಗೆ ನಾಲಿಗೆ ಕಚ್ಚಿಕೊಳ್ಳುವಂತಾಗುತ್ತಿತ್ತು. ಹೀಗೆ ಪ್ರಶ್ನೆ ಕೇಳುವಲ್ಲಿ ಆಕೆಗೆ ಮತ್ತೊಂದು ಉದ್ದೇಶವೂ ಇತ್ತು–ಇಂತಹ ಪರಿಸ್ಥಿತಿಯಲ್ಲಿ ಸ್ವಾಮೀಜಿ ಹೇಗೆ ವರ್ತಿಸುತ್ತಾರೆ ಎಂಬುದನ್ನು ಗಮನಿಸು ವುದು! ಒಮ್ಮೆ ಸ್ವಾಮೀಜಿ ತುಂಬ ಸ್ಫೂರ್ತಿಯಿಂದ ಪವಿತ್ರ ಸ್ತ್ರೀತ್ವದ ಆದರ್ಶದ ಕುರಿತಾಗಿ ಮಾತ ನಾಡುತ್ತ ಸೀತೆಯ ಕತೆಯನ್ನು ಹೇಳಿದರು. ಅದನ್ನವರು ಕಣ್ಣಿಗೆ ಕಟ್ಟುವಂತೆ ಹೇಳುತ್ತಿದ್ದಾಗ ಶ್ರೀಮತಿ ಫಂಕೆಯ ಮನಸ್ಸಿನಲ್ಲಿ ಒಂದು ಆಲೋಚನೆ ಸುಳಿಯಿತು–‘ನಮ್ಮ ಪಾಶ್ಚಾತ್ಯ ಸಮಾಜದ ಸೌಂದರ್ಯರಾಣಿಯರು, ಅದರಲ್ಲೂ ಮರುಳುಗೊಳಿಸುವ ಕಲೆಯಲ್ಲಿ ನಿಷ್ಣಾತರಾದ ವರು, ಸ್ವಾಮೀಜಿಯ ಕಣ್ಣಿಗೆ ಹೇಗೆ ಕಂಡಾರು . . . ?’ ಅವಳ ಮನಸ್ಸಿನಲ್ಲಿ ಆ ಆಲೋಚನೆ ಸುಳಿಯುವಷ್ಟರಲ್ಲೇ ಅದು ಅವಳ ನಾಲಿಗೆಯಿಂದ ಜಾರಿತ್ತು ! ತಕ್ಷಣ ಅವಳಿಗೆ ದಿಗ್ಭ್ರಾಂತಿ ಯಾಯಿತು. ಆದರೆ ಸ್ವಾಮೀಜಿ ಸ್ವಲ್ಪವೂ ಕಸಿವಿಸಿಗೊಳ್ಳಲಿಲ್ಲ. ತಮ್ಮ ವಿಶಾಲವಾದ ನೇತ್ರಗಳಿಂದ ಅವಳತ್ತ ನೋಡುತ್ತ ಶಾಂತ-ಗಂಭೀರ ಭಾವದಿಂದ ಉತ್ತರಿಸಿದರು–“ಈ ಪ್ರಪಂಚದ ಅತ್ಯಂತ ಸುಂದರಿಯಾದವಳೂ ನನ್ನತ್ತ ಅಶ್ಲೀಲ ದೃಷ್ಟಿಯಿಂದ ನೋಡಿದರೆ, ತಕ್ಷಣವೇ ಅವಳೊಂದು ಕೊಳಕು ಕಪ್ಪೆಯಾಗಿಬಿಡುತ್ತಾಳೆ. (ಎಂದರೆ, ತಮ್ಮ ಕಣ್ಣಿಗೆ ಆಕೆ ಒಂದು ಕಪ್ಪೆಯಂತೆ ತೋರು ತ್ತಾಳೆ ಎಂದರ್ಥ.) ಕಪ್ಪೆಯನ್ನು ಯಾರು ತಾನೆ ಮೆಚ್ಚಿಕೊಂಡಾರು ?”</p>
<p>ಕ್ರಿಸ್ಟೀನ ಹಾಗೂ ಶ್ರೀಮತಿ ಫಂಕೆ ಸಹಸ್ರದ್ವೀಪೋದ್ಯಾನಕ್ಕೆ ಬಂದದ್ದು ತಡವಾಗಿ ; ಮತ್ತು ಅದಕ್ಕೆ ಮೊದಲು ಅವರು ಸ್ವಾಮೀಜಿಯ ನಿಕಟ ಸಂಪರ್ಕಕ್ಕೆ ಬಂದಿರಲಿಲ್ಲ ಎಂಬುದನ್ನು ಈಗ ಆಗಲೇ ನೋಡಿದ್ದೇವೆ. ಅವರು ಇಲ್ಲಿಗೆ ಬಂದ ಎರಡು ದಿನಗಳಲ್ಲೇ ಸ್ವಾಮೀಜಿ ಎಲ್ಲರಿಗೂ ಮಂತ್ರದೀಕ್ಷೆಯನ್ನು ನೀಡಲು ಯೋಜಿಸಿದ್ದರು. ಇತರರೊಂದಿಗೆ ಇವರಿಬ್ಬರಿಗೂ ಮಂತ್ರದೀಕ್ಷೆ ನೀಡಲು ಅವರು ಸಿದ್ಧರಿದ್ದರು. ಆದರೆ ಇವರಿಬ್ಬರೂ ಅದಕ್ಕೆ ಮಾನಸಿಕವಾಗಿ ಸಿದ್ಧರಿದ್ದಾರೆಯೆ ಎಂಬುದನ್ನು ಅವರು ತಿಳಿದುಕೊಳ್ಳಬೇಕಾಗಿತ್ತು. ನಿಜಕ್ಕೂ, ಮಂತ್ರದೀಕ್ಷೆಯನ್ನು ಕೊಡಬೇಕಾದರೆ ಶಿಷ್ಯನ ಸ್ವಭಾವ, ಸಾಮರ್ಥ್ಯ, ಹಿನ್ನೆಲೆಗಳೆಲ್ಲ ಗುರುವಾದವನಿಗೆ ತಿಳಿದಿರಬೇಕಾಗುತ್ತದೆ. ಆದ್ದರಿಂದ ಸ್ವಾಮೀಜಿ, ಕ್ರಿಸ್ಟೀನ ಹಾಗೂ ಶ್ರೀಮತಿ ಫಂಕೆ–ಇವರನ್ನು ಪರೀಕ್ಷೆ ಮಾಡಿದರು. ಅವರು ಪರೀಕ್ಷೆ ಮಾಡಿದ ಕ್ರಮ ತುಂಬ ಸ್ವಾರಸ್ಯವಾಗಿದೆ.</p>
<p>ಇವರಿಗೆ ಸ್ವಾಮೀಜಿ ಹೇಳಿದರು, “ಮಂತ್ರದೀಕ್ಷೆಗೆ ಸಿದ್ಧರಿದ್ದೀರಿ ಎಂಬುದು ನನಗೆ ಖಚಿತ ವಾಗುವಷ್ಟರ ಮಟ್ಟಿಗೆ ನಿಮ್ಮನ್ನು ನಾನು ಅರಿತಿಲ್ಲ. . .” ಬಳಿಕ ಸ್ವಲ್ಪ ಸಂಕೋಚದಿಂದ ಹೇಳಿದರು, “ನನ್ನಲ್ಲೊಂದು ಶಕ್ತಿಯಿದೆ–ಆದರೆ ಅದನ್ನು ನಾನು ಉಪಯೋಗಿಸುವುದು ತೀರ ಅಪರೂಪ– ಅದು ಇನ್ನೊಬ್ಬರ ಮನಸ್ಸನ್ನು ಓದುವ ಶಕ್ತಿ. ಈಗ ನಾನು ನಿಮಗೆ ಮಂತ್ರದೀಕ್ಷೆ ನೀಡಬೇಕಾ ಗಿರುವುದರಿಂದ, ನೀವು ಒಪ್ಪಿಗೆ ಕೊಟ್ಟರೆ, ನಿಮ್ಮ ಮನಸ್ಸನ್ನು ಓದಲು ಇಚ್ಛಿಸುತ್ತೇನೆ.” ತಾವಾಗಿಯೇ ಇತರರ ಮನಸ್ಸನ್ನು ಓದುವ ಸ್ವಾತಂತ್ರ್ಯ ವಹಿಸದೆ ಸ್ವಾಮೀಜಿ ಅವರ ಅನುಮತಿ ಕೇಳುವ ವಿನಯವನ್ನು ಗಮನಿಸಬೇಕು. ಸ್ವಾಮೀಜಿ ಹಾಗೆ ಕೇಳಿದಾಗ ಇಬ್ಬರೂ ಸಂತೋಷದಿಂದ ಒಪ್ಪಿಕೊಂಡರು. ಸ್ವಾಮೀಜಿಗೆ ಇಬ್ಬರ ಬಗ್ಗೆಯೂ ಸಮಾಧಾನವಾಗಿರಲೇಬೇಕು. ಅಂತೆಯೇ ಅವರು ಇತರರೊಂದಿಗೆ ಇವರಿಬ್ಬರಿಗೂ ಮರುದಿನ ಮಂತ್ರದೀಕ್ಷೆಯನ್ನು ಅನುಗ್ರಹಿಸಿದರು.</p>
<p>ಅನಂತರ ಇವರು, “ಸ್ವಾಮೀಜಿ, ನಮ್ಮ ಮನಸ್ಸನ್ನು ಓದಿದಾಗ ನೀವು ಏನು ಕಂಡಿರಿ ?” ಎಂದು ಕೇಳಿದರು. ಆಗ ಸ್ವಾಮೀಜಿ ತಾವು ಕಂಡದ್ದನ್ನು ಸ್ವಲ್ಪ ಮಾತ್ರ ಹೇಳಿದರು. ಇಬ್ಬರೂ ನಿಷ್ಠಾವಂತರಾಗಿ ಉಳಿದುಕೊಳ್ಳುತ್ತಾರೆ ಹಾಗೂ ಆಧ್ಯಾತ್ಮಿಕ ಜೀವನದಲ್ಲಿ ಪ್ರಗತಿ ಹೊಂದುತ್ತಾರೆ ಎಂಬುದು ತಮಗೆ ಗೊತ್ತಾಯಿತೆಂದು ಅವರು ತಿಳಿಸಿದರು. ತಮಗೆ ಗೋಚರವಾದ ಅನೇಕ ಚಿತ್ರ ಗಳನ್ನು ಅವರು ತಿಳಿಸಿದರಾದರೂ ಅವೆಲ್ಲದರ ಅರ್ಥವನ್ನು ವಿವರಿಸಲಿಲ್ಲ. ಇವರಲ್ಲಿ ಒಬ್ಬಳ (ಕ್ರಿಸ್ಟೀನಳ) ವಿಚಾರವಾಗಿ ಹೇಳುತ್ತ, ಆಕೆ ಪೌರ್ವಾತ್ಯ ರಾಷ್ಟ್ರಗಳಲ್ಲಿ ವಿಸ್ತೃತವಾಗಿ ಪ್ರಯಾಣ ಮಾಡಲಿದ್ದಾಳೆ ಎಂದರು. ಅಲ್ಲದೆ, ಆಕೆ ಎಂತಹ ಮನೆಗಳಲ್ಲಿ ವಾಸಿಸಲಿದ್ದಾಳೆ, ಆಕೆಯ ಸುತ್ತ ಮುತ್ತ ವಾಸಿಸಲಿರುವವರು ಎಂಥವರು, ಆಕೆಯ ಜೀವನದ ಮೇಲೆ ಯಾವಯಾವ ಅಂಶಗಳು ಪ್ರಭಾವ ಬೀರಲಿವೆ ಎಂಬುದನ್ನೆಲ್ಲ ಅವರು ವಿವರಿಸಿದರು. ಇದನ್ನೆಲ್ಲ ಕೇಳಿ ಆಶ್ಚರ್ಯಗೊಂಡ ಕ್ರಿಸ್ಟೀನ ಹಾಗೂ ಶ್ರೀಮತಿ ಫಂಕೆ, “ಇದೆಲ್ಲ ನಿಮಗೆ ಗೊತ್ತಾದದ್ದು ಹೇಗೆ ?” ಎಂದು ಪ್ರಶ್ನಿಸಿದರು. ಅದೊಂದು ಸಾಮಾನ್ಯ ವಿಷಯವೆಂಬಂತೆ ಸ್ವಾಮೀಜಿ ಹೇಳಿದರು, “ಆ ಶಕ್ತಿಯನ್ನು ಯಾರು ಬೇಕಾ ದರೂ ಪಡೆದುಕೊಳ್ಳಬಹುದು. ಹೇಗೆಂದರೆ, ಮೊದಲು ಎಲ್ಲೆಲ್ಲೂ ಹರಡಿರುವ ಅನಂತ ನೀಲಾ ಕಾಶವನ್ನು ಮನಸ್ಸಿನಲ್ಲಿ ಭಾವಿಸಿಕೊಳ್ಳಬೇಕು. ಈ ಆಕಾಶದ ಕುರಿತಾಗಿ ತೀವ್ರವಾಗಿ ಧ್ಯಾನ ಮಾಡಿ ದಾಗ ಮನಸ್ಸಿನಲ್ಲಿ ದೃಶ್ಯಗಳು ಕಾಣಿಸಿಕೊಳ್ಳತೊಡಗುತ್ತವೆ. ಆದರೆ ಈ ದೃಶ್ಯಗಳು ಸಾಂಕೇತಿಕ ವಾಗಿದ್ದು, ಇವುಗಳನ್ನು ಸರಿಯಾದ ರೀತಿಯಲ್ಲಿ ವಿಶ್ಲೇಷಿಸಿ ಅರ್ಥಮಾಡಿಕೊಳ್ಳಬೇಕಾಗುತ್ತದೆ.” ಹೀಗೆ ಆ ವಿಷಯವನ್ನು ಅವರು ಬಹಳ ಸರಳವಾಗಿ ವಿವರಿಸಿದರು ! ಕ್ರಿಸ್ಟೀನಳ ವಿಷಯದಲ್ಲಿ ಅವರ ಈ ಭವಿಷ್ಯವಾಣಿ ಸಂಪೂರ್ಣ ಸತ್ಯವಾಯಿತು.</p>
<p>ಸಹಸ್ರದ್ವೀಪೋದ್ಯಾನದಲ್ಲಿ ತಾವು ಕಳೆದ ಅದ್ಭುತ ದಿನಗಳ ಬಗ್ಗೆ ಕ್ರಿಸ್ಟೀನ ಮುಂದೊಮ್ಮೆ ಬರೆಯುತ್ತಾಳೆ :</p>
<p>“ನಾವಲ್ಲಿಗೆ ಹೋದಮೇಲೆ ಉರುಳಿದ ಅದ್ಭುತ ವಾರಗಳನ್ನು ಬಣ್ಣಿಸುವುದು ಬಹಳ ಕಷ್ಟ. ನಾವು ಅಂದು ಯಾವ ಉನ್ನತ ಸ್ಥಿತಿಯಲ್ಲಿ ಜೀವಿಸಿದ್ದೆವೋ ಆ ಹಂತಕ್ಕೆ ಏರಿದ ಹೊರತು, ಆ ಅನುಭವವನ್ನು ಮತ್ತೆ ಪಡೆದುಕೊಳ್ಳಲಾರೆವು. ನಾವು ಆನಂದಭರಿತರಾಗಿದ್ದೆವು. ನಾವು ಸ್ವಾಮೀಜಿಯ ಜ್ಯೋತಿರ್ವಲಯದಲ್ಲಿದ್ದೇವೆಯೆಂಬುದು ಆಗ ನಮಗೆ ತಿಳಿಯಲಿಲ್ಲ. ತಮ್ಮ ಸ್ಫೂರ್ತಿಯ ರೆಕ್ಕೆಗಳ ಮೇಲೆ ಕುಳ್ಳಿರಿಸಿಕೊಂಡು ಅವರು ನಮ್ಮನ್ನೆಲ್ಲ ತಮ್ಮ ಸಹಜಧಾಮಕ್ಕೆ ಕರೆದೊಯ್ದರು. ಮುಂದೆ ಆ ಬಗ್ಗೆ ಮಾತನಾಡುತ್ತ, ‘ಆಗ ನಾನು ನನ್ನ ಶಕ್ತ್ಯುತ್ಸಾಹದ ತುತ್ತತುದಿಯಲ್ಲಿದ್ದೆ’ ಎಂದು ಸ್ವಾಮೀಜಿಯೇ ಹೇಳಿದರು . . .</p>
<p>“ಅಲ್ಲಿನ ಪರಿಸರ-ಪರಿಸ್ಥಿತಿಗಳು ನಮ್ಮ ಉದ್ದೇಶಕ್ಕೆ ಹೇಳಿ ಮಾಡಿಸಿದಂತಿದ್ದುವು. ಅಂತಹ ದೊಂದು ಜಾಗ ಅಮೆರಿಕದಲ್ಲಿದೆ ಎಂದರೆ ನಂಬಲು ಸಾಧ್ಯವಿರಲಿಲ್ಲ. ಎಂಥ ಮಹದ್ಭಾವನೆಗಳು ಅಲ್ಲಿ ಧ್ವನಿಸಲ್ಪಟ್ಟುವು ! ಎಂಥ ವಾತಾವರಣ ನಿರ್ಮಾಣವಾಯಿತು ! ಎಂಥ ಶಕ್ತಿ ಉತ್ಪನ್ನ ವಾಯಿತು ! ಹೊಸ ಆಲೋಚನೆಗಳು ಹುಟ್ಟಿ ಅರಳುವುದನ್ನು ನಾವು ಕಂಡೆವು. ಕಾಲಾಂತರದಲ್ಲಿ ಕಾರ್ಯರೂಪಕ್ಕೆ ಬಂದ ಅನೇಕ ಹೊಸ ಯೋಜನೆಗಳು ಅಲ್ಲಿ ಮೈದಾಳುವುದನ್ನು ನಾವು ಕಂಡೆವು. ಅದೊಂದು ಪವಿತ್ರ ಅನುಭವ. ಮಿಸ್ ವಾಲ್ಡೊ ಉದ್ಗರಿಸಿದಳು–‘ಇದನ್ನೆಲ್ಲ ಪಡೆದುಕೊಳ್ಳು ವಂತಹ ಅರ್ಹತೆ ನಮ್ಮಲ್ಲಿ ಏನಿದೆ ?’ ಅದೇ ನಮ್ಮೆಲ್ಲರ ಅನಿಸಿಕೆಯೂ ಆಗಿತ್ತು.”</p>
<p>ಸ್ವಾಮೀಜಿಯ ಬೋಧನೆಗಳು ಮಾತ್ರವಲ್ಲದೆ, ಅಲ್ಲಿನ ಸಹಜೀವನವೇ ಶಿಷ್ಯರೆಲ್ಲರ ಪಾಲಿಗೆ ಒಂದು ದೊಡ್ಡ ಪಾಠವಾಗಿತ್ತು. ಪ್ರತಿಯೊಂದು ಕೆಲಸವನ್ನೂ ವಿದ್ಯಾರ್ಥಿಗಳೇ ಮಾಡಿಕೊಂಡು ಹೋಗಬೇಕೆಂದು ಒಪ್ಪಿಗೆಯೇನೋ ಆಗಿತ್ತು. ಆದರೆ ಅವರಾರಿಗೂ ಇಂತಹ ಕೆಲಸಗಳನ್ನು ಮಾಡಿದ ಅನುಭವವಿರಲಿಲ್ಲ. ಪರಿಣಾಮವಾಗಿ ಅಲ್ಲೊಂದು ಭಾರೀ ಗೊಂದಲವೇರ್ಪಟ್ಟಿತು. ಕಿಷ್ಕಿಂಧಾಕಾಂಡದ ಪುನರಾವರ್ತನೆಯಾಗುವಂತೆ ಕಂಡುಬಂದಿತು. . . ಕೆಲವರಿಗೆ ಪಾತ್ರೆಗಳನ್ನು ತೊಳೆಯುವ ಕೆಲಸ ಮಾತ್ರ ಬರುತ್ತಿತ್ತು. ಬ್ರೆಡ್ಡನ್ನು ಕತ್ತರಿಸಬೇಕಾಗಿ ಬಂದವಳು, ಆ ಕೆಲಸದಲ್ಲಿ ತೊಡಗಿದಾಗಲೆಲ್ಲ ಕೊಸಗುಟ್ಟಿ, ಗೊಣಗುಟ್ಟಿ, ಗೋಳಾಡುತ್ತಿದ್ದಳು. ಇಂತಹ ಸಣ್ಣ ವಿಷಯ ಗಳಲ್ಲಿ ಮನುಷ್ಯನ ಶೀಲ ಹೇಗೆ ಪರೀಕ್ಷೆಗೊಳಾಗುತ್ತದೆ ಎಂಬುದು ತುಂಬ ಸ್ವಾರಸ್ಯಕರ. ಬಹುಶಃ ಈ ಶಿಷ್ಯರಲ್ಲಿ ಅನೇಕರ ದೌರ್ಬಲ್ಯಗಳು ಅವರ ಜೀವಮಾನವಿಡೀ ಬಯಲಾಗುತ್ತಿರಲಿಲ್ಲವೇನೋ. ಅವೆಲ್ಲ ಇಲ್ಲಿನ ಸಂಘಜೀವನದಲ್ಲಿ ಒಂದೇ ದಿನಕ್ಕೆ ಬಯಲಾದುವು. ಆದರೆ ಇದು ಸ್ವಾಮೀಜಿಯ ಮೇಲೆ ಉಂಟು ಮಾಡಿದ ಪರಿಣಾಮ ತದ್ವಿರುದ್ಧವಾದುದು. ಆ ಹನ್ನೆರಡು ಜನರಲ್ಲಿ ಒಬ್ಬರನ್ನು ಬಿಟ್ಟರೆ ಉಳಿದವರೆಲ್ಲರಿಗಿಂತ ಸ್ವಾಮೀಜಿ ಕಿರಿಯರು. ಆದರೆ ಅವರೆಲ್ಲರಿಗೂ ಸ್ವಾಮೀಜಿ ತಂದೆಯಂತಿದ್ದರು ; ಅಥವಾ ಸಹನೆ ಹಾಗೂ ಸೌಮ್ಯತೆಯಲ್ಲಿ ತಾಯಿಯಂತಿದ್ದರು ಎನ್ನಬಹುದು. ‘ಯಾರಪ್ಪ ಅಡಿಗೆ ಮಾಡುವವರು’ ಎಂಬ ಗೊಣಗಾಟ ಮಿತಿಮೀರುವಂತಾದಾಗ ಸ್ವಾಮೀಜಿ ಅತ್ಯಂತ ಮಧುರವಾದ ದನಿಯಲ್ಲಿ, “ಇಂದು ನಾನು ಅಡಿಗೆ ಮಾಡುತ್ತೇನೆ” ಎನ್ನುತ್ತಿದ್ದರು.</p>
<p>ಬಳಿಕ ತರಗತಿಯ ದೃಶ್ಯ ಹೇಗಿರುತ್ತಿತ್ತೆಂಬುದನ್ನು ಸೋದರಿ ಕ್ರಿಸ್ಟೀನ ವಿವರಿಸುತ್ತಾಳೆ– “ಆದರೆ ಮನೆಗೆಲಸವೆಲ್ಲ ಮುಗಿದು ಶಿಷ್ಯರು ತರಗತಿಗೆ ಸಿದ್ಧರಾಗಿ ಕುಳಿತರೆಂದರೆ, ವಾತಾವರಣ ಸಂಪೂರ್ಣ ಬದಲಾಗುತ್ತಿತ್ತು. ಅಲ್ಲಿನ್ನು ಯಾವುದೇ ಬಗೆಯ ಅಡಚಣೆಯಿರುತ್ತಿರಲಿಲ್ಲ. ನಾವು ನಮ್ಮ ಶರೀರಗಳನ್ನೂ ಶರೀರಪ್ರಜ್ಞೆಯನ್ನೂ ಹೊರಗಡೆಯೇ ಬಿಟ್ಟುಬಿಟ್ಟಿರುವಂತೆ ಅನ್ನಿಸುತ್ತಿತ್ತು. ನಾವು ಅರ್ಧವೃತ್ತಾಕಾರದಲ್ಲಿ ಕುಳಿತು ಕಾಯುತ್ತಿದ್ದೆವು. ಅಮೃತತ್ವದೆಡೆಗೆ ಇಂದಾವ ಹೊಸ ಬಾಗಿಲು ತೆರೆಯಬಹುದೊ ! ನಮ್ಮ ಕಣ್ಣಿಗೆ ಇನ್ನಾವ ದಿವ್ಯ ದೃಶ್ಯ ಕಾಣಸಿಗಬಹುದೊ ! ಅಲ್ಲಿ ಸದಾ ಹೊಸ ಸಾಹಸದ ರೋಮಾಂಚವಿರುತ್ತಿತ್ತು. ನಾವಿನ್ನೂ ಕಂಡರಿಯದ ದಿವ್ಯಧಾಮದ, ದುಃಖವಿಲ್ಲದ ನಾಡಿನ ಕಲ್ಪನೆಯು, ನಮ್ಮ ಮುಂದೆ ಭರವಸೆ-ಸೌಂದರ್ಯಗಳ ಹೊಸ ಪಥವನ್ನೇ ತೆರೆಯುತ್ತಿತ್ತು. ಆದರೂ ನಮಗೆ ದೊರಕುತ್ತಿದ್ದ ಅನುಭವವು, ನಮ್ಮೆಲ್ಲ ನಿರೀಕ್ಷೆಯನ್ನೂ ಮೀರಿದುದಾಗಿರುತ್ತಿತ್ತು. ತದನಂತರದ ನಮ್ಮ ಸಾಧನೆ ಎಷ್ಟೇ ಗಣ್ಯವಾಗಿರಲಿ ಅಥವಾ ಅಗಣ್ಯ ವಾಗಿರಲಿ, ಒಂದು ವಿಷಯವನ್ನು ಮಾತ್ರ ನಾವು ಮರೆಯುವಂತಿಲ್ಲ–ಯಾವ ದಿವ್ಯಧಾಮದ ಭರವಸೆಯನ್ನು ಸ್ವಾಮೀಜಿ ನಮ್ಮ ಮುಂದಿಟ್ಟರೋ ಆ ಧಾಮವನ್ನು ನಾವು ಕಣ್ಣಾರೆ ಕಂಡೆವು. ಮತ್ತು ಈ ಜಗತ್ತಿನ ಜಂಜಡಗಳೆಲ್ಲ ನಮ್ಮ ಪಾಲಿಗೆ ಸತ್ಯವೆಂದೇ ತೋರಲಿಲ್ಲ.</p>
<p>“ನಮ್ಮ ಮೇಲೆ ತಾವು ಬೀರಿದ್ದ ಪ್ರಭಾವ ಎಷ್ಟು ಆಳವಾದುದೆಂಬುದನ್ನು ಗಮನಿಸಿ ಸ್ವಾಮೀಜಿ ಮುಗುಳ್ನಗುತ್ತ ಹೇಳುತ್ತಿದ್ದರು, ‘ನಿಮ್ಮನ್ನು ನಾಗರಹಾವು ಹಿಡಿದುಕೊಂಡಿದೆ.* ನೀವದರಿಂದ ತಪ್ಪಿಸಿಕೊಳ್ಳಲಾರಿರಿ.’ ಇಲ್ಲವೆ ಹೀಗೆ ಹೇಳುತ್ತಿದ್ದರು : ‘ನಾನು ನಿಮ್ಮನ್ನು ನನ್ನ ಬಲೆಯಲ್ಲಿ ಹಿಡಿ ದಿಟ್ಟಿದ್ದೇನೆ. ಇನ್ನು ನೀವೆಂದಿಗೂ ಹೊರಹೋಗುವಂತಿಲ್ಲ’ ಎಂದು.</p>
<p>ಆ ಸಹಸ್ರದ್ವೀಪೋದ್ಯಾನದಲ್ಲಿ ಶಿಷ್ಯರೆಲ್ಲ ಮೊದಲ ಬಾರಿಗೆ ಒಂದು ಘನಸತ್ಯವನ್ನು ಅರಿತು ಕೊಂಡರು : ಧರ್ಮವೆನ್ನುವುದು ನೈತಿಕತೆಯಿಂದ ಪ್ರಾರಂಭವಾಗುತ್ತದೆ ಎಂದು. ಏಕೆಂದರೆ ಅಹಿಂಸೆ, ಸತ್ಯ, ಅಸ್ತೇಯ (ಕದಿಯದಿರುವುದು), ಬ್ರಹ್ಮಚರ್ಯ, ಅಪರಿಗ್ರಹ, ಶೌಚ, ತಪಸ್ಸು– ಇವುಗಳಿಲ್ಲದೆ, ಯಾವ ಆಧ್ಯಾತ್ಮಿಕತೆಯೂ ಇರದು. ಬ್ರಹ್ಮಚರ್ಯ-ಪರಿಶುದ್ಧತೆ ! ಇದು ಸ್ವಾಮೀಜಿಯ ಮನಸ್ಸನ್ನು ತೀವ್ರವಾಗಿ ಕೊರೆಯುತ್ತಿದ್ದ ವಿಷಯ. ಒಮ್ಮೊಮ್ಮೆ ತರಗತಿಯ ಕೋಣೆಯಲ್ಲಿ ಆ ಕಡೆಯಿಂದ ಈ ಕಡೆಗೆ ತುಂಬ ಉದ್ವೇಗದಿಂದ ಓಡಾಡುತ್ತ, ಬಳಿಕ ಇದ್ದಕ್ಕಿ ದ್ದಂತೆ ಯಾರಾದರೊಬ್ಬರ ಮುಂದೆ ನಿಂತು, ಕೋಣೆಯಲ್ಲಿ ಇನ್ನಾರೂ ಇಲ್ಲದೆ ಅವನೊಬ್ಬನೇ ಇರುವನೇನೋ ಎಂಬಂತೆ ಅವನಿಗೆ ಹೇಳುತ್ತಿದ್ದರು, “ನೀನು ನೋಡಿಲ್ಲವೆ ? ಸಂನ್ಯಾಸಿಗಳ ಸಂಘಗಳಲ್ಲಿ ಬ್ರಹ್ಮಚರ್ಯವನ್ನು ವಿಧಿಸಿರುವುದಕ್ಕೆ ಕಾರಣವಿದೆ. ಎಲ್ಲಿ ಕಟ್ಟುನಿಟ್ಟಾದ ಬ್ರಹ್ಮ ಚರ್ಯ ಪಾಲನೆಯಿರುತ್ತದೆಯೋ ಅಲ್ಲಿ ಮಾತ್ರ ಶ್ರೇಷ್ಠ ಆಧ್ಯಾತ್ಮಿಕ ವ್ಯಕ್ತಿಗಳ ನಿರ್ಮಾಣ ವಾಗುತ್ತದೆ. ಇದಕ್ಕೆ ಕಾರಣವಿದೆ ಎನ್ನುವುದು ನಿನಗೆ ಗೊತ್ತಿದೆಯೆ ? ರೋಮನ್ ಕ್ಯಾಥೋಲಿಕ್ ಚರ್ಚು ದೊಡ್ಡದೊಡ್ಡ ಸಂತರನ್ನು ನಿರ್ಮಾಣ ಮಾಡಿದೆ–ಅಸ್ಸಿಸಿಯ ಸೈಂಟ್ ಫ್ರಾನ್ಸಿಸ್, ಇಗ್ನೇಷಿಯಸ್ ಲಯೊಲಾ, ಸೈಂಟ್ ಥೆರೆಸಾ–ಹೀಗೆ ಇನ್ನೂ ಹಲವಾರು ಸಂತರನ್ನು ನಿರ್ಮಾಣ ಮಾಡಿದೆ. ಆದರೆ ಪ್ರಾಟೆಸ್ಟೆಂಟ್ ಚರ್ಚು ಆಧ್ಯಾತ್ಮಿಕವಾಗಿ ಆ ಸಂತರಿಗೆ ಸರಿದೂಗುವ ಒಬ್ಬನೇ ಒಬ್ಬನನ್ನೂ ನಿರ್ಮಿಸಿಲ್ಲ. ಆಧ್ಯಾತ್ಮಿಕತೆಗೂ ಬ್ರಹ್ಮಚರ್ಯಕ್ಕೂ ನಿಕಟ ಸಂಬಂಧವಿದೆ. ಏಕೆಂದರೆ, ಬ್ರಹ್ಮಚರ್ಯಪಾಲನೆ ಮಾಡುವ ಈ ಸ್ತ್ರೀಪುರುಷರು ತೀವ್ರ ಪ್ರಾರ್ಥನೆ-ಧ್ಯಾನಗಳ ಮೂಲಕ ದೇಹದೊಳಗಿನ ಅತ್ಯಂತ ಪ್ರಬಲ ಶಕ್ತಿಯಾದ ಲೈಂಗಿಕ ಶಕ್ತಿಯನ್ನು ಆಧ್ಯಾತ್ಮಿಕ ಶಕ್ತಿಯಾಗಿ ಮಾರ್ಪಡಿಸಿಕೊಳ್ಳುತ್ತಾರೆ. ಭಾರತದಲ್ಲಿ ಇದನ್ನು ಚೆನ್ನಾಗಿ ಅರ್ಥಮಾಡಿಕೊಳ್ಳಲಾಗಿದೆ. ಯೋಗಿ ಗಳು ಇದನ್ನು ಪ್ರಜ್ಞಾಪೂರ್ವಕವಾಗಿ ಸಾಧಿಸಿ ಸಿದ್ಧಿಸಿಕೊಳ್ಳುತ್ತಾರೆ. ಹೀಗೆ ಪರಿವರ್ತಿತವಾದ ಶಕ್ತಿಗೆ ‘ಓಜಸ್​’ ಎಂದು ಹೆಸರು. ಇದು ಮಿದುಳಿನಲ್ಲಿ ಸಂಗ್ರಹವಾಗುತ್ತದೆ. ಇದು ಅತಿ ಕೆಳಗಿನ ಮೂಲಾ ಧಾರದಿಂದ ಅತಿ ಮೇಲಿನ ಸಹಸ್ರಾರದವರೆಗೂ ಏರುತ್ತದೆ.”</p>
<p>ಸ್ವಾಮೀಜಿಯವರು ಈ ವಿಷಯವನ್ನು ವಿವರಿಸುತ್ತಿದ್ದ ರೀತಿ ತುಂಬ ಹೃದಯಸ್ಪರ್ಶಿಯಾಗಿರು ತ್ತಿತ್ತು. ತಮ್ಮ ಈ ಬೋಧನೆಯನ್ನು ಅತ್ಯಮೂಲ್ಯ ರತ್ನವೆಂಬಂತೆ ಸ್ವೀಕರಿಸಿ ತಮ್ಮ ಶಿಷ್ಯರು ಅದರಂತೆ ನಡೆಯಬೇಕು ಎಂದು ಅವರು ತೀವ್ರವಾಗಿ ಬಯಸಿದರು. ಅದನ್ನು ಸ್ವಾಮೀಜಿ ಹೇಳು ತ್ತಿದ್ದರೆ ಅದಕ್ಕಾಗಿ ಅವರು ವಿನಂತಿಸಿಕೊಳ್ಳುತ್ತಿದ್ದಾರೆಯೋ ಎಂಬಂತೆ ತೋರುತ್ತಿತ್ತು. ಅವರ ಶಿಷ್ಯರು ಈ ದಿಸೆಯಲ್ಲಿ ಮುಂದುವರಿದು ದೃಢಗೊಂಡ ಹೊರತು ಅವರ ನಿರೀಕ್ಷೆಗೆ ತಕ್ಕ ಶಿಷ್ಯರಾಗಲು ಸಾಧ್ಯವೇ ಇರಲಿಲ್ಲ. ಸ್ವಾಮೀಜಿ ಹೇಳುತ್ತಿದ್ದರು, “ಯಾರಲ್ಲಿ ಏನೂ ಕಾವೇ ಇಲ್ಲವೋ ಅವರು ನಿಗ್ರಹಿಸುವುದಾದರೂ ಏನನ್ನು ? . . . ನನಗೆ ಒಂದು ಐದಾರು ಜನ ಇನ್ನೂ ಯೌವನದ ಹೊಸ್ತಿಲಲ್ಲಿರುವವರು ಬೇಕು.”</p>
<p>ಸ್ವಾಮೀಜಿಯ ಮಾತುಗಳಿಗಿಂತ, ಅವರ ಸಾನ್ನಿಧ್ಯವೇ ಅತಿ ಪ್ರಬಲವಾದ ಶಕ್ತಿಯಾಗಿ ಕೆಲಸ ಮಾಡುತ್ತಿತ್ತು. ಅವರ ಮಾತುಗಳನ್ನು ಓದಿದಾಗ ಅವು ಉಂಟುಮಾಡುವ ಪ್ರಭಾವಕ್ಕಿಂತ ಅವರ ತೇಜೋವಲಯದಲ್ಲಿದ್ದವರು ಅನುಭವಿಸುತ್ತಿದ್ದ ಪ್ರಭಾವ ಅತ್ಯಧಿಕವಾಗಿರುತ್ತಿತ್ತು. ಅವರ ಬಳಿ ಇದ್ದವರಿಗೆಲ್ಲ, ಜೀವನ್ಮರಣಗಳನ್ನು ಮೀರಿದ ಅವಸ್ಥೆಗೇರಬೇಕೆಂಬ ಉತ್ಕಟೇಚ್ಛೆಯುಂಟಾಗು ತ್ತಿತ್ತು. ಸ್ವಾಮೀಜಿಯಲ್ಲಿ ಅವರು ನೋಡುತ್ತಿದ್ದುದೇನು ? ಲೋಕದ ಬಂಧನದಿಂದ ತಪ್ಪಿಸಿ ಕೊಂಡು ಹಾರಿಹೋಗಲು ಚಡಪಡಿಸುತ್ತಿದ್ದ ಒಂದು ಆತ್ಮವನ್ನು ! ಸ್ವಾಮೀಜಿಯ ಪಾಲಿಗೆ ದೇಹವು ಒಂದು ಸಂಕೋಲೆಯಾಗಿತ್ತು ; ಅದೊಂದು ಅಸಹನೀಯವಾದ, ಅವಹೇಳನಕರವಾದ ಬಂಧನವಾಗಿತ್ತು. ಇಂಥದೊಂದು ದೃಶ್ಯವನ್ನು ಕಣ್ಣೆದುರಿಗೇ ಕಾಣುತ್ತಿದ್ದ ಅವರ ಶಿಷ್ಯರೂ ಆ ಭಾವದಿಂದ ಪ್ರೇರಿತರಾಗುತ್ತಿದ್ದರು. ಆ ದಿನಗಳಲ್ಲಿ ತಮ್ಮ ಬುದ್ಧಿ-ಮನಸ್ಸುಗಳು ಯಾವ ಸ್ಥಿತಿ ಯಲ್ಲಿದ್ದುವೆಂಬುದನ್ನು ಸೋದರಿ ಕ್ರಿಸ್ಟೀನ ಮುಂದೆ ಬರೆಯುತ್ತಾಳೆ :</p>
<p>“ಆಗ ನಾವು ಬೇರೆಯೇ ಒಂದು ಲೋಕದಲ್ಲಿದ್ದೆವು. ನಾವು ಸಾಧಿಸಬೇಕಾಗಿದ್ದ ಗುರಿ–ಮುಕ್ತಿ! ನಮ್ಮನ್ನು ಕಟ್ಟಿಹಾಕಿರುವ, ಸಕಲ ಜೀವಕೋಟಿಯನ್ನೂ ಬಂಧಿಸಿರುವ ಮಾಯೆಯಿಂದ ಮುಕ್ತಿ! ಮಾಯೆಯ ಬಲೆಯಿಂದ ತಪ್ಪಿಸಿಕೊಳ್ಳುವ ಅವಕಾಶ ಪ್ರತಿಯೊಬ್ಬನಿಗೂ ಒಂದಲ್ಲ ಒಂದು ಸಲ ದೊರೆಯುತ್ತದೆ. ಅಂತೆಯೇ ನಮ್ಮ ಅವಕಾಶವೂ ಬಂದಿತ್ತು. ಸಹಸ್ರದ್ವೀಪೋದ್ಯಾನದ ಆ ದಿನ ಗಳಲ್ಲಿ ನಮ್ಮ ಪ್ರತಿಯೊಂದು ಬಯಕೆ, ಪ್ರತಿಯೊಂದು ಆಕಾಂಕ್ಷೆ, ಪ್ರತಿಯೊಂದು ಹೋರಾಟವೂ ಆ ಒಂದು ಗುರಿಯುತ್ತ ಕೇಂದ್ರೀಕೃತವಾಗಿತ್ತು. ಇದನ್ನು ನಮ್ಮ ಗುರುದೇವರು ಉದ್ದೇಶಪೂರ್ವಕ ವಾಗಿ ನಮ್ಮಿಂದ ಮಾಡಿಸುತ್ತಿದ್ದರು ; ನಾವು ನಮಗರಿವಿಲ್ಲದಂತೆಯೇ ಕಣ್ಮುಚ್ಚಿ ಸಾಗುತ್ತಿದ್ದೆವು.”</p>
<p>ಹೀಗೆ ಆ ಶಿಷ್ಯರೆಲ್ಲ ಸ್ವಾಮೀಜಿಯ ಆಧ್ಯಾತ್ಮಿಕ ಶಕ್ತಿಪ್ರವಾಹದಲ್ಲಿ ಸಿಲುಕಿಕೊಂಡು ವೇಗವಾಗಿ ಸಾಗುತ್ತಿದ್ದರು. ಅವರಿಗೆ ಬೇರೆ ದಾರಿಯೇ ಇರಲಿಲ್ಲ. ಆದರೆ ಸ್ವಾಮೀಜಿಯ ವಿಚಾರಧಾರೆಯನ್ನು ಎಲ್ಲರೂ ಸುಲಭವಾಗಿ ಸ್ವೀಕರಿಸಲು ಸಾಧ್ಯವಿರಲಿಲ್ಲ. ಇದಕ್ಕೆ ಅತ್ಯುತ್ತಮ ಉದಾಹರಣೆಯೆಂದರೆ ಸ್ವಾಮೀಜಿಯನ್ನು ಹಾಗೂ ಇತರ ಶಿಷ್ಯರನ್ನು ತನ್ನ ಮನೆಗೆ ಆಹ್ವಾನಿಸಿ, ತರಗತಿಗಳಿಗಾಗಿಯೇ ತನ್ನ ಮನೆಯನ್ನು ಬಿಟ್ಟುಕೊಟ್ಟಿದ್ದ ಮಿಸ್ ಡಚರ್. ಈಕೆ ಅತ್ಯಂತ ಸಂಪ್ರದಾಯನಿಷ್ಠಳಾದ ಮಹಿಳೆ; ಸುಮಾರು ಐವತ್ತು ವರ್ಷ ವಯಸ್ಸಿನ ಅವಿವಾಹಿತೆ. ಈಕೆ ಅತ್ಯಂತ ಶ್ರದ್ಧಾವಂತೆ ; ಧಾರ್ಮಿಕ ಜೀವನದಲ್ಲಿ ಪ್ರಾಮಾಣಿಕವಾದ ಆಸಕ್ತಿಯಿದ್ದವಳು. ಇವಳು ಸ್ವಾಮೀಜಿಯ ಉಪನ್ಯಾಸಗಳ ಮೂಲಕ ಅವರ ಸಂಪರ್ಕಕ್ಕೆ ಬಂದಿದ್ದಳು. ಅವರು ಬೋಧಿಸಿದ ತತ್ತ್ವಗಳೆಲ್ಲ ಡಚರಳ ನಂಬಿಕೆ ಗಳಿಗೆ ವಿರುದ್ಧವಾದವುಗಳೇ. ಆದರೆ ಸ್ವಾಮೀಜಿಯಿಂದ, ಅವರ ತತ್ತ್ವಗಳಿಂದ ಆಕರ್ಷಿತಳಾದ ಆಕೆ ಅವರನ್ನು ಅನುಸರಿಸಿ ಬರದಿರಲು ಹೇಗೆ ಸಾಧ್ಯ ! ನ್ಯೂಯಾರ್ಕಿನಲ್ಲಿ ಅವರ ಬೋಧನೆಗಳು ಅವಳಿಗೊಂದು ಆಘಾತವನ್ನೇ ಉಂಟು ಮಾಡಿದ್ದರೂ ಅವರ ಅತಿಶಯ ಆಕರ್ಷಣೆಗೆ ಸಿಲುಕಿದ ಆಕೆ, ಸಹಸ್ರದ್ವೀಪೋದ್ಯಾನಕ್ಕೆ ಅವರನ್ನು ಆಹ್ವಾನಿಸಿದಳು. ಹಿಂದೆಂದಿಗಿಂತಲೂ ಪ್ರಬಲವಾದ ವಿಚಾರಧಾರೆಯನ್ನು ಅವಳು ಮೊದಲೇ ನಿರೀಕ್ಷಿಸಿದ್ದಿರಬೇಕು. ಆದರೇನಂತೆ ? ಸಿಡಿಲನ್ನು ನಿರೀಕ್ಷಿಸಿದ್ದ ಮಾತ್ರಕ್ಕೆ ಅದು ತಲೆಯ ಮೇಲೆಯೇ ಬಡಿದಾಗ ಆಘಾತವೇನಾದರೂ ಕಡಿಮೆಯಿರು ತ್ತದೆಯೆ ? ಮಿಸ್ ಡಚರ್ ಪಟ್ಟ ಕಷ್ಟ ಅಷ್ಟಿಷ್ಟಲ್ಲ. ಅವಳು ಆ ಮೊದಲು ಹೊಂದಿದ್ದ ಎಲ್ಲ ನಂಬಿಕೆಗಳು, ಎಲ್ಲ ಜೀವನಮೌಲ್ಯಗಳು, ಕಲ್ಪನೆಗಳು ಈಗ ನುಚ್ಚುನೂರಾಗಿಬಿಟ್ಟುವು–ಅಥವಾ ಅವಳಿಗೆ ಹಾಗೆನ್ನಿಸಿತು. ಆದರೆ ನಿಜಕ್ಕೂ ಅವೆಲ್ಲ ಮಾರ್ಪಾಡಾಗಿದ್ದುವು ಅಷ್ಟೆ. ಇದರ ಪರಿಣಾಮ ಅವಳ ಮೇಲೆ ಎಷ್ಟು ಸ್ಪಷ್ಟವಾಗಿತ್ತೆಂದರೆ, ಆಕೆಗೆ ಅನಾರೋಗ್ಯವುಂಟಾಗಿ ಕೆಲವೊಮ್ಮೆ ತರಗತಿ ಗಳಿಗೆ ಬರುತ್ತಲೇ ಇರಲಿಲ್ಲ. ಒಮ್ಮೊಮ್ಮೆ ಅವಳು ಒಟ್ಟಿಗೆ ಎರಡು ಮೂರು ದಿನ ಕಾಣಿಸಿಕೊಳ್ಳು ತ್ತಿರಲಿಲ್ಲ. ಇದನ್ನು ಗಮನಿಸಿದ ಸ್ವಾಮೀಜಿ ಇತರ ಶಿಷ್ಯರ ಹತ್ತಿರ ಹೇಳಿದರು, “ನೋಡಿದಿರಾ ಅವಳ ಅಸ್ವಸ್ಥತೆಯನ್ನು ? ಇದು ಸಾಮಾನ್ಯವಾದ ಅಸ್ವಸ್ಥತೆಯಲ್ಲ. ಇದು ಅವಳ ಮನಸ್ಸಿನಲ್ಲಿ ನಡೆಯುತ್ತಿರುವ ತೀವ್ರ ಕೋಲಾಹಲಕ್ಕೆ ಅವಳ ಶರೀರ ತೋರುತ್ತಿರುವ ಪ್ರತಿಕ್ರಿಯೆ. ಅವಳಿಗದನ್ನು ಸಹಿಸಿಕೊಳ್ಳಲು ಸಾಧ್ಯವಾಗುತ್ತಿಲ್ಲ.” ಆದರೆ ಸ್ವಾಮೀಜಿಯ ಬೋಧನೆಗಳನ್ನೆಲ್ಲ ಆಕೆ ತಳ್ಳಿ ಹಾಕಿ, ತನ್ನಷ್ಟಕ್ಕೆ ತಾನಿರಲು ಸಾಧ್ಯವೆ ? ಇಲ್ಲ, ಅವೆಲ್ಲ ಅತ್ಯಂತ ಸುಸಂಬದ್ಧವಾಗಿವೆ ! ಅಲ್ಲದೆ ತನ್ನ ಮನಸ್ಸಿಗೆ ಒಪ್ಪಿಗೆಯಾಗುವ ರೀತಿಯಲ್ಲಿ ಸ್ವಾಮೀಜಿ ಅವುಗಳನ್ನು ವಿವರಿಸುತ್ತಿದ್ದಾರೆ ! ಹೋಗಲಿ, ತನ್ನ ಸಾಂಪ್ರದಾಯಿಕ ಭಾವನೆಗಳನ್ನೇ ಸಡಿಲಿಸಿಕೊಳ್ಳೋಣವೇ ? ಅದೂ ಸಾಧ್ಯವಿಲ್ಲ ; ಅವು ಹುಟ್ಟಿನಿಂದಲೂ ತನ್ನೊಂದಿಗೆ ಬೆಳೆದುಬಂದವುಗಳಲ್ಲವೆ ! ಹೀಗೆ ದ್ವಂದ್ವಕ್ಕೆ ಸಿಲುಕಿದ ಆಕೆಯ ಮನಸ್ಸು ಡೋಲಾಯಮಾನವಾಯಿತು. ಆದರೆ ನಿರಂತರವಾಗಿ ಶಿಕ್ಷಣವನ್ನು ಪಡೆದುಕೊಳ್ಳುತ್ತ, ಕ್ರಮೇಣ ಅವರ ಬೋಧನೆಗಳ ಸತ್ತ್ವವನ್ನು ಮನಗಂಡು ಮನಸ್ಸನ್ನು ಸ್ತಿಮಿತಗೊಳಿಸಿಕೊಳ್ಳಲು ಆಕೆ ಸಮರ್ಥಳಾದಳು.</p>
<p>ಸಹಸ್ರದ್ವೀಪೋದ್ಯಾನದ ದಿನಗಳ ಅವಧಿ ಸ್ವಾಮೀಜಿಯ ಜೀವನದಲ್ಲೇ ಅತ್ಯಂತ ಮಹತ್ವ ಪೂರ್ಣವಾದವುಗಳಲ್ಲೊಂದು. ಅಲ್ಲಿ ಅವರಾಡಿದ ಪ್ರತಿಯೊಂದು ಮಾತೂ ವಿಶೇಷ ಶಕ್ತಿ- ಸ್ಫೂರ್ತಿಗಳಿಂದ ಕೂಡಿತ್ತು. ಅವು ಅತ್ಯಂತ ಅನರ್ಘ್ಯವಾದ ರತ್ನಗಳೇ ಸರಿ. ಇದನ್ನು ಮನಗಂಡ ಕೆಲವು ವಿದ್ಯಾರ್ಥಿಗಳು ಅವುಗಳನ್ನೆಲ್ಲ ಬರೆದಿಟ್ಟುಕೊಳ್ಳಲು ಪ್ರಯತ್ನಿಸಿದರು. ಆದರೆ ಅವರ ಪ್ರತಿಯೊಂದು ನುಡಿಯೂ ಅಮೂಲ್ಯವಾಗಿರುವಾಗ ಯಾವುದನ್ನು ಬರೆದುಕೊಳ್ಳುವುದು, ಯಾವು ದನ್ನು ಬಿಡುವುದು ! ಅಲ್ಲದೆ ಅವು ಸ್ವಾಮೀಜಿಯ ಸುಮಧುರ ಕಂಠದಿಂದ ಸಂಗೀತದಂತೆ ಹರಿದು ಬರುತ್ತಿರುವಾಗ ಅದನ್ನು ಆಲಿಸುವುದನ್ನು ಬಿಟ್ಟು ಬರೆದುಕೊಳ್ಳುತ್ತ ಕುಳಿತುಕೊಳ್ಳುವಷ್ಟು ತಾಳ್ಮೆ ಯಾರಿಗಿದ್ದೀತು ! ಹೀಗೆ ಬರೆದುಕೊಳ್ಳಲು ಪ್ರಯತ್ನಿಸಿದ ಶ್ರೀಮತಿ ಫಂಕೆ, ಅವರ ಮಾತುಗಳಲ್ಲಿ ಎಲ್ಲೋ ಕೆಲವನ್ನು ಗುರುತುಮಾಡಿಟ್ಟುಕೊಂಡಳು. ಆದರೆ ಮಿಸ್ ವಾಲ್ಡೊ ಅತ್ಯಂತ ಪರಿಪೂರ್ಣ ವಾದ ಟಿಪ್ಪಣಿಗಳನ್ನು ಬರೆದುಕೊಂಡಳು.</p>
<p>ಇವುಗಳನ್ನು ಆಕೆ ಬರೆದಿಟ್ಟುಕೊಂಡದ್ದು ತನ್ನ ವೈಯಕ್ತಿಕ ಲಾಭಕ್ಕಾಗಿ. ಇದಾದ ಹನ್ನೆರಡು ವರ್ಷಗಳ ಬಳಿಕ ಅದನ್ನು ನೋಡಿದ ಮಿಸ್ ಲಾರಾ ಗ್ಲೆನ್ (ಸೋದರಿ ದೇವಮಾತಾ) ಉದ್ಗರಿಸಿ ದಳು, “ಇವುಗಳನ್ನು ನೀನೊಬ್ಬಳೇ ಇಟ್ಟುಕೊಳ್ಳುವುದು ಅಪರಾಧ ! ಇವು ಇಡಿಯ ಜಗತ್ತಿಗೆ ಸೇರಿದವು !” ಆಗ ಮಿಸ್ ವಾಲ್ಡೊ (ಹರಿದಾಸಿ, ಮುಂದೆ ಸೋದರಿ ಯತಿಮಾತಾ) ಸಂಕೋಚ ದಿಂದ ಹೇಳಿದಳು, “ಆದರೆ ನನಗೆ ಅವು ತೀರ ಚೂರುಪಾರುಗಳಂತೆ ಕಾಣುತ್ತವೆ. ಪ್ರಕಟಿಸ ಬೇಕೆಂದರೆ ಅದು ತುಂಬ ಕಡಿಮೆ . . . ಅಲ್ಲದೆ ಆ ಆರು ವಾರಗಳ ಅವಧಿಯಲ್ಲಿ ಸ್ವಾಮೀಜಿ ನೀಡಿದ ಅದ್ಭುತ ಬೋಧನೆಯನ್ನು ಸರಿಯಾಗಿ ಪ್ರತಿನಿಧಿಸುವ ಬದಲಾಗಿ ಇವು ತಪ್ಪು ಕಲ್ಪನೆ ಯನ್ನು ನೀಡಬಹುದು.” ಆದರೆ ಅವುಗಳನ್ನು ತಿದ್ದಿ ಪ್ರಕಟಿಸಲು ಆಕೆ ಲಾರಾ ಗ್ಲೆನ್ನಳಿಗೆ ಅನುಮತಿ ಕೊಟ್ಟಳು. ಹೀಗೆ ಪ್ರಕಟವಾದ ಪುಸ್ತಕವೇ <span class="en">Inspired Talks (</span>ಕನ್ನಡದಲ್ಲಿ ‘ಸ್ಫೂರ್ತಿವಾಣಿ’. ಇವು ‘ಸ್ವಾಮಿ ವಿವೇಕಾನಂದರ ಕೃತಿಶ್ರೇಣಿ’ಯಲ್ಲೂ ಪ್ರಕಟವಾಗಿವೆ.) ಆ ಮಾತುಗಳಲ್ಲಿ ಸ್ವಾಮೀಜಿ ಐತಿಹಾಸಿಕ, ತಾತ್ವಿಕ, ಆಧ್ಯಾತ್ಮಿಕ, ಲೌಕಿಕ ವಿಷಯಗಳೆಲ್ಲದರ ಮೇಲೂ ಬೆಳಕು ಚೆಲ್ಲಿದ್ದಾರೆ. ಅವುಗಳಲ್ಲಿ ಅವರ ಸಮಗ್ರ ವ್ಯಕ್ತಿತ್ವವೇ ಹರಿದುಬಂದಂತಿದೆ. ಈ ಸ್ಫೂರ್ತಿವಾಣಿಗಳಿಗಾಗಿ ಸ್ವಾಮೀಜಿಯ ಅನುಯಾಯಿಗಳೆಲ್ಲರೂ ಮಿಸ್ ವಾಲ್ಡೊಳಿಗೆ ಕೃತಜ್ಞರಾಗಿರಬೇಕು.</p>
<p>ಸಹಸ್ರದ್ವೀಪೋದ್ಯಾನದ ನೀರವ-ಪ್ರಶಾಂತ ವಾತಾವರಣವು, ಹಿಂದೆ ಸ್ವಾಮೀಜಿ ಶ್ರೀರಾಮ ಕೃಷ್ಣರ ದಿವ್ಯಸನ್ನಿಧಿಯಲ್ಲಿ ಕಳೆದ ಪವಿತ್ರ ದಕ್ಷಿಣೇಶ್ವರದಂತಿತ್ತು. ಬಿಡುವಿನ ಅವಧಿಯಲ್ಲಿ ಅವರು, ಅಲ್ಲಿನ ಮರಗಳ ನಡುವೆ ಅಥವಾ ನದಿಯ ತೀರದಲ್ಲಿ ಓಡಾಡುತ್ತಿದ್ದರು ; ಇಲ್ಲವೆ ತಾವು ಭಾರತ ದಿಂದ ತರಿಸಿಕೊಂಡ ಬ್ರಹ್ಮಸೂತ್ರ ಭಾಷ್ಯವೇ ಮೊದಲಾದ ಬೃಹತ್ ಗ್ರಂಥಗಳ ಅವಲೋಕನ ಮಾಡುತ್ತಿದ್ದರು. ಒಂದು ದಿನ ನದಿಯ ದಡದ ಮೇಲೆ ಕುಳಿತು ಧ್ಯಾನಮಾಡುತ್ತಿದ್ದಾಗ ಅವರು ನಿರ್ವಿಕಲ್ಪ ಸಮಾಧಿಯ ಸ್ಥಿತಿಗೇ ಏರಿಬಿಟ್ಟರು. ಸ್ವತಃ ಸ್ವಾಮೀಜಿಯೇ ಆ ಅನುಭವವನ್ನು ತಮ್ಮ ಜೀವಮಾನದಲ್ಲಾದ ಅತ್ಯುನ್ನತ ಮಟ್ಟದ ಅನುಭವವೆಂದು ಪರಿಗಣಿಸಿದ್ದರು. ಇಂತಹ ದಿವ್ಯಾ ನಂದದ ಮನಃಸ್ಥಿತಿಯಲ್ಲಿ ಅವರು ಅಳಸಿಂಗರಿಗೆ ಬರೆದ ಒಂದು ಪತ್ರ ಹೀಗಿದೆ :</p>
<p>“ನಾನು ಮುಕ್ತ, ನನ್ನ ಬಂಧನಗಳು ಹರಿದಿವೆ. ನನ್ನೀ ದೇಹ ಬಾಳಲಿ ಅಥವಾ ಬೀಳಲಿ, ನನಗದರಿಂದೇನು ? ಭಗವಂತನ ಶಿಶುವಾದ ನಾನು ಒಂದು ಸತ್ಯವನ್ನು ಬೋಧಿಸಬೇಕಾದದ್ದಿದೆ. ಯಾರು ನನಗೀ ಸತ್ಯವನ್ನು ನೀಡಿದನೋ ಅವನೇ ನನ್ನ ಪ್ರಸಾರಕಾರ್ಯದಲ್ಲಿ ನೆರವಾಗಲು ಈ ಪ್ರಪಂಚದ ಅತ್ಯಂತ ಶ್ರೇಷ್ಠರಾದ ಹಾಗೂ ಧೈರ್ಯಶಾಲಿಗಳಾದ ಕಾರ್ಯಕರ್ತರನ್ನು ಕಳಿಸಿಕೊಟ್ಟೇ ಕೊಡುತ್ತಾನೆ.”</p>
<p>ಸ್ವಾಮೀಜಿಗೆ ವಿರುದ್ಧ ಪರಿಸ್ಥಿತಿಗಳು ಎದುರಾದಾಗ ಅಥವಾ ಅಡೆತಡೆಗಳು ಬಂದು ನಿಂತಾಗ ಅವರೊಬ್ಬ ವೀರಸಂನ್ಯಾಸಿಯಾಗಿ ಗುಡುಗುವ ರಭಸವು ರೋಮಾಂಚಕಾರಿಯಾಗಿರುತ್ತಿತ್ತು. ಸ್ವಾಮೀಜಿ ಅಲ್ಲಿನ ಶ್ರೀಮಂತ ಗಣ್ಯವ್ಯಕ್ತಿಗಳ ಕಡೆಗೆ ಗಮನಕೊಡುವುದನ್ನು ಬಿಟ್ಟು ಸಾಮಾನ್ಯರನ್ನು ಮೇಲೆತ್ತುವ ಪ್ರಯತ್ನದಲ್ಲಿ ತೊಡಗಿರುವುದನ್ನು ಕಂಡು ಅವರಿಗೊಬ್ಬರು ಒಂದು ಪತ್ರವನ್ನು ಬರೆದು ಅವರ ವಿಧಾನವನ್ನು ಟೀಕಿಸಿದರು. ನಾವು ಹಿಂದೆಯೇ ನೋಡಿದಂತೆ ಸ್ವಾಮೀಜಿ ತಮ್ಮ ಕಾರ್ಯವಿಧಾನದಲ್ಲಿ ಮಧ್ಯೆ ಪ್ರವೇಶ ಮಾಡಬಂದವರನ್ನೇ ಆಗಲಿ, ಅಧಿಕಪ್ರಸಂಗ ಮಾಡು ವವರನ್ನೇ ಆಗಲಿ ತರಾಟೆಗೆ ತೆಗೆದುಕೊಳ್ಳುತ್ತಿದ್ದರು. ಒಂದು ಬಣ್ಣದ ಪತಂಗ ಹಾರುವುದು ಕಾಣಿಸಿದರೇ ಸಾಕು, ವಿಕಸಿತ ಪುಷ್ಪವೊಂದು ಕಣ್ಣಿಗೆ ಬಿದ್ದರೇ ಸಾಕು, ಅವರು ಭಾವಭರಿತರಾಗಿ ಅದರ ಮೇಲೊಂದು ಭಾಷಣವನ್ನೇ ಮಾಡಿಬಿಡುತ್ತಿದ್ದರು. ಹೀಗೆ ಅತ್ಯಂತ ಸೂಕ್ಷ್ಮವಾದ ಪ್ರಚೋದನೆಯೂ ಅವರೊಳಗಿನ ಪ್ರಚಂಡ ಶಕ್ತಿಯನ್ನು ಜಾಗೃತಗೊಳಿಸಿ, ಆ ಶಕ್ತಿಯು ಮಾತು ಗಳ ಮೂಲಕ ಹೊರಹೊಮ್ಮುವಂತೆ ಮಾಡಬಲ್ಲುದಾಗಿತ್ತು. ಅಂತೆಯೇ ಲೋಕದ ಜನ ತಮ್ಮ ಶೋಕಿಗನುಸಾರವಾಗಿ ಸ್ವಾಮೀಜಿಯೂ ನಡೆದುಕೊಳ್ಳಬೇಕೆಂದು ಅವರನ್ನು ನಿರ್ಬಂಧಪಡಿಸುವ ಪ್ರಯತ್ನ ಮಾಡಿದರೆ ಸ್ವಾಮೀಜಿ ಕೆಣಕಿದ ಕೇಸರಿಯಾಗುತ್ತಿದ್ದರು. ಹಿಂದೆ ಇಂತಹ ಒಂದು ಸಂದರ್ಭದಲ್ಲಿ ಅವರು ಮೇರಿಗೆ ಬರೆದ ಪತ್ರವನ್ನು ನೋಡಿದ್ದೇವೆ. ಈಗ ಮತ್ತೊಬ್ಬ ವ್ಯಕ್ತಿ ಅವರನ್ನು ಟೀಕಿಸಿ ಬರೆದ ಪತ್ರವನ್ನು ಕಂಡಾಗ ಅವರೊಳಗಿನ ತ್ಯಾಗ-ವೈರಾಗ್ಯದ ನರಸಿಂಹ ಎಚ್ಚತ್ತು ಗರ್ಜಿಸಿದ. ಸಹಸ್ರದ್ವೀಪೋದ್ಯಾನದಲ್ಲಿ ಅತ್ಯುನ್ನತ ಮಾನಸಿಕ ಸ್ಥಿತಿಯಲ್ಲಿದ್ದ ಅವರೊಳಗಿ ನಿಂದ, ಅತ್ಯಂತ ಸತ್ವಪೂರ್ಣವಾದ ಪ್ರತಿಕ್ರಿಯೆ ಹೊಮ್ಮಿತು.</p>
<p>ಒಂದು ದಿನ ಅವರು, ಶ್ರೀಮತಿ ಫಂಕೆ ಮೊದಲಾದವರೊಂದಿಗೆ ತ್ಯಾಗ-ವೈರಾಗ್ಯಗಳ ಗರಿಮೆ ಯನ್ನು, ಕಾಷಾಯವಸ್ತ್ರದ ಮೂಲಕ ದೊರೆಯಬಹುದಾದ ಸ್ವಾತಂತ್ರ್ಯದ ಸವಿಯನ್ನು ಬಣ್ಣಿಸು ತ್ತಿದ್ದರು. ಹಾಗೆ ಬಣ್ಣಿಸುತ್ತಿದ್ದವರು ಇದ್ದಕ್ಕಿದ್ದಂತೆ ಅವರನ್ನೆಲ್ಲ ಬಿಟ್ಟು ಸ್ವಲ್ಪ ಹೊತ್ತು ಕಣ್ಮರೆ ಯಾದರು. ಬಳಿಕ ಹಿಂದಿರುಗಿದಾಗ ಅವರ ಕೈಯಲ್ಲೊಂದು ಕವನವಿತ್ತು ! ತ್ಯಾಗ-ವೈರಾಗ್ಯಗಳ ಪ್ರಖರತೆಯು ಪ್ರಕಟಗೊಂಡಿರುವ ಸುಂದರ ಕವನವೊಂದನ್ನು ಅತ್ಯಂತ ಅಲ್ಪಾವಧಿಯಲ್ಲಿ ರಚಿಸಿದ್ದರು. ಯಾವನ ಅಧಿಕಪ್ರಸಂಗದ ಪತ್ರವೊಂದು ಈ ದಿವ್ಯ ಕವನದ ಆವಿರ್ಭಾವಕ್ಕೆ ಕಾರಣ ವಾಯಿತೋ ಅವನಿಗೆ ಈ ಕವನವನ್ನು ಕಳಿಸಿಕೊಟ್ಟರು. ಆತ್ಮಸಾಕ್ಷಾತ್ಕಾರದ ವೈಭವದಿಂದ ವಿರಾಜಿಸುವ ವೀರಸಂನ್ಯಾಸಿಯೊಬ್ಬನ ಧೀರಗಂಭೀರ ವ್ಯಕ್ತಿತ್ವವನ್ನು ಇದರಲ್ಲಿ ಕಾಣಬಹುದಾಗಿದೆ. ಈ ಕವನವೇ ‘ಸಂನ್ಯಾಸಿಗೀತೆ<span class="en">’–Song of the Sannyasin.(</span>ಇದನ್ನು “ವೀರಸಂನ್ಯಾಸಿ ವಿವೇಕಾ ನಂದ” ಗ್ರಂಥದ ‘ಮೊದಲ ಮಾತಿ’ನಲ್ಲಿ ನೋಡಬಹುದು.)</p>
<p>ಹೀಗೆ ಸ್ವಾಮೀಜಿಯ ದಿವ್ಯ ಸಂಪರ್ಕದಿಂದ ಆ ಇಡೀ ಸಹಸ್ರದ್ವೀಪೋದ್ಯಾನವೇ ಸಮಸ್ತ ಜಗತ್ತಿನಲ್ಲಿ ಒಂದು ವಿಶಿಷ್ಟ ಸ್ಥಾನವನ್ನು ಪಡೆಯಿತು. ೧೮೯೫ರ ಆಗಸ್ಟ್ ೬ರಂದು ಅವರು ತಮ್ಮ ಸ್ಫೂರ್ತಿಯುತ ಬೋಧನೆಯ ಕಾರ್ಯವನ್ನು ಸಮಾಪ್ತಿಗೊಳಿಸಿ ನ್ಯೂಯಾರ್ಕಿನ ಕಡೆಗೆ ಪ್ರಯಾಣ ಹೊರಟರು. ಅಂದಿನ ಆ ಕೊನೆಯ ದಿನವನ್ನು ವರ್ಣಿಸುತ್ತ ಶ್ರೀಮತಿ ಫಂಕೆ ತನ್ನ ಸ್ನೇಹಿತೆಗೆ ಪತ್ರವೊಂದರಲ್ಲಿ ಬರೆದಳು :</p>
<p>“೭ನೇ ಆಗಸ್ಟ್ ಬುಧವಾರ. ಅಯ್ಯೊ ! ಸ್ವಾಮೀಜಿ ಬೀಳ್ಗೊಂಡೇಬಿಟ್ಟರು. ಅಂದು ರಾತ್ರಿ ಅವರು ರೈಲಿನಲ್ಲಿ ನ್ಯೂಯಾರ್ಕಿಗೆ ಪ್ರಯಾಣ ಮಾಡಿದರು. ಅಲ್ಲಿಂದ ಅವರು ಇಂಗ್ಲೆಂಡಿಗೆ ಹೋಗಲಿದ್ದಾರೆ.</p>
<p>“ಇಲ್ಲಿನ ಕೊನೆಯ ದಿನ ಅತ್ಯಂತ ಅದ್ಭುತವಾಗಿತ್ತು. ಮತ್ತು ಅತ್ಯಮೂಲ್ಯವಾಗಿತ್ತು. ಅಂದು ಬೆಳಿಗ್ಗೆ ತರಗತಿ ಇರಲಿಲ್ಲ. ಅವರು ನಮ್ಮಿಬ್ಬರೊಂದಿಗೆ ಸ್ವಲ್ಪ ಹೊತ್ತು ಬೇರೆಯಾಗಿರಲು ಇಷ್ಟಪಟ್ಟ ಕಾರಣ, ನನ್ನನ್ನು ಮತ್ತು ಕ್ರಿಸ್ಟೀನಳನ್ನು ತಮ್ಮೊಂದಿಗೆ ತಿರುಗಾಡಿಕೊಂಡು ಬರಲು ಕರೆದರು. (ಇತರರು ಅವರೊಂದಿಗೆ ಇಡೀ ಬೇಸಿಗೆಯನ್ನು ಕಳೆದಿದ್ದರು. ಆದ್ದರಿಂದ ಅವರು ನಮ್ಮೊಂದಿಗೆ ಕೊನೆಯ ಬಾರಿಗೆ ಮಾತುಕತೆಯಾಡಲು ಇಚ್ಛಿಸಿದರು.) ನಾವು ಅರ್ಧ ಮೈಲಿ ದೂರದ ಗುಡ್ಡದ ಮೇಲಕ್ಕೆ ನಡೆದುಕೊಂಡು ಹೋದೆವು. ಅಲ್ಲೆಲ್ಲ ಬರಿಯ ಕಾಡು, ನಿರ್ಜನ ಪ್ರದೇಶ. ಕಡೆಗೆ ಸ್ವಾಮೀಜಿ ಒಂದು ಮರದ ಕೆಳಗೆ ಕುಳಿತರು. ನಾವೂ ಅವರೊಂದಿಗೆ ಕುಳಿತೆವು. ನಾವು ನಿರೀಕ್ಷಿಸಿದ್ದಂತೆ ಮಾತುಕತೆಯಾಡುವುದರ ಬದಲಾಗಿ ಅವರು ಇದ್ದಕ್ಕಿದ್ದಂತೆ ಹೇಳಿದರು, ‘ಬೋಧಿವೃಕ್ಷದ ಕೆಳೆಗೆ ಕುಳಿತ ಬುದ್ಧನಂತೆ ನಾವೀಗ ಧ್ಯಾನ ಮಾಡೋಣ’ ಎಂದು. ಸ್ವಾಮೀಜಿ ಕಂಚಿನ ವಿಗ್ರಹದಂತೆ ಸ್ಥಿರವಾಗಿಬಿಟ್ಟರು. ಸ್ವಲ್ಪ ಹೊತ್ತಿಗೆ ಗುಡುಗು ಸಿಡಿಲುಗಳೊಂದಿಗೆ ಮಳೆ ಧಾರಾಕಾರವಾಗಿ ಸುರಿಯತೊಡಗಿತು. ಆದರೆ ಅವರದನ್ನು ಗಮನಿಸಲೇ ಇಲ್ಲ. ನಾನು ನನ್ನ ಛತ್ರಿಯನ್ನು ಮೇಲೆತ್ತಿ ಹಿಡಿದು ಸಾಧ್ಯವಾದಷ್ಟು ಅವರಿಗೆ ರಕ್ಷಣೆ ನೀಡಿದೆ. ಅವರು ಸಂಪೂರ್ಣ ವಾಗಿ ಧ್ಯಾನದಲ್ಲಿ ಮುಳುಗಿಬಿಟ್ಟಿದ್ದರು. ಅವರಿಗೆ ಯಾವುದರ ಪರಿವೆಯೂ ಇರಲಿಲ್ಲ. ಸ್ವಲ್ಪ ಹೊತ್ತಿನಲ್ಲಿ ನಮಗೆ ದೂರದಲ್ಲಿ ಯಾರೋ ಕೂಗುತ್ತಿರುವುದು ಕೇಳಿತು. ಇತರರೆಲ್ಲ ನಮ್ಮನ್ನು ಹುಡುಕಿಕೊಂಡು ಮಳೆಯಂಗಿಗಳು ಹಾಗೂ ಛತ್ರಿಗಳೊಂದಿಗೆ ಬಂದುಬಿಟ್ಟಿದ್ದರು. ಸ್ವಾಮೀಜಿ ಧ್ಯಾನದಿಂದೆದ್ದು ಸುತ್ತಲೂ ವಿಷಾದದಿಂದ ನೋಡಿದರು . . . ಏಕೆಂದರೆ ನಾವೆಲ್ಲ ಅಗಲಲೇ ಬೇಕಿತ್ತು !”</p>
<p>ಹೀಗೆ ಸ್ವಾಮೀಜಿ, ಅಮೆರಿಕೆಗೆ ತಾವು ನೀಡಿದ ಮೊದಲ ಭೇಟಿಯ ಅವಧಿಯಲ್ಲಿ ಮಾನವ ಮಾತ್ರರಿಂದ ದುಸ್ಸಾಧ್ಯವಾದ ಕಾರ್ಯವನ್ನು ಸಾಧಿಸಿ ಅಲ್ಲಿ ಅಚ್ಚಳಿಯದ ಮುದ್ರೆಯೊಂದನ್ನು ಒತ್ತಿದರು. ಒಬ್ಬ ನಿರ್ಗತಿಕ ಅನಾಮಧೇಯ ಸಂನ್ಯಾಸಿಯಾಗಿದ್ದ ಅವರು ತಮ್ಮ ಅಂತಸ್ಸತ್ವದ ಬಲದಿಂದ ಮತ್ತು ಭಗವತ್ಕೃಪೆಯಿಂದ ಕೇವಲ ಎರಡೂವರೆ ವರ್ಷಗಳಲ್ಲಿ ಇದೆಲ್ಲವನ್ನೂ ಸಾಧಿಸಿ ದರು. ಅವರ ಈ ಅದ್ಭುತ ಸಾಧನೆಯು ಅಮೆರಿಕದಲ್ಲಿ ಒಂದು ನೂತನ ಆಧ್ಯಾತ್ಮಿಕ ಪರಂಪರೆ ಯನ್ನೇ ನಿರ್ಮಿಸಿತು.</p>

<h1>೨೧</h1>
<h1>ಇಂಗ್ಲೆಂಡಿನಲ್ಲಿ ಕಾರ್ಯಾರಂಭ</h1>
<p class="noindent">ಸಹಸ್ರದ್ವೀಪೋದ್ಯಾನದಲ್ಲಿ ತಮ್ಮ ಶಿಷ್ಯರಿಗೆ ತರಬೇತಿ ನೀಡಿ ದೀಕ್ಷಾಬದ್ಧರನ್ನಾಗಿ ಮಾಡುವ ಮಹಾಕಾರ್ಯವನ್ನು ಮುಗಿಸಿದ ಮೇಲೆ ಸ್ವಾಮೀಜಿ ನ್ಯೂಯಾರ್ಕಿಗೆ ಮರಳಿದರು. ಇಲ್ಲಿಂದ ಅವರು ಫ್ರಾನ್ಸಿನ ಮೂಲಕ ಇಂಗ್ಲೆಂಡಿಗೆ ಹೋಗಲು ಸಿದ್ಧತೆಗಳನ್ನು ಮಾಡಿಕೊಂಡರು. ಇಂಗ್ಲೆಂಡಿ ನಲ್ಲಿ ತಮ್ಮ ಸಂದೇಶವನ್ನು ಪ್ರಸಾರ ಮಾಡಬೇಕೆಂಬ ಇಚ್ಛೆ ಬಹಳ ದಿನಗಳಿಂದಲೂ ಅವರ ಮನಸ್ಸಿನಲ್ಲಿತ್ತು. ಈಗ ಅವರ ಇಚ್ಛೆ ನೆರವೇರುವಂತಹ ಪರಿಸ್ಥಿತಿ ತಾನಾಗಿಯೇ ಬಂದೊದಗಿತ್ತು. ಇಂಗ್ಲೆಂಡಿಗೆ ಬರುವಂತೆ ಅವರಿಗೆ ಮೊದಲ ಆಹ್ವಾನ ಬಂದದ್ದು ಮಿಸ್ ಹೆನ್ರಿಟಾ ಮುಲ್ಲಾರ್ ಎಂಬವಳಿಂದ. ಈಕೆ ಸರ್ವಧರ್ಮ ಸಮ್ಮೇಳನದ ‘ಥಿಯೊಸಾಫಿಕಲ್ ಕಾಂಗ್ರೆಸ್​’ನಲ್ಲಿ ಮಾತನಾಡಿ ದ್ದಳು. ಆಗ ಇವಳು ಸ್ವಾಮೀಜಿಯನ್ನು ಭೇಟಿಯಾಗಿದ್ದಳು. ಮಿಸ್ ಮುಲ್ಲರಳ ‘ದತ್ತು ಪುತ್ರ’ನೂ ಸ್ವಾಮೀಜಿಯ ಹಳೆಯ ಪರಿಚಿತನೂ ಆದ ಅಕ್ಷಯಕುಮಾರ ಘೋಷ್ ಎಂಬವನು ೧೮೯೪ರ ಆಗಸ್ಟಿನಲ್ಲಿ ಮಿಸ್ ಮುಲ್ಲರಳ ಪರವಾಗಿ ಅವರಿಗೊಂದು ಆಮಂತ್ರಣ ಕಳಿಸಿ, ಲಂಡನ್ನಿಗೆ ಬಂದು ತಮ್ಮ ಅತಿಥಿಯಾಗಿ ಉಳಿದುಕೊಳ್ಳಬೇಕೆಂದು ಕೇಳಿಕೊಂಡಿದ್ದ. ಸ್ವಾಮೀಜಿ ಈ ಆಮಂತ್ರಣವನ್ನು ಅಂಗೀಕರಿಸಿದ್ದರು. ಮರುವರ್ಷದ ಜನವರಿ-ಫೆಬ್ರುವರಿಯ ವೇಳೆಗೆ ತಾವು ಅಲ್ಲಿಗೆ ಹೋಗಲು ಸಾಧ್ಯವಾಗಬಹುದೆಂದು ಅವರು ಭಾವಿಸಿದ್ದರು. ಆದರೆ ೧೮೯೫ರ ಆಗಸ್ಟಿನವರೆಗೂ ಅವರಿಗೆ ಅಮೆರಿಕದಿಂದ ಹೊರಡಲು ಸಾಧ್ಯವಾಗಲಿಲ್ಲ.</p>
<p>ಇಷ್ಟರಲ್ಲಿ ಲಂಡನ್ನಿನ ಇ. ಟಿ. ಸ್ಟರ್ಡಿ ಎಂಬವನಿಂದ ಸ್ವಾಮೀಜಿಗೆ ಮತ್ತೊಂದು ಆಹ್ವಾನ ಬಂದಿತು. ಇವನು ಹಿಂದೆ ಒಬ್ಬ ಥಿಯಾಸೊಫಿಸ್ಟನಾಗಿದ್ದ. ಅಲ್ಲದೆ ಕೆಲಕಾಲ ಭಾರತದಲ್ಲಿ ವಾಸ ವಾಗಿದ್ದು ಹಿಂದೂಧರ್ಮವನ್ನು ಅಧ್ಯಯನ ಮಾಡಿದ್ದ. ಈತ ಹಿಮಾಲಯದ ಆಲ್ಮೋರದಲ್ಲಿ ವಾಸವಾಗಿದ್ದಾಗ ಇವನಿಗೆ ಸ್ವಾಮಿ ವಿವೇಕಾನಂದರ ಸೋದರ ಸಂನ್ಯಾಸಿಗಳಾದ ಸ್ವಾಮಿ ಶಿವಾ ನಂದರ ಪರಿಚಯವಾಗಿತ್ತು. ಸ್ವಾಮಿ ಶಿವಾನಂದರ ಮೂಲಕ ಸ್ವಾಮೀಜಿಯ ಬಗ್ಗೆ ತಿಳಿದ ಸ್ಟರ್ಡಿ, ಇಂಗ್ಲೆಂಡಿಗೆ ಹಿಂದಿರುಗಿದ ಮೇಲೆ ಅವರೊಂದಿಗೆ ಪತ್ರವ್ಯವಹಾರವನ್ನು ಪ್ರಾರಂಭಿಸಿದ. ಆಗ ಅವರು ನ್ಯೂಯಾರ್ಕಿನಲ್ಲಿದ್ದರು. ಮಿಸ್ ಮುಲ್ಲರ್ ಸ್ವಾಮೀಜಿಯನ್ನು ಲಂಡನ್ನಿಗೆ ಆಹ್ವಾನಿಸಿರು ವುದು ತಿಳಿದಾಗ ಸ್ಟರ್ಡಿಯೂ ಅವರಿಗೊಂದು ಆದರದ ಆಹ್ವಾನವನ್ನು ಕಳಿಸಿ, ತನ್ನ ಅತಿಥಿ ಯಾಗಿರುವಂತೆ ಕೇಳಿಕೊಂಡ. ತಮ್ಮ ಸಂದೇಶವನ್ನು ಪ್ರಸಾರ ಮಾಡಲು ಲಂಡನ್ ತುಂಬ ಫಲವತ್ತಾದ ಕ್ಷೇತ್ರ ಎಂದು ಈತ ತಿಳಿಸಿದ. ಇದೇ ವೇಳೆಗೆ, ಸ್ವಾಮೀಜಿಯ ಆಪ್ತಶಿಷ್ಯರಾದ ಫ್ರಾನ್ಸಿಸ್ ಲೆಗೆಟ್ಟರು ಯೂರೋಪಿಗೆ ಹೊರಡಲಿದ್ದರು. ಪ್ಯಾರಿಸಿನಲ್ಲಿ ಅವರು ಬೆಸ್ಸಿ(ಮೆಕ್​ಲಾಡಳ ಸೋದರಿ)ಯನ್ನು ವಿವಾಹವಾಗಲಿದ್ದರು. ತಮ್ಮೊಂದಿಗೆ ಯೂರೋಪಿಗೆ ಬರುವಂತೆ ಅವರು ಸ್ವಾಮೀಜಿಯನ್ನು ಆಹ್ವಾನಿಸಿದರು.</p>
<p>ಹೀಗೆ ಲಂಡನ್ನಿಗೆ ಬರುವಂತೆ ತಮಗೆ ಅನೇಕ ಅನಿರೀಕ್ಷಿತ ಆಹ್ವಾನಗಳು ಬಂದಾಗ ಸ್ವಾಮೀಜಿ ಇಂಗ್ಲೆಂಡಿಗೆ ಹೋಗುವ ಬಗ್ಗೆ ಗಂಭೀರವಾಗಿ ಯೋಚಿಸಿದರು. ಅದು ಭಗವದಿಚ್ಛೆಯೇ ನಿಜ ಎಂಬುದು ಖಚಿತವಾದ ಮೇಲೆ ಅವರು ಹೊರಡಲು ನಿರ್ಧರಿಸಿದರು. ಇಂಗ್ಲೆಂಡಿನಲ್ಲಿ ವೇದಾಂತ ಪ್ರಸಾರ ಮಾಡುವ ಕಾರ್ಯ ನಡೆಯಬೇಕಾಗಿದೆ, ಮತ್ತು ಅದು ನಡೆಯುತ್ತದೆ ಎಂಬುದು ಅವರಿಗೆ ದೃಢವಾಯಿತು. ನ್ಯೂಯಾರ್ಕಿನಿಂದ ಹೊರಡುವ ದಿನವನ್ನು ಸ್ವಾಮೀಜಿ ಕಾತರದಿಂದ ನಿರೀಕ್ಷಿಸ ತೊಡಗಿದರು.</p>
<p>ಆಗಸ್ಟ್ ೧೭ರಂದು ಅವರು ಲೆಗೆಟ್, ಬೆಸ್ಸಿ ಸ್ಟರ್ಜಸ್ ಹಾಗೂ ಮಿಸ್ ಮೆಕ್​ಲಾಡ್​– ಇವರೊಂದಿಗೆ ಎಸ್. ಎಸ್. ಟ್ಯೂರಿನ್ ಎಂಬ ಹಡಗಿನಲ್ಲಿ ನ್ಯೂಯಾರ್ಕಿನಿಂದ ಪ್ಯಾರಿಸಿಗೆ ಹೊರಟು, ಇಪ್ಪತ್ತನಾಲ್ಕು ದಿನಗಳ ಆನಂದಾಯಕ ಪ್ರಯಾಣದ ನಂತರ ಪ್ಯಾರಿಸ್ಸನ್ನು ತಲುಪಿ ದರು. ಈ ಸಮುದ್ರಯಾನ ಅವರ ದಣಿದ ಮೆದುಳು-ನರಗಳಿಗೆ ವಿಶ್ರಾಂತಿ ನೀಡಿತು. ಅವರು ಪ್ಯಾರಿಸಿನಲ್ಲಿ ಎರಡು ವಾರಗಳಿಗೂ ಹೆಚ್ಚು ಕಾಲ ಇದ್ದರು. ಈ ಸಮಯದಲ್ಲಿ ಅವರು ಫ್ರೆಂಚ್ ಸಂಸ್ಕೃತಿಯ ಬಗ್ಗೆ ಸಾಧ್ಯವಾದಷ್ಟು ವಿಷಯಗಳನ್ನು ಕೇಳಿ ತಿಳಿದುಕೊಂಡರು. ಶ್ರೀಮತಿ ಸ್ಟರ್ಜಸ್ ಹಾಗೂ ಆಕೆಯ ಸೋದರಿ ಮೆಕ್​ಲಾಡ್ ಇವರಿಬ್ಬರಿಗೂ ಪ್ಯಾರಿಸ್ ಚಿರಪರಿಚಿತ. ಇವರು ಸ್ವಾಮೀಜಿಯನ್ನು ಪ್ಯಾರಿಸ್ ನಗರದ ವಿವಿಧ ವಸ್ತುಸಂಗ್ರಹಾಲಯಗಳಿಗೆ, ಚರ್ಚುಗಳಿಗೆ ಮತ್ತು ಚಿತ್ರಕಲಾ ಪ್ರದರ್ಶನಾಲಯಗಳಿಗೆ ಕರೆದೊಯ್ದರು. ಫ್ರಾನ್ಸ್ ದೇಶದಲ್ಲಿ ಕಲಾತ್ಮಿಕತೆಯು ಅದ್ಭುತ ವಾಗಿ ಬೆಳೆದಿರುವ ರೀತಿಯನ್ನು ಕಂಡು ಸ್ವಾಮೀಜಿ ಬಹಳ ಸಂತೋಷಗೊಂಡರು. ನೆಪೋಲಿ ಯನ್ನನ ಗೋರಿಯನ್ನು ಹಾಗೂ ಪ್ಯಾರಿಸಿನ ಇತರೆಡೆಗಳಲ್ಲಿ ಕಾಣಸಿಗುವ ಅವನ ಹಲವಾರು ಸ್ಮಾರಕಗಳನ್ನು ಕಂಡಾಗ ಅವರ ಹೃದಯ ಆ ವೀರನನ್ನು ಬಹಳವಾಗಿ ಮೆಚ್ಚಿಕೊಂಡಿತು. ಇಲ್ಲಿ ಅವರ ಜೊತೆಗಾರರು ಅವರಿಗೆ ತಮ್ಮ ಸ್ನೇಹಿತರಾದ ಅನೇಕ ವಿದ್ವಾಂಸರನ್ನು ಪರಿಚಯ ಮಾಡಿಸಿ ಕೊಟ್ಟರು. ಅವರು ಅನೇಕ ವಿದ್ವತ್ಪೂರ್ಣ ವಿಷಯಗಳಿಂದ ಹಿಡಿದು ಅತ್ಯುನ್ನತ ಆಧ್ಯಾತ್ಮಿಕತೆಯ ವರೆಗೆ ಸ್ವಾಮೀಜಿಯೊಂದಿಗೆ ಸಂಭಾಷಣೆ ನಡೆಸಿದರು. ಸ್ವಾಮೀಜಿಯಲ್ಲಿ ಇತಿಹಾಸಕಾರನ ಜ್ಞಾನ ಹಾಗೂ ತತ್ವಜ್ಞಾನಿಯ ವಿದ್ವತ್ತು ಸಮ್ಮಿಳಿತಗೊಂಡಿದ್ದುವು. ಜೊತೆಗೆ ಅವರ ಹಾಸ್ಯಪ್ರವೃತ್ತಿ ಹಾಗೂ ಅವರ ಅದ್ಭುತ ಮಾತುಗಾರಿಕೆ ಎಂಥವರನ್ನೂ ಅವರೆಡೆಗೆ ಆಕರ್ಷಿಸಬಲ್ಲುದಾಗಿತ್ತು. ಇವೆಲ್ಲದರಿಂದಾಗಿ ಈ ವಿದ್ವಾಂಸರೆಲ್ಲ ಸ್ವಾಮೀಜಿಯ ಆಪ್ತ ಸ್ನೇಹಿತರಾದರು.</p>
<p>ಸ್ವಾಮೀಜಿ ಪ್ಯಾರಿಸಿಗೆ ಬಂದುದು ಕೆಲದಿನಗಳ ವಿಶ್ರಾಂತಿ ಪಡೆದುಕೊಳ್ಳುವ ಉದ್ದೇಶದಿಂದ ಮಾತ್ರ. ಇಲ್ಲಿ ಯಾವುದೇ ಬಗೆಯ ಕೆಲಸವನ್ನು ಕೈಗೆತ್ತಿಕೊಳ್ಳುವ ಆಲೋಚನೆ ಅವರಿಗಿರಲಿಲ್ಲ. ಆದರೆ ಪ್ಯಾರಿಸಿನಲ್ಲಿ ಹಲವಾರು ಪ್ರೇಕ್ಷಣೀಯ ಸ್ಥಳಗಳನ್ನು ಸಂದರ್ಶಿಸುತ್ತ, ಅನೇಕ ಗಣ್ಯವ್ಯಕ್ತಿ ಗಳೊಂದಿಗೆ ಚರ್ಚಿಸುತ್ತ ಅವರ ಸ್ನೇಹವನ್ನು ಗಳಿಸುತ್ತಿದ್ದರೂ ಸ್ವಾಮೀಜಿಯ ಮನಸ್ಸಿನಿಂದ ತಮ್ಮ ಕಾರ್ಯಯೋಜನೆಯ ಕುರಿತ ಆಲೋಚನೆ ದೂರವಾಗಿರಲಿಲ್ಲ. ಅಲ್ಲದೆ ಭಾರತದಲ್ಲಿನ ಅವರ ವಿರೋಧಿಗಳ ಚಟುವಟಿಕೆಯೂ ಅವರ ಗಮನವನ್ನು ಬಲಾತ್ಕಾರದಿಂದ ಸೆಳೆಯುತ್ತಿತ್ತು. ಸ್ವಾಮೀಜಿ ನ್ಯೂಯಾರ್ಕಿನಿಂದ ಹೊರಟು ನಿಂತಿದ್ದಾಗ, ಅವರ ಮದ್ರಾಸೀ ಶಿಷ್ಯರಿಂದ ಅವರಿ ಗೊಂದು ಪತ್ರ ಬಂದಿತ್ತು. ಭಾರತದ ಮಿಷನರಿಗಳು ಅವರ ವಿರುದ್ಧ ಪ್ರಾರಂಭಿಸಿದ್ದ ಭಾರೀ ಅಪಪ್ರಚಾರದ ಬಗ್ಗೆ ತಿಳಿಸಿ ಅವರನ್ನು ಆ ಬಗ್ಗೆ ಎಚ್ಚರಿಸಲಾಗಿತ್ತು. ಈ ಮಿಷನರಿಗಳು ಲೇಖನಗಳು ಹಾಗೂ ಕರಪತ್ರಗಳ ಮೂಲಕ ‘ವಿವೇಕಾನಂದರ ನೈತಿಕಜೀವನ ಚೆನ್ನಾಗಿಲ್ಲ ; ಅವರ ಬೋಧನೆಗಳೆಲ್ಲ ಕೇವಲ ಬೊಗಳೆ ; ಅವರು ಅಮೆರಿಕದಲ್ಲಿ ತಿನ್ನಬಾರದ್ದನ್ನೆಲ್ಲ ತಿನ್ನುತ್ತಿದ್ದಾರೆ’ ಎಂದು ಅಪಪ್ರಚಾರ ಮಾಡುತ್ತಿದ್ದ ವಿಷಯವನ್ನು ಅವರ ಶಿಷ್ಯರು ತಿಳಿಸಿದ್ದರು. ಅಲ್ಲದೆ ಈ ಲೇಖನಗಳಿಂದಲೂ ಕರಪತ್ರಗಳಿಂದಲೂ ಪ್ರಭಾವಿತರಾಗಿ ಕೆಲವು ಸಂಪ್ರದಾಯಸ್ಥ ಹಿಂದೂಗಳು ಸ್ವಾಮೀಜಿಯನ್ನು ಉಗ್ರವಾಗಿ ಟೀಕಿಸುತ್ತ ಅವರ ಬದ್ಧವಿರೋಧಿಗಳಾಗಿದ್ದಾರೆ ಎಂದೂ ಆ ಶಿಷ್ಯರು ತಿಳಿಸಿದ್ದರು. ಇದನ್ನು ಓದಿ ಸ್ವಾಮೀಜಿಯವರಿಗೆ ತುಂಬ ಬೇಸರವಾಯಿತು–ಅಪಪ್ರಚಾರ ಜೋರಾಗಿ ನಡೆಯುತ್ತಿದೆಯೆಂಬ ಕಾರಣಕ್ಕಿಂತ ಹೆಚ್ಚಾಗಿ ತಮ್ಮ ಶಿಷ್ಯರೂ ತಮ್ಮನ್ನು ಸರಿಯಾಗಿ ಅರ್ಥ ಮಾಡಿಕೊಂಡಿಲ್ಲವಲ್ಲ ಎಂದು. ಪ್ಯಾರಿಸಿನಿಂದ ಅವರು ಅಳಸಿಂಗ ಪೆರುಮಾಳರಿಗೆ ಒಂದು ಪತ್ರ ಬರೆದರು :</p>
<p>“ಮಿಷನರಿಗಳ ಪೊಳ್ಳುಮಾತುಗಳನ್ನು ನೀವೆಲ್ಲ ಅಷ್ಟೊಂದು ಗಂಭೀರವಾಗಿ ತೆಗೆದುಕೊಂಡಿರು ವುದನ್ನು ನೋಡಿ ನನಗೆ ಆಶ್ಚರ್ಯವಾಗುತ್ತದೆ. ಭಾರತದ ಜನ ನಾನು ಹಿಂದೂ ಆಹಾರ ಪದ್ಧತಿಗೆ ಕಟ್ಟುನಿಟ್ಟಾಗಿ ಬದ್ಧನಾಗಿರಬೇಕೆಂದು ಇಚ್ಛಿಸುವುದಾದರೆ, ಅವರಿಗೆ ದಯವಿಟ್ಟು ಹೇಳು– ನನಗೊಬ್ಬ ಅಡಿಗೆಯವನನ್ನೂ ಅವನನ್ನು ಇಟ್ಟುಕೊಳ್ಳಲು ಸಾಕಷ್ಟು ಹಣವನ್ನು ಕಳಿಸಿಕೊಡಿ, ಎಂದು. ಕೂದಲೆಳೆಯಷ್ಟೂ ಸಹಾಯ ಮಾಡದ, ಕೆಲಸಕ್ಕೆ ಬಾರದ ಜನ ಬುದ್ದಿವಾದ ಹೇಳುವು ದನ್ನು ಕಂಡರೆ ನಗು ಬರುತ್ತದೆ. ಆದರೆ, ನಾನು ಸಂನ್ಯಾಸದ ಎರಡು ಮಹಾವ್ರತಗಳಾದ ಬ್ರಹ್ಮಚರ್ಯ ಮತ್ತು ಅಪರಿಗ್ರಹಗಳನ್ನು ಮೀರಿದ್ದೇನೆಂದು ಆ ಮಿಷನರಿಗಳೇನಾದರೂ ನಿನಗೆ ಹೇಳಿದರೆ ನೀನವರಿಗೆ ಹೇಳು–ನೀವು ದೊಡ್ಡ ಸುಳ್ಳುಗಾರರು, ಎಂದು. ನೀನು ‘ಮಿಷನರಿ ಹೋಮ್​’ಗೆ ಪತ್ರ ಬರೆದು, ನನ್ನಲ್ಲಿ ಅವರು ಏನು ದುರ್ನಡತೆಯನ್ನು ಕಂಡಿದ್ದಾರೆಂಬುದನ್ನು ಸ್ಪಷ್ಟವಾಗಿ ಬರೆದು ತಿಳಿಸುವಂತೆ ಕೇಳು. ಅಲ್ಲದೆ ಅವರಿಗೆ ಈ ಮಾಹಿತಿಯನ್ನು ಒದಗಿಸಿದವರ ಹೆಸರುಗಳನ್ನು ತಿಳಿಸಿ ಈ ಮಾಹಿತಿಗಳು ಪ್ರತ್ಯಕ್ಷದರ್ಶಿಗಳ ಹೇಳಿಕೆಗಳೇ ಹೇಗೆ ಎಂಬುದನ್ನು ಸ್ಪಷ್ಟಪಡಿಸುವಂತೆಯೂ ಬರೆ. ಅದು ಸಮಸ್ಯೆಯನ್ನು ಇತ್ಯರ್ಥಗೊಳಿಸಿ ಎಲ್ಲವನ್ನೂ ಬಯಲು ಗೊಳಿಸುತ್ತದೆ.</p>
<p>“ಇನ್ನು ನನ್ನ ವಿಷಯವಾಗಿ ಹೇಳುವುದಾದರೆ, ನೆನಪಿಟ್ಟುಕೊ–ನಾನು ಯಾರ ಕೈಕೆಳಗೂ ಇಲ್ಲ. ನನ್ನ ಜೀವನದಲ್ಲಿ ನಾನು ಸಾಧಿಸಬೇಕಾದುದೇನು ಎನ್ನುವುದು ನನಗೆ ಗೊತ್ತಿದೆ. ನಾನು ಎಷ್ಟರ ಮಟ್ಟಿಗೆ ಭಾರತಕ್ಕೆ ಸೇರಿದವನೋ ಅಷ್ಟರಮಟ್ಟಿಗೆ ಜಗತ್ತಿಗೂ ಸೇರಿದವನು. ಈ ವಿಷಯದಲ್ಲಿ ಠಕ್ಕು-ವಂಚನೆಯೇನಿಲ್ಲ. ನಾನು ನಿನಗೆ ನನ್ನ ಕೈಲಾದ ಸಹಾಯವನ್ನೆಲ್ಲ ಮಾಡಿದ್ದೇನೆ. ಈಗ ನಿಮಗೆ ನೀವೇ ಸಹಾಯ ಮಾಡಿಕೊಳ್ಳಬೇಕು. ಯಾವೊಂದು ದೇಶಕ್ಕೂ ನನ್ನ ಮೇಲೆ ಯಾವುದೇ ವಿಶೇಷ ಹಕ್ಕಿಲ್ಲ. ನಾನು ಯಾವುದೋ ಒಂದು ದೇಶದ ಗುಲಾಮನೆ ? ಸುಮ್ಮನೆ ಅರ್ಥವಿಲ್ಲದ್ದನ್ನೆಲ್ಲ ಗಳಹಬೇಡಿ.</p>
<p>“ನಾನು ಕಷ್ಟಪಟ್ಟು ಕೆಲಸ ಮಾಡಿ ನನಗೆ ಬಂದ ಹಣವನ್ನೆಲ್ಲ ಕಲ್ಕತ್ತಕ್ಕೆ ಮತ್ತು ಮದರಾಸಿಗೆ ಕಳಿಸಿಬಿಟ್ಟಿದ್ದೇನೆ. ಇದನ್ನೆಲ್ಲ ಮಾಡಿದ ಮೇಲೂ ಅವರ ಮೂರ್ಖ ಆಜ್ಞೆಗಳನ್ನು ತಾಳಿಕೊಳ್ಳುವುದೆ? ನಾಚಿಕೆಯಾಗುವುದಿಲ್ಲವೆ ಅವರಿಗೆ ? ನನಗೆ ಅವರ ಹಂಗಾದರೂ ಏನು ? ಕೆಲಸಕ್ಕೆ ಬಾರದ ಹೊಗಳಿಕೆ-ತೆಗಳಿಕೆಗಳಿಗೆ ನಾನು ಲಕ್ಷ್ಯ ಕೊಡಬೇಕೆ ? ಮಗು, ನಾನೊಬ್ಬ ವಿಲಕ್ಷಣ ವ್ಯಕ್ತಿ. ನೀವು ಕೂಡ ನನ್ನನ್ನು ಅರ್ಥಮಾಡಿಕೊಂಡಿಲ್ಲ. ನಿಮ್ಮ ಕೆಲಸವನ್ನು ನೀವು ಮಾಡಿ ; ಮಾಡಲು ಸಾಧ್ಯ ವಾಗದಿದ್ದರೆ ಮಾಡುವುದನ್ನು ನಿಲ್ಲಿಸಿ. ಆದರೆ ನನ್ನ ಮೇಲೆ ಅರ್ಥವಿಲ್ಲದ ಯಜಮಾನಿಕೆ ನಡೆಸಲು ಮಾತ್ರ ಪ್ರಯತ್ನಿಸಬೇಡಿ. ಮಾನವನಿಗಿಂತಲೂ ದೊಡ್ಡದಾದ ಅಥವಾ ದೆವ್ವಕ್ಕಿಂತಲೂ ದೊಡ್ಡ ದಾದ ಒಂದು ಶಕ್ತಿ ನನ್ನ ಬೆನ್ನ ಹಿಂದಿರುವುದನ್ನು ನಾನು ಸ್ಪಷ್ಟವಾಗಿ ನೋಡುತ್ತಿದ್ದೇನೆ. ನನಗೆ ಯಾರ ಸಹಾಯವೂ ಬೇಕಾಗಿಲ್ಲ. ನನ್ನ ಜೀವನವೆಲ್ಲ ನಾನು ಇತರರಿಗೆ ಸಹಾಯ ಮಾಡುತ್ತಲೇ ಕಳೆದಿದ್ದೇನೆ. ತಮ್ಮ ದೇಶ ನಿರ್ಮಿಸಿದ ಅತಿದೊಡ್ಡ ವ್ಯಕ್ತಿಯಾದ ರಾಮಕೃಷ್ಣ ಪರಮಹಂಸರ ಕಾರ್ಯಕ್ಕಾಗಿ ಕೆಲವು ರೂಪಾಯಿಗಳನ್ನು ಸೇರಿಸಲೂ ಅವರಿಂದ ಸಾಧ್ಯವಿಲ್ಲ. ಅಂತಹ ಅವರು, ಯಾವನಿಗೆ (ವಿವೇಕಾನಂದರಿಗೆ) ಅವರಿಂದ ಎಳ್ಳಷ್ಟೂ ಸಹಾಯವಾಗಲಿಲ್ಲವೊ ಯಾವನು ಅವರಿಗೇ ತನ್ನಿಂದಾದ ಸಹಾಯ ಮಾಡಿದನೊ ಅವನ ಕುರಿತಾಗಿ ಅರ್ಥವಿಲ್ಲದ ಮಾತನಾಡುತ್ತಾರೆ! ಮತ್ತು ಅವನ ಮೇಲೆ ಅಧಿಕಾರ ಚಲಾಯಿಸಲು ನೋಡುತ್ತಾರೆ ! ಇಂತಹ ಕೃತಘ್ನ ಜಗತ್ತು ಇದು.</p>
<p>“ವಿದ್ಯಾವಂತ ಹಿಂದೂಗಳಲ್ಲಿ ಮಾತ್ರವೇ ಕಂಡುಬರುವಂತಹ ಜಾತ್ಯಂಧರಾದ, ನಿರ್ದಯ ರಾದ, ಮಿಥ್ಯಾಚಾರಿಗಳಾದ ಮತ್ತು ಮೂಢನಂಬಿಕೆಯ ನಾಸ್ತಿಕ-ಹೇಡಿಗಳಲ್ಲಿ ಒಬ್ಬನಂತೆ ಜೀವನ ನಡೆಸಿ ಸಾಯುವುದಕ್ಕಾಗಿ ನಾನು ಹುಟ್ಟಿದೆನೆಂದು ನಿಮ್ಮ ಅಭಿಪ್ರಾಯವೆ ? ಹೇಡಿತನವನ್ನು ದ್ವೇಷಿಸುತ್ತೇನೆ ನಾನು. ಹೇಡಿಗಳೊಂದಿಗೆ ಅಥವಾ ಅರ್ಥವಿಲ್ಲದ ರಾಜಕೀಯದೊಂದಿಗೆ ನನಗೆ ಏನೂ ಕೆಲಸವಿಲ್ಲ. ಯಾವ ರಾಜಕೀಯದಲ್ಲೂ ನನಗೆ ನಂಬಿಕೆಯಿಲ್ಲ. ದೇವರು ಮತ್ತು ಸತ್ಯ ಇವೇ ಪ್ರಪಂಚದಲ್ಲಿನ ಏಕಮಾತ್ರ ರಾಜಕೀಯ. ಇನ್ನುಳಿದುದೆಲ್ಲ ಕೆಲಸಕ್ಕೆ ಬಾರದ ಕಸ.”</p>
<p>ಸ್ವಾಮೀಜಿಯ ಸ್ವಾತಂತ್ರ್ಯಪ್ರಿಯತೆಯೆಂಥದು, ಅವರ ನಿರ್ಭೀತ ಮನೋಭಾವವೆಂಥದು, ಅವರ ಸಂನ್ಯಾಸಧರ್ಮ ಎಷ್ಟು ಕಟುತರವಾದುದು ಎಂಬುದೆಲ್ಲ ಈ ಪತ್ರದಲ್ಲಿ ವ್ಯಕ್ತವಾಗುತ್ತವೆ. ತಮ್ಮೊಳಗಿನ ಭಾವಗಳನ್ನು ಒತ್ತಿಹಿಡಿಯಲು ಸ್ವಾಮೀಜಿ ಎಷ್ಟು ಪ್ರಯತ್ನಿಸಿದರೂ ಒಂದೆರಡು ಕಿಡಿಗಳು ಹೊರಹೊಮ್ಮುವುದನ್ನು ನಾವಿಲ್ಲಿ ಕಾಣುತ್ತೇವೆ. ಹಿಂದೂಧರ್ಮವನ್ನು ಪುನರುಜ್ಜೀವನ ಗೊಳಿಸುವುದಕ್ಕಾಗಿ ಜನ್ಮವೆತ್ತಿದವರು ಸ್ವಾಮೀಜಿ. ಅದಾಗಲೇ ಅವರ ಕಾರ್ಯ ಮೊಳಕೆಯೊಡೆದು ಮೇಲೆ ಬರಲಾರಂಭಿಸಿತ್ತು. ಆದರೆ ಅವರ ಯಶಸ್ಸನ್ನು ಕಂಡು ಕರುಬುವ ಜನ ಅವರ ಕಾರ್ಯವನ್ನು ನಿಷ್ಫಲಗೊಳಿಸುವ ಉದ್ದೇಶದಿಂದ ಅವರ ಮೇಲೆ ಮಿಥ್ಯಾಪವಾದಗಳನ್ನು ಹೊರಿಸಿ ಹರಡುವ ಪ್ರಯತ್ನ ಮಾಡಿದರೆ ಸ್ವಾಮೀಜಿ ತಮ್ಮನ್ನೂ ತಮ್ಮ ಕಾರ್ಯೋದ್ದೇಶವನ್ನೂ ರಕ್ಷಿಸಿ ಕೊಳ್ಳಲೇಬೇಕಲ್ಲವೆ ? ನಿಜಕ್ಕೂ ಈ ವೇಳೆಗಾಗಲೇ ಭಾರತದಲ್ಲಿ ಕ್ರೈಸ್ತ ಮಿಷನರಿಗಳು ಅವರ ಮೇಲೆ ಮಾಡುತ್ತಿದ್ದ ಅಪಪ್ರಚಾರ ಪರಾಕಾಷ್ಠೆಗೇರಿಬಿಟ್ಟಿತ್ತು. ಆದರೆ ಸ್ವಾಮೀಜಿ ಬಲಶಾಲಿಗಳು; ಆವಶ್ಯಕತೆ ಬಿದ್ದರೆ ಎದುರಾಳಿಗಳಾಗಿ ನಿಲ್ಲಬಲ್ಲ ಸಮರ್ಥರು. ಅಲ್ಲದೆ ಅವರು ಹಾಗಿರಲೇ ಬೇಕಾಗಿತ್ತು. ಹಾಗಿಲ್ಲದೆ ಹೋಗಿದ್ದರೆ ಅವರ ಸನಾತನ ಧರ್ಮಕ್ಕೆ ಅಪಖ್ಯಾತಿ ಅಂಟಿಕೊಳ್ಳುತ್ತಿತ್ತು. ಅವರ ಜನತೆಯ ಗೌರವಕ್ಕೆ ಕುಂದುಬರುತ್ತಿತ್ತು. ಅವರ ಬೋಧನೆಗಳು ಅಪಹಾಸ್ಯಕ್ಕೀಡಾಗು ತ್ತಿದ್ದುವು. ಆದ್ದರಿಂದ ಅವರು ತಾವು ಕೈಗೊಂಡ ಕಾರ್ಯದ ಘನತೆಯನ್ನು, ಮಹತ್ವವನ್ನು ಜನ ಗುರುತಿಸಿ ಅದಕ್ಕೊಂದು ಯೋಗ್ಯ ಮನ್ನಣೆ ಸಿಗುವಂತೆ ಮಾಡುವುದಕ್ಕಾಗಿ ಹೆಜ್ಜೆಹೆಜ್ಜೆಗೂ ಹೋರಾಡಬೇಕಾಗಿಬಂದಿತು. ಅಸೂಯಾಪರ ವ್ಯಕ್ತಿಗಳು ತಮ್ಮ ಶೀಲಕ್ಕೆ ಕಳಂಕ ಹಚ್ಚುವ ಪ್ರಯತ್ನ ಮಾಡಿದಾಗಲಂತೂ ಅವರು ಅತ್ಯಂತ ಉಗ್ರವಾಗಿ ಪ್ರತ್ಯುತ್ತರ ಕೊಟ್ಟರು. ಅವರಿಗೆ ಬೇರೆ ದಾರಿಯೇ ಇರಲಿಲ್ಲ. ಏಕೆಂದರೆ ಆ ನಿಂದಕರ ಮಾತಿನಂತೆ ಸ್ವಾಮೀಜಿಯ ಶೀಲ ಸಮರ್ಪಕ ವಾಗಿಲ್ಲ ಎಂದೇ ಸಾಬೀತಾದ ಪಕ್ಷದಲ್ಲಿ ಇನ್ನವರ ಬೋಧನೆಗಳಿಗೆ ಏನು ಬೆಲೆ ಬಂದೀತು ? ಆದರೆ ಇನ್ನು ಕೆಲವು ಸಲ ಸ್ವಾಮೀಜಿ ಜಗನ್ಮಾತೆಯ ರಕ್ಷಣೆ ಕೋರಿ ಏಕಾಂತದಲ್ಲಿ ಕುಳಿತು ಮಗು ವಿನಂತೆ ಅತ್ತದ್ದೂ ಉಂಟು. ಅಮೆರಿಕದಲ್ಲಿದ್ದಾಗ ಒಂದು ದಿನವಂತೂ ಯಾವುದೇ ಬಗೆಯ ಆಧಾರವೂ ಇಲ್ಲದೆ ಬರೆದ ಅವರ ಶೀಲವನ್ನು ನಿಂದಿಸುವ ಒಂದು ಲೇಖನವನ್ನು ಓದಿದಾಗ ಅವರ ಕಣ್ಣಂಚಿನಲ್ಲಿ ನೀರು ತುಂಬಿತ್ತು. ಅದನ್ನು ಕಂಡವರೊಬ್ಬರು, “ಏಕೆ ಅಳುತ್ತಿದ್ದೀರಿ, ಸ್ವಾಮೀಜಿ ?” ಎಂದಾಗ ಅವರೆಂದರು, “ಈ ಜಗತ್ತಿನಲ್ಲಿ ನೀಚತನವೆಂಬುದು ಎಷ್ಟರ ಮಟ್ಟಿಗಿದೆ ನೋಡಿ ! ಈ ಜನ ಧರ್ಮದ ಹೆಸರಿನಲ್ಲಿ ದುಷ್ಟತನ ಮಾಡಲು ಎಲ್ಲಿಯವರೆಗೂ ಹೋದಾರು! ಅದೇ ಭಗವಂತನ ರಾಜ್ಯದಲ್ಲಿ ಸೇವೆ ಸಲ್ಲಿಸುವವನೊಬ್ಬನಿಗೆ ಕಳಂಕ ಅಂಟಿಸಲು ಏನು ಮಾಡಲೂ ಹೇಸುವುದಿಲ್ಲವಲ್ಲ !”</p>
<p>ಸೆಪ್ಟೆಂಬರ್ ೧ಂರಂದು ಸ್ವಾಮೀಜಿ ಇಂಗ್ಲೆಂಡಿಗೆ ಹೊರಟರು. ‘ಆ ಇಂಗ್ಲಿಷರು ನನ್ನನ್ನು ಯಾವ ರೀತಿ ಸ್ವೀಕರಿಸಿಯಾರು ?’ ಎಂದು ಅವರ ಮನಸ್ಸು ಊಹಿಸುತ್ತಿತ್ತು. ‘ಒಂದು ವೇಳೆ ಸರಿಯಾದ ರೀತಿಯಲ್ಲಿ ಸ್ವೀಕರಿಸದೆ ಹೋದರೆ ?’ ಎಂಬ ಅನುಮಾನವೂ ಆಗಾಗ ಸುಳಿಯು ತ್ತಿತ್ತು. ಏಕೆಂದರೆ ಎಷ್ಟಾದರೂ ಈ ಇಂಗ್ಲೆಂಡು ಅಂದು ಭಾರತವನ್ನು ಆಳುತ್ತಿದ್ದ ರಾಷ್ಟ್ರವಲ್ಲವೆ? ತಾವು ಈ ರಾಷ್ಟ್ರಕ್ಕೆ ಬಂದು ಇಲ್ಲಿನ ನಗರಗಳಲ್ಲಿ ಧರ್ಮಪ್ರಸಾರಕಾರ್ಯ ಮಾಡಬೇಕೆಂದು ಸ್ವಾಮೀಜಿ ಹಲವು ಸಲ ಕನಸು ಕಂಡಿದ್ದರು. ಆದರೆ ದಾಸರಾಷ್ಟ್ರವಾದ ಭಾರತದಿಂದ ಬರುತ್ತಿರುವ ತಮ್ಮನ್ನು–ಒಬ್ಬ ಹಿಂದೂ ಸಂನ್ಯಾಸಿಯನ್ನು–ಬ್ರಿಟಿಷ್ ಸಾರ್ವಜನಿಕರು ಯಾವ ದೃಷ್ಟಿಯಿಂದ ಕಂಡಾರು ಎಂಬ ಸಂಶಯ ಅವರಲ್ಲಿತ್ತು. ಕೆಲವು ದಯಾದಾಕ್ಷಿಣ್ಯವಿಲ್ಲದ ಟೀಕೆಗಾರರ ಮೂಲಕ ಹಿಂದೂಧರ್ಮದ ಕುರಿತಾಗಿ ಕೇವಲ ತಪ್ಪು ಕಲ್ಪನೆಗಳೇ ತುಂಬಿಕೊಂಡಿದ್ದುವು ಆ ರಾಷ್ಟ್ರದಲ್ಲಿ. ಈಗ ಇಂಥಲ್ಲಿಗೆ ಹಿಂದೂಧರ್ಮವನ್ನು ಪ್ರಸಾರ ಮಾಡಲು ಬಂದಾಗ ಇಲ್ಲಿನ ಜನ ತಮ್ಮನ್ನು ಯಾವ ದೃಷ್ಟಿಯಿಂದ ಕಂಡಾರು ಎಂಬ ಕುತೂಹಲ ಸ್ವಾಮೀಜಿಗೆ. ಆದರೆ ತಾವು ಇಂಗ್ಲೆಂಡನ್ನು ಪ್ರವೇಶಿಸಿದ ಮೇಲೆ ತಮಗೆ ದೊರಕಿದ ಅನುಪಮ ಯಶಸ್ಸನ್ನು ಕಂಡು ಅವರೇ ಆನಂದಾಶ್ಚರ್ಯ ಪಡುವಂತಾಯಿತು. ಲಂಡನ್ ನಗರದ ಪ್ರಥಮ ನೋಟವೇ ಅವರಿಗೊಂದು ಸ್ಫೂರ್ತಿ ತಂದಿತು. ಅಲ್ಲಿ ಅವರ ಸ್ನೇಹಿತರಾದ ಇ. ಟಿ. ಸ್ಟರ್ಡಿ, ಮಿಸ್ ಹೆನ್ರಿಟಾ ಮುಲ್ಲರ್ ಮೊದಲಾದವರು ಅವರಿಗೆ ಆದರದ ಸ್ವಾಗತ ನೀಡಿದರು. ಮೊದಲಿಗೆ ಅವರು ಕೇಂಬ್ರಿಡ್ಜ್​ನಲ್ಲಿದ್ದ ಮಿಸ್ ಮುಲ್ಲರಳ ಮನೆಯಲ್ಲಿ ಉಳಿದುಕೊಂಡರು. ಕೆಲದಿನಗಳ ಬಳಿಕ ಅವರು ಲಂಡನ್ನಿನಿಂದ ಮೂವತ್ತಾರು ಮೈಲಿ ದೂರದಲ್ಲಿರುವ ರೀಡಿಂಗ್ ಎಂಬಲ್ಲಿನ ಸ್ಟರ್ಡಿಯ ಮನೆಗೆ ಬಂದರು.</p>
<p>ಸ್ಟರ್ಡಿಯ ಜೊತೆಯಲ್ಲಿ ಸ್ವಾಮೀಜಿ ಸುಮಾರು ಆರು ವಾರಗಳ ಕಾಲ ವಾಸಿಸಿದರು. ಈತ ಒಬ್ಬ ನಿಷ್ಠಾವಂತ ವೇದಾಂತಿ ; ಹಿಂದೂ ಶಾಸ್ತ್ರಗಳಲ್ಲಿ ಆಸಕ್ತ. ರೀಡಿಂಗ್ ಪಟ್ಟಣದಲ್ಲಿ ಸ್ವಾಮೀಜಿ ಎಲ್ಲ ಐತಿಹಾಸಿಕ ಸ್ಥಳಗಳನ್ನೂ ಕಲಾಕೇಂದ್ರಗಳನ್ನೂ ಸಂದರ್ಶಿಸಿದರು. ತಮ್ಮ ಆತಿಥೇಯನಾದ ಸ್ಟರ್ಡಿಯೊಂದಿಗೆ ತತ್ತ್ವಶಾಸ್ತ್ರಗಳ ಮೇಲೆ ದೀರ್ಘಕಾಲ ಸಂಭಾಷಣೆ ನಡೆಸಿದರು ; ಅವನಿಗೆ ಸಂಸ್ಕೃತ ಕಲಿಯಲು ನೆರವಾದರು. ಮತ್ತು ನಾರದ ಭಕ್ತಿಸೂತ್ರಗಳನ್ನು ಇಂಗ್ಲಿಷಿಗೆ ಅನುವಾದಿಸು ವಲ್ಲಿ ಮತ್ತು ಅವುಗಳ ಮೇಲೆ ವ್ಯಾಖ್ಯೆ ಬರೆಯುವಲ್ಲಿ ಅವನಿಗೆ ಸಹಾಯವಾದರು.</p>
<p>ಹೀಗೆ ಸ್ವಾಮೀಜಿ ರೀಡಿಂಗ್ ಪಟ್ಟಣದಲ್ಲಿ ಸೆಪ್ಟೆಂಬರ್ ಮತ್ತು ಅಕ್ಟೋಬರ್ ತಿಂಗಳನ್ನು ಶಾಂತವಾಗಿ ಕಳೆದರು. ಈ ವಿಷಯವಾಗಿ ಅವರು ಶ್ರೀಮತಿ ಬುಲ್​ಗೆ ಬರೆದ ಪತ್ರದಲ್ಲಿ ತಿಳಿಸಿದರು–“ನಾನಿನ್ನೂ ಇಲ್ಲಿ ಕಣ್ಣಿಗೆ ಕಾಣಿಸುವಂತಹ ಕೆಲಸವನ್ನೇನೂ ಮಾಡಿಲ್ಲ. ಲಂಡನ್ನಿನ ಅನುಕೂಲಕರ ಪುತು (ಸಾಂಸ್ಕೃತಿಕ ಚಟುವಟಿಕೆಗಳ ಕಾಲ) ಇನ್ನೂ ಪ್ರಾರಂಭವಾಗಿಲ್ಲ. ಅಲ್ಲದೆ ಸ್ಟರ್ಡಿಯೂ ಕೂಡ ಮೆಲ್ಲನೆ ಮುಂದುವರಿಯಲು ಇಷ್ಟಪಡುತ್ತಾನೆ–ಅವಸರವಸರವಾಗಿ ಹೋಗಿ ಕೇವಲ ನಿಷ್ಪ್ರಯೋಜಕ ಸದ್ದುಗದ್ದಲದಲ್ಲಿ ಪರ್ಯವಸಾನಗೊಳ್ಳುವುದರ ಬದಲಾಗಿ ಒಂದು ಬಲ ವಾದ ಅಡಿಪಾಯವನ್ನು ಹಾಕಬೇಕೆಂಬ ಸಲಹೆ ಅವನದ್ದು. ಆದ್ದರಿಂದ ನಾವು ಸಾವಕಾಶವಾಗಿ ಮುನ್ನಡೆಯುತ್ತಿದ್ದೇವೆ. ಇಲ್ಲಿಯವರೆಗೆ ಎಲ್ಲವೂ ಚೆನ್ನಾಗಿದೆ. ಮುಂದೆ ಕೈಗೊಳ್ಳಲಿರುವ ಮಹಾ ಕಾರ್ಯಕ್ಕಾಗಿ ಕಾಯುತ್ತಿದ್ದೇವೆ. ‘ನೀನಾಗಿ ಹುಡುಕಿಕೊಂಡು ಹೋಗಬೇಡ, ಅದಾಗಿ ಬಂದದ್ದನ್ನು ಬಿಡಬೇಡ ; ಭಗವಂತ ಏನನ್ನು ಕಳಿಸಿಕೊಡುತ್ತಾನೆಯೋ ಅದಕ್ಕಾಗಿ ಕಾಯುತ್ತಿರು’–ಇದೇ ನನ್ನ ಧ್ಯೇಯಮಂತ್ರ.”</p>
<p>ಇಂಗ್ಲೆಂಡಿಗೆ ಹೋದಾಗಿನಿಂದಲೂ, ಆ ಇಂಗ್ಲಿಷರು ತಮ್ಮನ್ನು ಬರಮಾಡಿಕೊಂಡ ಬಗೆ ಸ್ವಾಮೀಜಿಯನ್ನು ಬೆರಗುಗೊಳಿಸಿತ್ತು. ಇವರು ತಮ್ಮನ್ನು ಇಷ್ಟೊಂದು ಆದರದಿಂದ, ಇಷ್ಟೊಂದು ಹೃತ್ಪೂರ್ವಕವಾಗಿ ಹೇಗೆ ಸ್ವಾಗತಿಸಿರಬಹುದು ಎಂದು ಆಲೋಚಿಸಿದರು. ಮೊದಮೊದಲಿಗೆ ಅಮೆರಿಕದಲ್ಲಿ ತಮಗೆದುರಾದ ತಿರಸ್ಕಾರ-ಅಪಹಾಸ್ಯಪೂರಿತ ದೃಷ್ಟಿಯನ್ನೇ ಇಂಗ್ಲೆಂಡಿನಲ್ಲೂ ಅವರು ನಿರೀಕ್ಷಿಸಿದ್ದರು. ಅಲ್ಲದೆ ಭಾರತದಲ್ಲಿನ ಆಂಗ್ಲ ಅಧಿಕಾರಿಗಳು ಭಾರತೀಯರನ್ನು ಯಾವ ದೃಷ್ಟಿಯಿಂದ ಕಾಣುತ್ತಿದ್ದರೆಂಬುದು ಅವರಿಗೆ ತಿಳಿದ ವಿಷಯವೇ. ಆದ್ದರಿಂದ ಅವರಿಗೆ ಇಂಗ್ಲೆಂಡಿನ ಜನರು ಎಷ್ಟೋ ಮೇಲು ಎಂಬಂತೆ ತೋರಿತು. ರೀಡಿಂಗಿನಿಂದ ಬರೆದ ಒಂದು ಪತ್ರದಲ್ಲಿ ಸ್ವಾಮೀಜಿ ಹೀಗೆ ತಿಳಿಸಿದರು–“ನಾನಿಲ್ಲಿ ಭಾರತದಿಂದ ಹಿಂದಿರುಗಿದ ಕೆಲವು ನಿವೃತ್ತ ಅಧಿಕಾರಿಗಳನ್ನು ಭೇಟಿಯಾದೆ. ಅವರೆಲ್ಲ ನನ್ನೊಂದಿಗೆ ತುಂಬ ಸಭ್ಯತೆಯಿಂದ ವಿನಯವಾಗಿ ನಡೆದುಕೊಂಡರು. ಕಣ್ಣಿಗೆ ಕಂಡ ಕಪ್ಪು ಮನುಷ್ಯರನ್ನೆಲ್ಲ ನೀಗ್ರೋ ಎಂದು ತೀರ್ಮಾನಿಸಿಬಿಡುವ ಅಮೆರಿಕನ್ನರ ಅದ್ಭುತ ಬುದ್ಧಿವಂತಿಕೆ ಇಲ್ಲಿ ಕಂಡು ಬರುವುದಿಲ್ಲ. ಮತ್ತು ರಸ್ತೆಯಲ್ಲಿ ನನ್ನನ್ನೇ ದುರುಗುಟ್ಟಿಕೊಂಡು ನೋಡುವವರು ಇಲ್ಲಿ ಯಾರೂ ಇಲ್ಲ. ನಾನಿಲ್ಲಿ ಇನ್ನಾವುದೇ ಹೊರರಾಷ್ಟ್ರ ದಲ್ಲಿರುವುದಕ್ಕಿಂತ ಹೆಚ್ಚು ಆತ್ಮೀಯವಾದ ವಾತಾವರಣದಲ್ಲಿದ್ದೇನೆ.” ಜನವರಿಯಲ್ಲಿ ಬರೆದ ಮತ್ತೊಂದು ಪತ್ರದಲ್ಲಿ ಹೀಗೆ ಹೇಳಿದರು, “ಈ ಇಂಗ್ಲಿಷು ಜನ ನನ್ನನ್ನು ತೆರೆದ ಬಾಹುಗಳಿಂದ ಬರಮಾಡಿಕೊಂಡರು. ಈ ಜನಾಂಗದ ಬಗ್ಗೆ ನನ್ನ ಅಭಿಪ್ರಾಯವನ್ನು ಎಷ್ಟೋ ಬದಲಾಯಿಸಿ ಕೊಂಡಿದ್ದೇನೆ. ಇಂಗ್ಲಿಷ್ ಚರ್ಚಿನ ಕೆಲವು ಅತ್ಯುತ್ತಮ ವ್ಯಕ್ತಿಗಳು ಮತ್ತು ಅತ್ಯುನ್ನತ ಸ್ಥಾನಮಾನ ಗಳಿಂದ ಕೂಡಿದ ಕೆಲವು ಗಣ್ಯವ್ಯಕ್ತಿಗಳು ನನ್ನ ಆಪ್ತಸ್ನೇಹಿತರಾಗಿದ್ದಾರೆ.”</p>
<p>ಅಕ್ಟೋಬರಿನ ಕೊನೆಯ ವಾರದಲ್ಲಿ ಸ್ವಾಮೀಜಿಯ ಕೆಲವು ಸ್ನೇಹಿತರು ಲಂಡನ್ನಿನ <span class="en">Prince’s Hall</span> ಎಂಬ ಪ್ರಸಿದ್ಧ ಸಭಾಂಗಣದಲ್ಲಿ ಅವರ ಸಾರ್ವಜನಿಕ ಉಪನ್ಯಾಸವನ್ನು ಏರ್ಪಡಿಸಿದರು. ಉಪನ್ಯಾಸದ ವಿಷಯ ‘ಆತ್ಮಬೋಧ’. ಉಪನ್ಯಾಸ ಅತ್ಯಂತ ಯಶಸ್ವಿಯಾಯಿತು. ಸ್ವಾಮೀಜಿ ಉಪನ್ಯಾಸ ಮಾಡಲು ಎದ್ದು ನಿಂತಾಗ ನೋಡುತ್ತಾರೆ–ಎಲ್ಲ ಬಗೆಯ ವೃತ್ತಿಗಳ ಜನರಿಂದ, ಲಂಡನ್ನಿನ ಅತ್ಯಂತ ಶ್ರೇಷ್ಠ ಚಿಂತನಶೀಲ ವ್ಯಕ್ತಿಗಳಿಂದ ಕೂಡಿದ ಬೃಹತ್ ಸಭೆ ನಡೆದಿತ್ತು. ಅವರ ಉಪನ್ಯಾಸವನ್ನು ಕೇಳಿದವರೊಬ್ಬರು ಬರೆದರು–“ಅವರು ತಮ್ಮ ಭವ್ಯವಾದ ಹಾಗೂ ಪ್ರಬಲವಾದ ಭಾಷಣ ಸಾಮರ್ಥ್ಯದಿಂದ ಸಭಿಕರಲ್ಲಿ ವಿದ್ಯುತ್ ಸಂಚಾರವನ್ನೇ ಉಂಟುಮಾಡಿ ದರು.” ಮರುದಿನ ಬೆಳಿಗ್ಗೆ ವೃತ್ತಪತ್ರಿಕೆಗಳಲ್ಲೆಲ್ಲ ಭಾಷಣದ ಮೇಲಿನ ಶ್ಲಾಘನೆಯ ಲೇಖನಗಳು ತುಂಬಿದ್ದುವು. ‘ಸ್ಟ್ಯಾಂಡರ್ಡ್​’ ಎಂಬ ಪತ್ರಿಕೆ ಬರೆಯಿತು :</p>
<p>“ರಾಮಮೋಹನ ರಾಯರ ಅನಂತರ ದಿನಗಳಲ್ಲಿ ಕೇಶವಚಂದ್ರಸೇನರೊಬ್ಬರನ್ನು ಬಿಟ್ಟರೆ, ‘ಪ್ರಿನ್ಸಸ್ ಹಾಲ್​’ನಲ್ಲಿ ಮಾತನಾಡಿದ ಈ ಹಿಂದುವಿಗಿಂತ (ವಿವೇಕಾನಂದರಿಗಿಂತ) ಹೆಚ್ಚು ಸ್ವಾರಸ್ಯವಾಗಿ ಮಾತನಾಡುವ ಇನ್ನೊಬ್ಬ ಭಾರತೀಯನು ಇಂಗ್ಲಿಷ್ ವೇದಿಕೆಯ ಮೇಲೆ ಕಾಣಿಸಿ ಕೊಂಡಿಲ್ಲ. ಬುದ್ಧ ಅಥವಾ ಕ್ರಿಸ್ತರು ತಮ್ಮ ಕೇವಲ ನಾಲ್ಕೈದು ಮಾತುಗಳಿಂದ ಸಾಧಿಸಿದ ಒಳಿತಿಗೆ ಹೋಲಿಸಿದರೆ ಇಂದಿನ ಈ ಎಲ್ಲ ಕಾರ್ಖಾನೆಗಳು, ಯಂತ್ರಗಳು, ಇತರ ನವ ಸಂಶೋಧನೆಗಳು ಹಾಗೂ ಗ್ರಂಥರಾಶಿ–ಇವು ಮಾನವನಿಗಾಗಿ ಮಾಡಿರುವ ಉಪಕಾರ ಎಷ್ಟು ಕ್ಷುಲ್ಲಕವಾದದ್ದು ಎಂಬುದನ್ನು ಎತ್ತಿತೋರಿಸಿ ಸ್ವಾಮೀಜಿ ಕುಟವಾಗಿ ಟೀಕಿಸಿದರು. ಅವರ ಉಪನ್ಯಾಸವು ಪೂರ್ವ ಸಿದ್ಧತೆಯಿಲ್ಲದೆ ಸ್ವಯಂಸ್ಫೂರ್ತಿಯಿಂದ ಮಾಡಿದುದೆಂಬುದು ಸ್ಪಷ್ಟವಾಗಿತ್ತು ; ಅಲ್ಲದೆ ಯಾವ ಬಗೆಯ ಸಂಕೋಚವೂ ಇಲ್ಲದೆ ಮಧುರವಾದ ಕಂಠಶ್ರೀಯಿಂದ ಕೂಡಿತ್ತು.”</p>
<p>‘ಲಂಡನ್ ಡೈಲಿ ಕ್ರಾನಿಕಲ್​’ ಪತ್ರಿಕೆ ಬರೆಯಿತು–“ಜನಪ್ರಿಯ ಹಿಂದೂ ಸಂನ್ಯಾಸಿಯಾದ ವಿವೇಕಾನಂದರ ಮುಖ ಲಕ್ಷಣವು ಚಿರಪರಿಚಿತವಾದ ಬುದ್ಧನ ಮುಖವನ್ನೇ ಹೋಲುತ್ತದೆ. ಅವರು ನಮ್ಮ ಆರ್ಥಿಕ ಸಮೃದ್ಧಿಯನ್ನೂ ಘೋರಯುದ್ಧಗಳನ್ನೂ ಧಾರ್ಮಿಕ ಅಸಹಿಷ್ಣುತೆ ಯನ್ನೂ ತೀವ್ರವಾಗಿ ಖಂಡಿಸಿದರು. ನಮ್ರ ಸ್ವಭಾವದ ಹಿಂದುವು ಇಂತಹ ಬೆಲೆಯನ್ನು ತೆತ್ತು, ನಾವು ಹೆಮ್ಮೆಪಟ್ಟುಕೊಳ್ಳುವಂತಹ ನಮ್ಮ ಸಂಸ್ಕೃತಿಯನ್ನು ಎಂದಿಗೂ ಸ್ವೀಕರಿಸಲಾರನೆಂದು ವಿವೇಕಾನಂದರು ಘೋಷಿಸಿದರು.”</p>
<p>ಸ್ವಾಮೀಜಿಯೊಂದಿಗೆ ಸಂದರ್ಶನ ನಡೆಸಿದ ‘ವೆಸ್ಟ್ ಮಿನಿಸ್ಟರ್ ಗೆಜೆಟ್​’ ಪತ್ರಿಕೆಯ ಪ್ರತಿನಿಧಿ ಯೊಬ್ಬ ‘ಲಂಡನ್ನಿನಲ್ಲಿ ಒಬ್ಬ ಭಾರತೀಯ ಯೋಗಿ’ ಎಂಬ ಶೀರ್ಷಿಕೆಯಡಿಯಲ್ಲಿ ಬರೆದ– “ಶಾಂತವಾದ ಹಾಗೂ ಕರುಣಾಪೂರಿತ ಮುದ್ರೆಯಿಂದ ಕೂಡಿದ ತಲೆಗೆ ಪೇಟ ಸುತ್ತಿರುವ ವಿವೇಕಾ ನಂದರದು ಪ್ರಖರ ವ್ಯಕ್ತಿತ್ವ. ಅವರ ಮುಖವು ಒಂದು ಮುಗ್ಧ ಮಗುವಿನ ಮುಖದಂತೆ ಮಿಂಚು ತ್ತದೆ–ಅಲ್ಲಿ ಸರಳತೆ, ಪುಜುತ್ವ, ಪ್ರಾಮಾಣಿಕತೆ ಎದ್ದುಕಾಣುತ್ತದೆ.”</p>
<p>ಈ ಸಂದರ್ಶನದ ಸಮಯದಲ್ಲಿ ದೀರ್ಘ ಸಂಭಾಷಣೆಯೇ ನಡೆಯಿತು. ಪ್ರಶ್ನೆಗಳಿಗೆ ಉತ್ತರಿಸುತ್ತ ಸ್ವಾಮೀಜಿ, ತಾವು ಹೇಗೆ ಸಂನ್ಯಾಸದ ದಿವ್ಯಾದರ್ಶದಿಂದ ಪ್ರಭಾವಿತರಾದೆವು ಎಂಬುದನ್ನು ವಿವರಿಸಿದರು. ಬಳಿಕ ಶ್ರೀರಾಮಕೃಷ್ಣರ ಆಗಮನದ ಕುರಿತಾಗಿ ಮಾತನಾಡುತ್ತ, ಅವರು ಯಾವುದೋ ಒಂದು ಮತವನ್ನು ಸ್ಥಾಪಿಸಲು ಬಂದವರಲ್ಲ ; ಒಂದು ಧಾರ್ಮಿಕ ಪಂಗಡ ವನ್ನು ಕಟ್ಟಲು ಬಂದವರಲ್ಲ ; ಅವರು ವೇದಾಂತದ ಸಾರ್ವತ್ರಿಕವಾದ ಸನಾತನ ಸತ್ಯಗಳನ್ನು ಮತ್ತೊಮ್ಮೆ ಪ್ರಸಾರ ಮಾಡಿ, ಅವುಗಳನ್ನು ಪತ್ರಿಯೊಬ್ಬರೂ ತಮ್ಮದೇ ಆದ ಮೂಲಭೂತ ತತ್ತ್ವಗಳಿಗೆ ಅಳವಡಿಸಿಕೊಳ್ಳುವಂತೆ ಮಾಡಲು ಬಂದವರು, ಎಂದು ಸ್ವಾಮೀಜಿ ವಿವರಿಸಿದರು. “ನಾನು ಯಾವೊಂದು ರಹಸ್ಯ ಸಂಸ್ಥೆಯ ಪ್ರತಿಪಾದಕನೂ ಅಲ್ಲ, ಅಥವಾ ಇಂತಹ ಸಂಸ್ಥೆಗಳಿಂದ ಏನಾದರೂ ಒಳಿತಾದೀತೆಂಬ ನಂಬಿಕೆಯೂ ನನಗಿಲ್ಲ. ಸತ್ಯವು ತನ್ನ ಆಧಾರದ ಮೇಲೆ ತಾನು ನಿಲ್ಲುತ್ತದೆ. ಮತ್ತು ಸತ್ಯವು ಎಂತಹ ಅಗ್ನಿಪರೀಕ್ಷೆಯನ್ನೂ ಎದುರಿಸಬಲ್ಲದು . . . ನಾನು ಪ್ರತಿ ಪಾದಿಸುವ ತತ್ತ್ವವು ಈ ಜಗತ್ತಿನಲ್ಲಿ ಎಷ್ಟೆಷ್ಟು ಧರ್ಮಗಳು ಇರಲು ಸಾದ್ಯವೋ ಅವೆಲ್ಲಕ್ಕೂ ಆಧಾರಭೂತವಾಗಿ ನಿಲ್ಲಬಲ್ಲದು ಮತ್ತು ಈ ಎಲ್ಲ ಧರ್ಮಗಳ ಬಗ್ಗೆ ನನ್ನ ಧೋರಣೆ ಎಂತಹ ದೆಂದರೆ ಸಂಪೂರ್ಣ ಸಹಾನುಭೂತಿಯಿಂದ ಕೂಡಿದುದು. ನನ್ನ ಬೋಧನೆಯು ಈ ಯಾವುದಕ್ಕೂ ವಿರೋಧವಾಗಿ ನಿಲ್ಲುವುದಿಲ್ಲ. ನನ್ನ ಗಮನವೆಲ್ಲ ಮಾನವರ ಕಡೆಗೆ ; ನನ್ನ ಗಮನವೆಲ್ಲ ವ್ಯಕ್ತಿ ಯನ್ನು ಶಕ್ತನನ್ನಾಗಿ ಮಾಡುವುದರ ಕಡೆಗೆ ; ಪ್ರತಿಯೊಬ್ಬನೂ ತನ್ನನ್ನು ತಾನು ಆತ್ಮ ಎಂದು ಅರಿತುಕೊಳ್ಳುವಂತೆ ಮಾಡುವುದರ ಕಡೆಗೆ. ಸಮಸ್ತ ಮಾನವತೆಯೂ ತನ್ನೊಳಗಡಗಿರುವ ದಿವ್ಯತೆ ಯನ್ನು ಕಂಡುಕೊಳ್ಳಬೇಕೆಂದು ನಾನು ಕರೆನೀಡುತ್ತೇನೆ” ಎಂದು ಸ್ವಾಮೀಜಿ ನುಡಿದರು. ಪತ್ರಿಕೆಯ ಪ್ರತಿನಿಧಿ ತನ್ನ ಲೇಖನದಲ್ಲಿ ಸ್ವಾಮೀಜಿಯ ಆದರ್ಶಗಳ ಕುರಿತಾಗಿ ಹಾಗೂ ಅಮೆರಿಕದಲ್ಲಿ ಅವರು ಗಳಿಸಿದ ಯಶಸ್ಸಿನ ಕುರಿತಾಗಿ ಬರೆದು ಕೊನೆಯದಾಗಿ ಒಂದು ವಾಕ್ಯವನ್ನು ಸೇರಿಸಿದ–“ಬಳಿಕ ನಾನು, ಮನುಷ್ಯರಲ್ಲೆಲ್ಲ ಅತ್ಯಂತ ಸ್ವಂತಿಕೆಯಿಂದ ಕೂಡಿದ ವ್ಯಕ್ತಿಯೊಬ್ಬನನ್ನು ಭೇಟಿ ಮಾಡಿದ ಹೆಮ್ಮೆಯಿಂದ ಅವರಿಂದ ಬೀಳ್ಕೊಂಡು ಹೊರಟೆ.” ಹೀಗೆ ಲಂಡನ್ನಿನ ಸಾರ್ವಜನಿಕರಿಗೆ ಸ್ವಾಮೀಜಿಯ ಉಪನ್ಯಾಸದ ಪರಿಣಾಮವಾಗಿ ಅವರ ಸಂದೇಶದ ರೂಪುರೇಷೆಗಳೆಂಥವು ಎಂಬು ದರ ಅಭಿಪ್ರಾಯವಾಯಿತು. ಇದರಿಂದ ಆಸಕ್ತರಾದ ಜನ ಅವರಿಂದ ಹೆಚ್ಚಿನ ಬೋಧನೆಗಳನ್ನು ಪಡೆದುಕೊಳ್ಳಲು ಇಲ್ಲವೆ ಅವರ ವೈಯಕ್ತಿಕ ಪರಿಚಯ ಮಾಡಿಕೊಳ್ಳಲು ಗುಂಪುಗುಂಪಾಗಿ ಬರಲಾರಂಭಿಸಿದರು.</p>
<p>ಹೀಗೆ ಈ ಇಂಗ್ಲಿಷು ಜನ ಅತ್ಯಂತ ಉತ್ಸಾಹವನ್ನು ತೋರಿಸುವುದರ ಮೂಲಕ ತಮ್ಮ ಬೋಧನೆಗಳನ್ನು ಹಾಗೂ ತಮ್ಮ ವ್ಯಕ್ತಿತ್ವವನ್ನು ಅರಿತು ಒಪ್ಪಿಗೆ ಸೂಚಿಸಿದುದನ್ನು ಕಂಡು ಸ್ವಾಮೀಜಿಗೆ ತುಂಬ ಸಮಾಧಾನವಾಯಿತು. ಇದು ಅವರ ಪಾಲಿಗೆ ಒಂದು ನವೀನ ಅನುಭವವೇ ಆಯಿತೆಂದೂ ಹೇಳಬಹುದು. ಲಂಡನ್ನಿನ ಪ್ರಿನ್ಸಸ್ ಹಾಲ್​ನಲ್ಲಿ ಭಾಷಣ ಮಾಡಿದ ಮೇಲೆ ಸ್ವಾಮೀಜಿ ಲಂಡನ್ನಿನಲ್ಲಿದ್ದುದು ಕೇವಲ ಒಂದು ತಿಂಗಳ ಕಾಲ ಮಾತ್ರವೇ ಆದರೂ ಆ ಅಲ್ಪಾವಧಿ ಯಲ್ಲೇ ಅವರು ತಮ್ಮ ಮುಂದಿನ ಕಾರ್ಯಕ್ಕೆ ಭದ್ರವಾದ ಅಡಿಪಾಯವನ್ನು ಹಾಕಿದರು. ಮತ್ತು ಈ ಅವಧಿಯಲ್ಲೇ ಅವರು ತಮ್ಮ ಸಂಪರ್ಕಕ್ಕೆ ಬಂದ ಪ್ರತಿಯೊಬ್ಬರ ಮೇಲೂ ಅಚ್ಚಳಿಯದ ಚಿರಮುದ್ರೆಯನ್ನೊತ್ತಿದರು.</p>
<p>ಇದೇ ಸಂದರ್ಭದಲ್ಲಿ ಅವರು ಲಂಡನ್ನಿನಲ್ಲಿ ಹಲವಾರು ಗಣ್ಯವ್ಯಕ್ತಿಗಳ ಮನೆಗಳಲ್ಲಿ ತರಗತಿ ಗಳನ್ನು ತೆಗೆದುಕೊಳ್ಳುತ್ತಿದ್ದರು. ಆ ಸಂಬಂಧವಾಗಿ ಮುಂದೊಮ್ಮೆ ಪತ್ರ ಬರೆಯುತ್ತ ಹೀಗೆ ತಿಳಿಸಿದರು–“ನಾನು ಆ ದಿನಗಳಲ್ಲಿ ಸಾರ್ವಜನಿಕ ಉಪನ್ಯಾಸಗಳಲ್ಲದೆ ವಾರಕ್ಕೆ ಎಂಟು ತರಗತಿ ಗಳನ್ನು ತೆಗೆದುಕೊಳ್ಳುತ್ತಿದ್ದೆ. ಈ ತರಗತಿಗಳಲ್ಲಿ ಜನ ಕಿಕ್ಕಿರಿದಿರುತ್ತಿದ್ದರು. ಸಮಾಜದ ಉನ್ನತ ವರ್ಗದ ಮಹಿಳೆಯರೂ ನೆಲದ ಮೇಲೆ ಕಾಲುಮಡಿಸಿಕೊಂಡು ಕುಳಿತಿರುತ್ತಿದ್ದರು. ಆದರೂ ಆ ಬಗ್ಗೆ ಅವರು ಅನ್ಯಥಾ ಭಾವಿಸುತ್ತಿರಲಿಲ್ಲ.”</p>
<p>ಸ್ವಾಮೀಜಿ ಲಂಡನ್ನಿನಲ್ಲಿ ನೀಡಿದ ಒಂದು ಉಪನ್ಯಾಸದ ಸಾರಾಂಶವನ್ನು ‘ಇಂಡಿಯನ್ ಮಿರರ್​’ ಪತ್ರಿಕೆ ಹೀಗೆ ಪ್ರಕಟಿಸಿತು :</p>
<p>“ಬಲೂನ್ ಸೊಸೈಟಿಯ ವಾರದ ಸಭೆಯೊಂದರಲ್ಲಿ ಸ್ವಾಮಿ ವಿವೇಕಾನಂದರು ‘ವೇದಾಂತದ ಬೆಳಕಿನಲ್ಲಿ ಮಾನವ ಮತ್ತು ಸಮಾಜ’ ಎಂಬ ವಿಷಯವಾಗಿ ಭಾಷಣ ಮಾಡಿದರು. ಸಮಾಜದ ರಚನೆಯಲ್ಲಿ ಧರ್ಮ ಎಂಬುದು ಅತ್ಯದ್ಭುತವಾದ ಒಂದು ಅಂಶ ಎಂದರು ಸ್ವಾಮೀಜಿ. ವಿಜ್ಞಾನ ದಿಂದ ಒದಗುವ ಅತಿದೊಡ್ಡ ಲಾಭವೇ ಜ್ಞಾನವೆನ್ನುವುದಾದರೆ ಧರ್ಮದ ಅಧ್ಯಯನದಿಂದ ಪ್ರಾಪ್ತ ವಾಗುವ ಮನುಷ್ಯನ ಸ್ವರೂಪ ಜ್ಞಾನ, ಆತ್ಮಜ್ಞಾನ ಹಾಗೂ ಭಗವದ್​ಜ್ಞಾನಕ್ಕಿಂತ ಮಿಗಿಲಾದುದು ಇನ್ನಾವುದಿರಬಲ್ಲುದು ? (ಇನ್ನೊಂದು ವಿಚಾರವೇನೆಂದರೆ) ಸಮಸ್ತ ಜಗತ್ತಿಗೆಲ್ಲ ಒಂದೇ ಧರ್ಮ ವಿರಬೇಕೆನ್ನುವುದು ಸಾಧ್ಯವೇ ಇಲ್ಲ, ಅಷ್ಟೇ ಅಲ್ಲ, ಅದು ಅಪಾಯಕರ ಕೂಡ. ಸಕಲ ಧಾರ್ಮಿಕ ಭಾವನೆಗಳೂ ಒಂದೇ ಮಟ್ಟದಲ್ಲಿರಬೇಕೆಂದರೆ ಅದು ಧಾರ್ಮಿಕ ಭಾವನೆಗಳ ನಾಶಕ್ಕೆ ನಾಂದಿ ಯಾದೀತು. ವಿವಿಧತೆಯೇ ಅದರ ಲಕ್ಷಣ. ದುರದೃಷ್ಟವಶಾತ್ ಪ್ರತಿಯೊಬ್ಬರೂ ತಮ್ಮತಮ್ಮ ಧರ್ಮದಲ್ಲೇ ಎಷ್ಟು ಮುಳುಗಿದ್ದಾರೆಂದರೆ ಅವರಿಗೆ ಈ ಜಗತ್ತಿನಲ್ಲಿ ಇನ್ನೇನಿದೆಯೆಂದು ನೋಡುವುದಕ್ಕೂ ಕಣ್ಣಿಲ್ಲವಾಗಿಬಿಟ್ಟಿದೆ. ಅಲ್ಲದೆ ಇತರರೂ ತಮ್ಮ ದಾರಿಯಲ್ಲೇ ಬರುವಂತೆ ಮಾಡಲು ಹೋರಾಡುತ್ತಾರೆ. ಇತರ ಎಲ್ಲ ಧರ್ಮಗಳಿಗೂ ಮನ್ನಣೆ ಕೊಡುವ ಧರ್ಮವೇ ಶ್ರೇಷ್ಠ ವಾದ ಧರ್ಮ. ವೇದಾಂತ ಧರ್ಮವು ಇತರ ಎಲ್ಲವನ್ನೂ ತನ್ನೊಳಗೆ ಅಂತರ್ಗತಗೊಳಿಸಿ ಕೊಂಡಿದೆ. ಇಲ್ಲಿ ಪ್ರತಿಯೊಬ್ಬನಿಗೂ ಅವನವನ ಸ್ವಭಾವಕ್ಕೆ ಅನುಗುಣವಾದ ಮಾರ್ಗವನ್ನು ಅನುಸರಿಸಲು ಅವಕಾಶವಿದೆ ಎಂದರು ಸ್ವಾಮೀಜಿ.”</p>
<p>ಸ್ವಾಮೀಜಿ ನ್ಯೂಯಾರ್ಕಿನಲ್ಲಿ ಮಾಡಿದಂತೆ ಇಂಗ್ಲೆಂಡಿನಲ್ಲಿಯೂ ವಿಶ್ರಾಂತಿಯೇ ಇಲ್ಲದೆ ನಿರಂತರವಾಗಿ ಶ್ರಮಿಸಿದರು. ಬಳಿಗೆ ಬಂದವರಿಗೆ ಸಂಪೂರ್ಣ ಗಮನಗೊಟ್ಟು ಹೃತ್ಪೂರ್ವಕವಾಗಿ ಬೋಧಿಸಿದರು. ಅವರ ಪ್ರಭಾವಲಯವು ಸ್ಥಿರವಾಗಿ ವಿಸ್ತಾರಗೊಳ್ಳುತ್ತ ಬಂದಿತು ; ಅವರ ಪ್ರಭಾವ ದಿನೇದಿನೇ ಹೆಚ್ಚುತ್ತ ಬಂದಿತು. ಅವರಿಗೆ ಹಲವಾರು ಜನರ ಪರಿಚಯವಾಗುವಂತೆ, ತರಗತಿಗಳು ಏರ್ಪಡುವಂತೆ ಇ. ಟಿ. ಸ್ಟರ್ಡಿ ಅಪಾರ ನೆರವು ನೀಡಿದ. ಅಲ್ಲದೆ ಈ ವೇಳೆಗೆ ಪ್ಯಾರಿಸಿ ನಿಂದ ಲಂಡನ್ನಿಗೆ ಬಂದಿದ್ದ ಮಿಸ್ ಮೆಕ್​ಲಾಡ್ ಹಾಗೂ ಲೆಗೆಟ್ ದಂಪತಿಗಳು ಕೂಡ ಹಲವಾರು ಹೊಸಬರನ್ನು ಕರೆತಂದು ಸ್ವಾಮೀಜಿಗೆ ಪರಿಚಯ ಮಾಡಿಸಿಕೊಟ್ಟು ಅವರ ವೇದಾಂತ ಪ್ರಸಾರ ಕಾರ್ಯಕ್ಕೆ ತುಂಬ ನೆರವಾದರು.</p>
<p>ಸ್ವಾಮೀಜಿ ಇದ್ದಂತಹ ಓಕ್​ಲೆ ಸ್ಟ್ರೀಟಿನ ತರಗತಿಗಳಿಗೆ ಬರುತ್ತಿದ್ದ ಮೊದಲಿಗರಲ್ಲಿ ಲೇಡಿ ಇಸಾಬೆಲ್ ಮಾರ್ಗೆಸ್ಸನ್ ಒಬ್ಬಳು. ಇವಳು ಸಮಾಜ ಸುಧಾರಣೆ ಹಾಗೂ ವಿದ್ಯಾಭ್ಯಾಸ ಸುಧಾರಣೆ ಗಳ ಕಾರ್ಯದಲ್ಲಿ ವಿಶೇಷ ಆಸಕ್ತಿಯಿದ್ದವಳು. ಇವಳು ಸ್ವಾಮೀಜಿಯನ್ನು ತನ್ನ ಮನೆಗೆ ಆಮಂತ್ರಿಸಿ ಅಲ್ಲಿಗೆ ಆಹ್ವಾನಿತರಾದ ತನ್ನ ಕೆಲವು ಸ್ನೇಹಿತರನ್ನುದ್ದೇಶಿಸಿ ಮಾತನಾಡಬೇಕೆಂದು ಕೇಳಿಕೊಂಡಳು. ಅಂದು ಭಾನುವಾರ. ಅಲ್ಲಿ ಆಹ್ವಾನಿತರಾಗಿದ್ದವರಲ್ಲಿ ಮಿಸ್ ಮಾರ್ಗರೆಟ್ ನೋಬೆಲ್ ಒಬ್ಬಳು. ಇವಳೇ ಮುಂದೆ ವಿಖ್ಯಾತಳಾದ ಸೋದರಿ ನಿವೇದಿತಾ. ಸ್ವಾಮೀಜಿಯ ಆಧ್ಯಾತ್ಮಿಕ ಸಂಸ್ಕೃತಿಯ ವಿಸ್ತಾರವನ್ನು ಕಂಡು ಮಿಸ್ ನೋಬೆಲ್ ಬೆರಗಾದಳು. ತಾತ್ತ್ವಿಕ ವಿಚಾರ ಗಳಲ್ಲಿ ಅವರಿಗಿದ್ದ ನಿಖರ-ನಿಶ್ಚಿತ ವಿಪುಲ ಜ್ಞಾನ ಅವಳನ್ನು ದಿಗ್ಭ್ರಮೆಗೊಳಿಸಿತು. ಅಲ್ಲದೆ ಮುಂದೆ ಆಕೆಯೇ ಹೇಳುವಂತೆ, ಆಕೆಗೆ ಸ್ವಾಮೀಜಿಯ ದಿವ್ಯ ಕರೆಯೊಂದು ಕೇಳಿಬಂತು.</p>
<p>ಮಿಸ್ ನೋಬೆಲ್ಲಳು ಶಿಕ್ಷಣ ಕ್ಷೇತ್ರದಲ್ಲಿ ಬಹಳವಾಗಿ ಆಸಕ್ತಳಾದವಳು. ಅವಳು ತಾನೇ ಸ್ಥಾಪಿಸಿದ ವಿದ್ಯಾಸಂಸ್ಥೆಯೊಂದರ ಪ್ರಿನ್ಸಿಪಾಲಳಾಗಿದ್ದಳು. ವಿದ್ಯಾಕ್ಷೇತ್ರದಲ್ಲಿ ಒಂದು ಉನ್ನತ ಮಟ್ಟದ ಸುಧಾರಣೆಯನ್ನು ಮಾಡಬೇಕೆಂಬುದು ಅವಳ ಅಭಿಲಾಷೆಯಾಗಿತ್ತು. ಇವಳು ಯಾವಾ ಗಲೂ ವಿಚಾರವಂತಹ ವಲಯಗಳಲ್ಲಿ ಓಡಾಡಿಕೊಂಡಿರುತ್ತಿದ್ದಳು. ಎಲ್ಲ ಬಗೆಯ ಆಧುನಿಕ ವಿಚಾರಗಳಲ್ಲಿ ಹಾಗೂ ಆಲೋಚನಾಲಹರಿಗಳಲ್ಲಿ ಆಳವಾದ ಆಸಕ್ತಿ ವಹಿಸುತ್ತಿದ್ದಳು. ಸ್ವಾಮೀಜಿಯ ಮಾತುಗಳನ್ನು ಮಾರ್ಗರೆಟ್ ತುಂಬ ಎಚ್ಚರದಿಂದ ತೂಗಿನೋಡಿದಳು. ಮೊದ ಮೊದಲಿಗೆ ಅವರ ಅನೇಕ ವಿಚಾರಗಳು ಅವಳಿಗೆ ಒಪ್ಪಿಗೆಯಾಗಲಿಲ್ಲ. ಆದ್ದರಿಂದ ಅವಳು ಆ ಕುರಿತಾಗಿ ಮತ್ತೆಮತ್ತೆ ಪ್ರಶ್ನಿಸುತ್ತಿದ್ದಳು. ಅವಳ ಮನೋಭಾವವನ್ನು ಗಮನಿಸಿದ ಸ್ವಾಮೀಜಿ ಅದು ಅವಳ ವೈಚಾರಿಕ ಶಕ್ತಿಯ ಲಕ್ಷಣವೆಂದು ತಿಳಿದರು. ಅವಳು ತಮ್ಮ ಮಾತುಗಳನ್ನು ಸ್ವೀಕರಿ ಸಲು ಮೊದಮೊದಲಿಗೆ ಹಿಂಜರಿದರೂ ಒಮ್ಮೆ ತಮ್ಮ ಭಾವನೆಗಳನ್ನೂ ತತ್ತ್ವಗಳನ್ನೂ ಸ್ವೀಕರಿಸಿದ ಳೆಂದರೆ ಆಮೇಲೆ ಅವುಗಳನ್ನು ಅವಳಷ್ಟು ಉಗ್ರವಾಗಿ ನಿಷ್ಠಾಯುತವಾಗಿ ಪ್ರತಿಪಾದಿಸುವವರು ಬೇರಾರೂ ಇರಲಾರರು ಎಂದು ಅರಿತರು. ಅಂತೂ ಸ್ವಾಮೀಜಿಯ ತತ್ತ್ವಗಳನ್ನು ಸಮಗ್ರವಾಗಿ ಸ್ವೀಕರಿಸಲು ನೋಬೆಲ್ಲಳಿಗೆ ಹಲವು ತಿಂಗಳೇ ಬೇಕಾದುವು. ತಾನು ಅವರನ್ನು ಲೇಡಿ ಇಸಾಬೆಲ್ ಮಾರ್ಗೆಸ್ಸನ್ನಳ ಮನೆಯಲ್ಲಿ ಮೊದಲ ಸಲ ನೋಡಿದ್ದರ ಕುರಿತಾಗಿ ತುಂಬ ಸ್ವಾರಸ್ಯವಾಗಿ ಬರೆದಿದ್ದಾಳೆ :</p>
<p>“ನಾನವರನ್ನು ಮೊದಲ ಸಲ ಸಂದರ್ಶಿಸಿದ್ದು ನವೆಂಬರ್ ತಿಂಗಳ ಒಂದು ಭಾನುವಾರದ ಅಪರಾಹ್ನ ; ಸ್ಥಳ ವೆಸ್ಟ್ ಎಂಡಿನ ಬೈಠಕ್ ಖಾನೆ. ಅವರು ಅರ್ಧವೃತ್ತಾಕಾರವಾಗಿ ಕುಳಿತು ಆಲಿಸುತ್ತಿದ್ದ ತಮ್ಮ ಶ್ರೋತೃಗಳಿಗೆ ಅಭಿಮುಖವಾಗಿ ಕುಳಿತಿದ್ದರು. ಅವರ ಹಿಂದೆ ಅಗ್ಗಿಷ್ಟಿಕೆಯಲ್ಲಿ ಬೆಂಕಿ ಉರಿಯುತ್ತಿತ್ತು. ಆ ಸಂದರ್ಭವನ್ನು ನೆನಪಿಸಿಕೊಂಡಾಗ ಇಂದಿಗೂ ನನ್ನ ಮನಸ್ಸಿನಲ್ಲಿ ಭಾವನಾತರಂಗಗಳು ಏಳುವಂತೆಯೇ, ಆಗ ಅವರ ಮನಸ್ಸಿನಲ್ಲೂ ರವಿಕಿರಣಾವೃತವಾದ ತಮ್ಮ ತಾಯ್ನಾಡಿನ ಹಲವಾರು ನೆನಪುಗಳು ಮೂಡುತ್ತಿದ್ದಿರಬೇಕು. ಅವರು ಪ್ರಶ್ನೆಗಳ ಮೇಲೆ ಪ್ರಶ್ನೆ ಗಳನ್ನು ಉತ್ತರಿಸುತ್ತ ತಮ್ಮ ಮಾತಿಗೆ ನಿದರ್ಶನರೂಪವಾಗಿ ತಮ್ಮ ಸುಮಧುರ ಕಂಠದಿಂದ ಯಾವುದಾದರೂ ಸಂಸ್ಕೃತ ಶ್ಲೋಕವನ್ನು ಪಠಿಸುತ್ತಿದ್ದರು. ಸಂಜೆಗತ್ತಲು ನಿಧಾನವಾಗಿ ಆವರಿಸು ತ್ತಿದ್ದ ಆ ಸಮಯದಲ್ಲಿ ಅಂದಿನ ದೃಶ್ಯವು ಅವರ ಮನಸ್ಸಿನಲ್ಲಿ ಭರತಖಂಡದ ಉದ್ಯಾನವೊಂದರ ಸಂಧ್ಯಾಕಾಲದ ಸುಂದರ ದೃಶ್ಯವನ್ನೋ ಅಥವಾ ಸಂಜೆಯ ವೇಳೆಗೆ ಹಳ್ಳಿಯ ಹೊರಗಿನ ಮರವೊಂದರ ಕೆಳಗೆ ಸಾಧುವೊಬ್ಬ ಹಳ್ಳಿಗರಿಂದ ಸುತ್ತುವರಿಯಲ್ಪಟ್ಟು ಕುಳಿತ ದೃಶ್ಯವನ್ನೋ ಮೂಡುವಂತೆ ಮಾಡಿರಬಹುದು. ಸ್ವಾಮೀಜಿಯನ್ನು ಒಬ್ಬ ಬೋಧಕರಾಗಿ ಇಷ್ಟು ಸರಳವಾದ ರೀತಿಯಲ್ಲಿ ಮತ್ತೆಂದೂ ನಾನು ಇಂಗ್ಲೆಂಡಿನಲ್ಲಿ ನೋಡಲಿಲ್ಲ. ಇದಾದ ಬಳಿಕ ಅವರು ಯಾವಾಗಲೂ ದೊಡ್ಡ ಸಾರ್ವಜನಿಕ ಸಭೆಗಳಲ್ಲಿ ಉಪನ್ಯಾಸ ಮಾಡುತ್ತಿದ್ದರು ; ಇಲ್ಲವೆ ಸಭೆ ಗಳಲ್ಲಿ ಜನ ಔಪಚಾರಿಕವಾಗಿ ಕೇಳಿದ ಪ್ರಶ್ನೆಗಳಿಗೆ ಉತ್ತರಿಸುತ್ತಿದ್ದರು. ಆ ಮೊದಲ ಸಲ ಮಾತ್ರವೇ ನಾವು ಕೇವಲ ಹದಿನೈದು-ಹದಿನಾರು ಜನರಿದ್ದುದು. ಅದರಲ್ಲೂ ಬಹಳಷ್ಟು ಜನ ಅವರ ಆತ್ಮೀಯ ಸ್ನೇಹಿತರು. ಅಲ್ಲದೆ ಅವರು ನಮ್ಮ ನಡುವೆಯೇ ಕುಳಿತಿದ್ದರು. ಅವರು ದೂರದ ನಾಡೊಂದರಿಂದ ಸಂದೇಶ ತಂದಂತಿತ್ತು. ಮಧ್ಯೆ ಮಧ್ಯೆ ‘ಶಿವ ಶಿವ’ ಎನ್ನುವ ವಿಚಿತ್ರ ಸ್ವಭಾವ. ತಮ್ಮ ಹೆಚ್ಚಿನ ಸಮಯವನ್ನೆಲ್ಲ ಧ್ಯಾನದಲ್ಲಿ ಕಳೆಯುವವರ ಮುಖದಲ್ಲಿ ಕಂಡುಬರುವಂತಹ ಮಾಧುರ್ಯ-ಭವ್ಯತೆಗಳೆರಡೂ ಅವರ ಮುಖದಲ್ಲಿ ಸಮ್ಮಿಳಿತವಾಗಿದ್ದುವು. ಅದು ಪ್ರಾಯಶಃ ರಾಫೇಲ್ ಚಿತ್ರಿಸಿದ ಬಾಲಕ್ರಿಸ್ತನ ಮುಖವನ್ನು ಹೋಲುತ್ತಿತ್ತು.”</p>
<p>ಸ್ವಾಮೀಜಿಯ ಬೋಧನೆಗಳಲ್ಲಿ ಕೆಲವನ್ನು ಮಾರ್ಗರೆಟ್ ಕೂಡಲೇ ಒಪ್ಪಿಕೊಂಡು ಸ್ವೀಕರಿಸಿದ ಳಾದರೂ ಇತರ ಹಲವನ್ನು ಆಕೆ ಒಮ್ಮೆಗೇ ಸ್ವೀಕರಿಸಲು ಸಿದ್ಧಳಿರಲಿಲ್ಲ. ಅವುಗಳಲ್ಲಿ ಕೆಲವನ್ನು ಪರೀಕ್ಷಿಸಬೇಕೆಂದು ಆಕೆಗೆ ತೋರಿತು. ಅವರ ಕೆಲವು ಸಿದ್ಧಾಂತಗಳು ಇತರ ಅನೇಕರ ಸಿದ್ಧಾಂತಗಳಿ ಗಿಂತಲೂ ವಿಭಿನ್ನವಲ್ಲವೆಂದು ಅವಳು ಭಾವಿಸಿದ್ದಳು. ಆದ್ದರಿಂದ ಅಂಥವುಗಳನ್ನು ಅನುಸರಿಸಿ ದರೆ ಮುಂದೆ ಪಶ್ಚಾತ್ತಾಪ ಪಡಬೇಕಾಗಬಹುದೆಂದು ಭಾವಿಸಿದಳು. ಆದರೆ ಅವಳ ಸಂಶಯಗಳೆಲ್ಲ ನಿಧಾನವಾಗಿ ಪರಿಹಾರವಾಗಲಾರಂಭಿಸಿದುವು. ಸ್ವಾಮೀಜಿಯ ಸಂಪರ್ಕಕ್ಕೆ ಬಂದ ಮೇಲಿನ ಒಂದು ತಿಂಗಳ ಕಾಲದಲ್ಲೇ ಆಕೆ ಅವರಿಂದ ಸಾಕಷ್ಟು ತೀವ್ರವಾಗಿ ಪ್ರಭಾವಿತಳಾದಳು. ಆ ಅವಧಿಯಲ್ಲೇ ಅವಳು ಸ್ವಾಮೀಜಿಯ ಶಿಷ್ಯತ್ವವನ್ನು ಸ್ವೀಕರಿಸಿದಳೆಂದು ಹೇಳಬೇಕು. ಆ ವಿಷಯ ವಾಗಿ ಅವಳೇ ಮುಂದೆ ‘ನಾ ಕಂಡಂತೆ ನನ್ನ ಗುರುದೇವ<span class="en">’ (The Master as I saw him)</span> ಎಂಬ ಪುಸ್ತಕದಲ್ಲಿ ಬಣ್ಣಿಸುತ್ತಾಳೆ :</p>
<p>“ಈ ಸಂಧಿಕಾಲದ ಬಗ್ಗೆ ಸ್ಪಷ್ಟವಾಗಿ ತಿಳಿಸುವುದು ಕಷ್ಟ. ಸ್ವಾಮೀಜಿ ಇಂಗ್ಲೆಂಡಿನಿಂದ ಹೊರಡುವ ಮೊದಲೇ ನಾನವರನ್ನು ‘ಗುರುದೇವ’ ಎಂದು ಸಂಬೋಧಿಸುವ ಕಾಲ ಬಂದಿತು. ಅವರಲ್ಲಿದ್ದ ವೀರನಾಡಿಯನ್ನು ನಾನು ಗುರುತಿಸಿದ್ದೆ. ಅವರಿಗೆ ತಮ್ಮ ದೇಶಬಾಂಧವರ ಮೇಲಿದ್ದ ಪ್ರೀತಿಗೆ ದಾಸಳಾಗಲು ನಾನು ಇಚ್ಛಿಸಿದೆ. ಆದರೆ ನಿಜಕ್ಕೂ ನಾನು ಶರಣಾಗತಳಾದದ್ದು ಅವರ ಶೀಲಕ್ಕೆ. ಒಬ್ಬ ಧರ್ಮಬೋಧಕನಾಗಿ ಅವರು ತಮ್ಮದೇ ಆದ ಒಂದು ಸಿದ್ದಾಂತವನ್ನು ನೀಡಿದರೂ, ಸ್ವೀಕರಿಸುವವರು ಅದಕ್ಕೇ ದಾಸರಾಗಬೇಕಾಗಿರಲಿಲ್ಲ ; ಸತ್ಯ ಅವರನ್ನು ಬೇರೆಡೆಗೆ ಒಯ್ದರೆ ಅದನ್ನು ಅನುಸರಿಸಲು ಅವರಿಗೆ ಸ್ವಾತಂತ್ರ್ಯವಿತ್ತು. ಈ ಅಂಶವನ್ನು ನಾನು ಗುರುತಿಸಿದೆ, ಮತ್ತು ಅಷ್ಟರಮಟ್ಟಿಗೆ ನಾನವರ ಶಿಷ್ಯೆಯಾದೆ. ಆದರೆ ಇನ್ನುಳಿದವುಗಳ ವಿಚಾರದಲ್ಲಿ ಹೇಳುವು ದಾದರೆ, ಅವರ ಬೋಧನೆಗಳು ಎಷ್ಟರಮಟ್ಟಿಗೆ ಸಮಂಜಸ ಎಂಬುದನ್ನು ಕಂಡುಕೊಳ್ಳಲು ನಾನವುಗಳನ್ನು ಸಾಕಷ್ಟು ಅಧ್ಯಯನ ಮಾಡತೊಡಗಿದೆ. ಅವರ ಮಾತುಗಳ ಸತ್ಯತೆಯು ನನ್ನ ಅನುಭವಕ್ಕೆ ಬರುವವರೆಗೂ ನಾನವುಗಳ ವಿಷಯದಲ್ಲಿ ಅಂತಿಮ ತೀರ್ಮಾನವನ್ನು ತೆಗೆದುಕೊಳ್ಳ ಲಿಲ್ಲ. ಅಲ್ಲದೆ, ಆಗ ನಾನವರ ವ್ಯಕ್ತಿತ್ವದಿಂದ ತೀವ್ರವಾಗಿ ಆಕರ್ಷಿತಳಾಗಿದ್ದರೂ ನನಗೆ ತಿಳಿದಿದ್ದ ಇತರ ಚಿಂತಕರು ಹಾಗೂ ಮೇಧಾವಿಗಳಿಗಿಂತಲೂ ಅವರು ಎಷ್ಟು ಮುಂದಿದ್ದಾರೆಂಬುದು ನನ್ನ ಬುದ್ಧಿಗಿನ್ನೂ ಗೋಚರವಾಗಲಿಲ್ಲ.”</p>
<p>ಲಂಡನ್ನಿನ ಹಲವಾರು ಕ್ಲಬ್ಬುಗಳಲ್ಲಿ ಹಾಗೂ ಶ್ರೀಮಂತರ ಮನೆಗಳಲ್ಲಿ ನೀಡುತ್ತಿದ್ದ ಅನೌಪಚಾರಿಕ ಭಾಷಣಗಳಲ್ಲಿ ಹಾಗೂ ಚರ್ಚೆಗಳಲ್ಲಿ ಸ್ವಾಮೀಜಿ ಹೆಚ್ಚಾಗಿ ಮಾತನಾಡುತ್ತಿದ್ದುದು ಹಿಂದೂಧರ್ಮದ ಸಿದ್ಧಾಂತಗಳ ಕುರಿತಾಗಿ, ಅದರಲ್ಲೂ ಮುಖ್ಯವಾಗಿ, ಹಿಂದೂಧರ್ಮದ ತಿರುಳಾದ ವೇದಾಂತತತ್ತ್ವಗಳನ್ನು ಅವರು ವಿಶದವಾಗಿ ವಿವರಿಸಿದರು. ಸಹಜವಾಗಿಯೇ ಅವರು ಅನೇಕ ಬಗೆಯ ಜನರಿಂದ ನಾನಾ ಪ್ರಕಾರದ ಪ್ರಶ್ನೆಗಳ ಸುರಿಮಳೆಯನ್ನೇ ಎದುರಿಸಬೇಕಾಯಿತು. ಅತ್ಯಂತ ಸಮರ್ಥ ಗುರುವಿನಂತೆ ಸ್ವಾಮೀಜಿ ಆ ಎಲ್ಲ ಪ್ರಶ್ನೆಗಳಿಗೂ ಅವುಗಳ ಅರ್ಹತೆಗೆ ತಕ್ಕಂತೆ ಸೂಕ್ತವಾದ ಉತ್ತರಗಳನ್ನು ಕೊಟ್ಟು ಸಮಾಧಾನಗೊಳಿಸುತ್ತಿದ್ದರು. ಆದರೆ ಅಮೆರಿಕಕ್ಕಿಂತ ಕೆಲವು ವಿಷಯಗಳಲ್ಲಾದರೂ ಇಂಗ್ಲೆಂಡ್ ಮೇಲು ಎನ್ನಬಹುದಾಗಿತ್ತು. ಏಕೆಂದರೆ ಇಂಗ್ಲಿಷರು ಭಾರತದ ಆಳರಸರಾಗಿದ್ದುದರಿಂದ ಇಂಗ್ಲೆಂಡ್​-ಭಾರತಗಳ ನಡುವಣ ಸಂಬಂಧವು ಹೆಚ್ಚು ನಿಕಟವಾಗಿತ್ತು. ಆದ್ದರಿಂದ ಭಾರತದ ಬಗ್ಗೆ ಇಂಗ್ಲಿಷರ ತಿಳಿವಳಿಕೆಯೂ ಉತ್ತಮವಾಗಿತ್ತು. ಹಿಂದೂಧರ್ಮದ ಬಗೆಗಿನ ಇಂಗ್ಲಿಷರ ಪರಿಜ್ಞಾನವೂ ಉತ್ತಮವಾಗಿದ್ದು ಸ್ವಾಮೀಜಿಯ ಭಾಷಣ ಗಳಿಗೆ ಸಿಗುತ್ತಿದ್ದ ಪ್ರತಿಕ್ರಿಯೆ ಚೆನ್ನಾಗಿತ್ತು. ಅಮೆರಿಕದಲ್ಲಿ ತಾವು ಸಾರಿದ್ದ ಸಂದೇಶವನ್ನೇ ಅವರು ಇಂಗ್ಲೆಂಡಿನಲ್ಲೂ ಬೋಧಿಸಿದರು. ಸರ್ವಧರ್ಮಗಳ ಹಿಂದಿನ ಸಮಾನ ತತ್ತ್ವಗಳನ್ನೂ ಧರ್ಮಾಂ ಧತೆಯ ಮೂಲಕಾರಣವನ್ನೂ ಅವರು ತೋರಿಸಿಕೊಟ್ಟರು. ಸಕಲ ಧರ್ಮಗಳೂ ತ್ಯಾಗವನ್ನೇ ಬೋಧಿಸುತ್ತವೆ, ತ್ಯಾಗವಿಲ್ಲದೆ ಧರ್ಮಾನುಷ್ಠಾನವೂ ಸಿದ್ಧಿಯೂ ಸಾಧ್ಯವೇ ಇಲ್ಲ ಎಂದು ಪ್ರತಿಪಾದಿಸಿದರು.</p>
<p>ಸ್ವಾಮೀಜಿಯ ಪ್ರತಿಯೊಂದು ಉಪನ್ಯಾಸವೂ ಆ ಪಾಶ್ಚಾತ್ಯ ಶ್ರೋತೃಗಳಿಗೆ ಜ್ಞಾನಪ್ರದ ವಾಗಿತ್ತು. ಅವುಗಳಲ್ಲಿ ಕೆಲವಂತೂ ಅತ್ಯಂತ ಸ್ಫೂರ್ತಿದಾಯಕವಾಗಿದ್ದುವು. ಯಾವುದಾದ ರೊಂದು ವಿಷಯವನ್ನು ಅವರು ತನ್ಮಯತೆಯಿಂದ ವಿವರಿಸತೊಡಗಿದರೆಂದರೆ ಅವರ ಮುಖ ದಲ್ಲಿ ವ್ಯಕ್ತವಾಗುತ್ತಿದ್ದ ಭಾವೋದ್ವೇಗ, ಅಥವಾ ಇದ್ದಕ್ಕಿದ್ದಂತೆ ಅವರ ಕಣ್ಣುಗಳಿಂದ ಹೊರ ಹೊಮ್ಮುತ್ತಿದ್ದ ಮಿಂಚು, ಅವರ ಯಾವುದೇ ಒಂದು ಮಾತಿನ ಮೂಲಕ ಹರಿದುಬರುತ್ತಿದ್ದ ಉಜ್ವಲ ಭಾವಪ್ರವಾಹ, ಇಲ್ಲವೆ ಶ್ರೋತೃಗಳ ದೃಷ್ಟಿಯಿಂದ ಅವರ (ಸ್ವಾಮೀಜಿಯ) ಅಸ್ತಿತ್ವ ವನ್ನೇ ಮರೆಮಾಡಿ ಪ್ರಕಟಗೊಳ್ಳುತ್ತಿದ್ದ ಅವರ ಅತೀಂದ್ರಿಯ-ಜ್ಯೋತಿರ್ಮಯ ವ್ಯಕ್ತಿತ್ವ–ಈ ಅಂಶಗಳಲ್ಲಿ ಯಾವುದಾದರೊಂದು ಅಥವಾ ಒಂದಕ್ಕಿಂತ ಹೆಚ್ಚು ಅಂಶಗಳು ಶ್ರೋತೃಗಳನ್ನು ಸಂಮೋಹನಗೊಳಿಸಿಬಿಡುತ್ತಿದ್ದುವು.</p>
<p>ಒಂದು ದಿನ ಲಂಡನ್ ಸಮಾಜದ ಅತ್ಯುನ್ನತ ವರ್ಗ ಮಹಿಳಾಮಣಿಯರ ಗುಂಪೊಂದನ್ನು ಉದ್ದೇಶಿಸಿ ಸ್ವಾಮೀಜಿ ಮಾತನಾಡುತ್ತಿದ್ದರು. ಭಕ್ತಿಮಾರ್ಗದ ಹಿರಿಮೆಯನ್ನು ಅವರು ಬಣ್ಣಿಸು ತ್ತಿದ್ದರು. ಅತ್ಯುನ್ನತವಾದ ಪ್ರೀತಿಯು ವ್ಯಕ್ತಿಯನ್ನು ಹೇಗೆ ಅತ್ಯಂತ ನಿಃಸ್ವಾರ್ಥಿಯನ್ನಾಗಿ ಮಾಡ ಬಲ್ಲುದು, ವ್ಯಕ್ತಿಯೊಳಗಿನ ಆತ್ಮಶಕ್ತಿಯನ್ನು ಹೇಗೆ ಪ್ರಕಟಗೊಳಿಸಬಲ್ಲುದು ಎಂಬುದನ್ನು ಸ್ವಾಮೀಜಿ ಸ್ಫೂರ್ತಿಯುತರಾಗಿ ಬಣ್ಣಿಸುತ್ತ, ಶ್ರೋತೃಗಳ ಮನಮುಟ್ಟುವಂತಹ ಒಂದು ಉದಾ ಹರಣೆಯನ್ನು ಕೊಟ್ಟರು–“ಈಗ ನೀವು ರಸ್ತೆಯಲ್ಲಿ ಹೋಗುತ್ತಿರುವಾಗ ಇದ್ದಕ್ಕಿದ್ದಂತೆ ಒಂದು ಹೆಬ್ಬುಲಿ ನಿಮಗೆದುರಾಗಿ ನಿಂತು ಗರ್ಜಿಸಿತು ಎಂದಿಟ್ಟುಕೊಳ್ಳಿ. ಆಗ ನಿಮಗೆ ಹೇಗಾದೀತು ! ನಿಮ್ಮ ಜೀವವನ್ನು ಉಳಿಸಿಕೊಳ್ಳಲು ನೀವು ಹೇಗೆ ಉನ್ಮತ್ತರಂತೆ ಅಲ್ಲಿಂದ ಓಡಲಿಕ್ಕಿಲ್ಲ ! ಆದರೆ . . .” ಹೀಗೆನ್ನುತ್ತಿದ್ದಂತೆ ಸ್ವಾಮೀಜಿಯ ಸ್ವರ ಬದಲಿಸಿತು ; ಅವರ ಮುಖ ವಿಶೇಷ ಭಾವದಿಂದ ಜಾಜ್ವಲ್ಯಮಾನವಾಯಿತು. ಆಧ್ಯಾತ್ಮಿಕ ಶಕ್ತಿಯಿಂದ ಮಾತ್ರ ಪ್ರಕಟವಾಗಬಲ್ಲ ತೇಜಸ್ಸು ಮತ್ತು ನಿರ್ಭಯತೆ ಅವರ ವದನದಲ್ಲಿ ವ್ಯಕ್ತವಾದುವು ! “ಆದರೆ . . . ಒಂದು ವೇಳೆ ಆ ಹುಲಿಯ ಹಾಗೂ ನಿಮ್ಮ ನಡುವೆ ನಿಮ್ಮ ಪುಟ್ಟ ಮಗುವಿದೆ ಎಂದು ಭಾವಿಸಿ. ಮರುಕ್ಷಣದಲ್ಲಿ ನೀವೆಲ್ಲಿರು ತ್ತಿದ್ದಿರಿ ?–ಹುಲಿಯ ಬಾಯ ಮುಂದೆ ! ನಿಮ್ಮಲ್ಲಿ ಯಾರೇ ಆದರೂ ಸರಿಯೆ–ನೇರವಾಗಿ ಹುಲಿಯ ಬಾಯ ಮುಂದೆಯೇ–ಇದು ಖಂಡಿತ !” ಸ್ವಾಮೀಜಿಯ ಮಾತಿನ ರಭಸವು ಆ ಯುವಮಾತೆಯರ ಹೃದಯಗಳನ್ನು ಹೇಗೆ ತಟ್ಟಿತೆಂದರೆ ಅವರೆಲ್ಲ ಸ್ತಂಭೀಭೂತರಾದರು. ಸ್ವಾಮೀಜಿಯ ಮಾತಿನ ಸತ್ಯತೆಯನ್ನು ಯಾರೂ ಪ್ರಶ್ನಿಸುವಂತಿರಲಿಲ್ಲ. ಪ್ರತಿಯೊಬ್ಬರಿಗೂ ಅವರ ವರ ಪ್ರಾಣವು ಅತ್ಯಮೂಲ್ಯವಾದುದೇ ಸರಿ. ಹುಲಿಯ ಬಾಯಿಗೆ ಸಿಕ್ಕಿಕೊಳ್ಳುವಂತಹ ಪರಿಸ್ಥಿತಿ ಒದಗಿದರೆ, ಅಂತಹ ಸಾವಿನಿಂದ ತಪ್ಪಿಸಿಕೊಳ್ಳಲು ಯಾರೇ ಆಗಲಿ ಶಕ್ತಿ ಮೀರಿ ಪ್ರಯತ್ನಿಸುತ್ತಾರೆ. ಅಂತೆಯೇ ಒಬ್ಬಳು ಸ್ತ್ರೀಯೂ ಕೂಡ. ಆದರೆ ಅವಳ ಮಗುವೇ ಹುಲಿಗಾಹುತಿಯಾಗುವ ಸಂದರ್ಭ ಒದಗಿದರೆ ಆಗ ಅವಳ ಮಾತೃಪ್ರೇಮವು ಪೂರ್ಣಪ್ರಮಾಣದಲ್ಲಿ ಪ್ರಕಟಗೊಂಡು, ತನ್ನ ಪ್ರಾಣ ವನ್ನೇ ಬಲಿತೆತ್ತು ಮಗುವನ್ನು ಬದುಕಿಸಲು ಹೋರಾಡುವಂತೆ ಆಕೆಯನ್ನು ಪ್ರೇರೇಪಿಸುತ್ತದೆ. ಈ ಸಂದಿಗ್ಧ ಪರಿಸ್ಥಿತಿಯಲ್ಲಿ ಸ್ವಾರ್ಥದ ಪ್ರಶ್ನೆಯೇ ಏಳುವುದಿಲ್ಲ ಎಂಬುದು ಸ್ವಾಮೀಜಿಯ ಮಾತಿನ ಅರ್ಥ. ಅವರ ಈ ಒಂದು ಮಾತು ಆ ಕ್ಷಣದಲ್ಲಿ ಆ ಮಾತೆಯರೆಲ್ಲರ ಸುಪ್ತ ಆಧ್ಯಾತ್ಮಿಕ ಚೇತನವನ್ನು ಬಡಿದೆಬ್ಬಿಸಿ ವ್ಯಕ್ತವಾಗುವಂತೆ ಮಾಡಿತು.</p>
<p>ಸ್ವಾಮೀಜಿ ಲಂಡನ್ನಿಗೆ ಬಂದದ್ದರಿಂದ ಒಂದು ಪ್ರಾಮುಖ್ಯವಾದ ಕಾರ್ಯವನ್ನು ಸಾಧಿಸಿ ದಂತಾಯಿತು. ಏನೆಂದರೆ ತಾವು ಇಂಗ್ಲೆಂಡಿನಲ್ಲಿ ಮುಂದೆ ಏನೇನು ಕಾರ್ಯಗಳನ್ನು ಕೈಗೊಳ್ಳ ಬೇಕೆಂದು ಯೋಜನೆ ಹಾಕಿಕೊಂಡಿದ್ದರೊ ಅವುಗಳಿಗೆಲ್ಲ ಒಂದು ಭದ್ರವಾದ ಬುನಾದಿಯನ್ನು ಹಾಕಿದಂತಾಯಿತು. ಇಂಗ್ಲೆಂಡಿಗೆ ಬರುವ ಮೊದಲು ಸ್ವಾಮೀಜಿ ಭಾವಿಸಿದ್ದರು, ತಮ್ಮ ಲಂಡನ್ ಭೇಟಿಯು ಕೇವಲ ಒಂದು ಪ್ರವಾಸವಾಗಬಹುದು ಅಥವಾ ನಗರದರ್ಶನವಾಗಬಹುದು ಎಂದು. ಆದರೆ ಅವರು ಲಂಡನ್ನಿಗೆ ಪ್ರವೇಶ ಮಾಡಿದ ಮೇಲೆ ಅವರಿಗೆ ತಿಳಿಯಿತು, ಇಲ್ಲಿ ತಮ್ಮ ಕಾರ್ಯವು ಕೇವಲ ಪ್ರಾಯೋಗಿಕವಾಗಿ ಉಳಿಯಲಿಲ್ಲ ; ಬದಲಾಗಿ ನೇರವಾಗಿ ಹಾಗೂ ಶ್ರೀಘ್ರ ವಾಗಿ ತಮ್ಮ ನಿರೀಕ್ಷಣೆಯನ್ನೂ ಮೀರಿ ಯಶಸ್ಸಿನ ಶಿಖರವನ್ನೇ ಮುಟ್ಟಿಬಿಟ್ಟಿದೆ ಎಂದು. ಪತ್ರಿಕೆಗಳಂತೂ ಸ್ವಾಮೀಜಿಯ ಸಂದೇಶಗಳನ್ನು ಸ್ವಾಗತಿಸಿದುವಲ್ಲದೆ ಅವನ್ನು ರಾಷ್ಟ್ರದಾದ್ಯಂತ ಹರಡಿದುವು. ಅತಿ ಪ್ರಸಿದ್ಧವಾದ ಕೆಲವು ಸಂಸ್ಥೆಗಳು ಹಾಗೂ ಅನೇಕ ಕ್ರೈಸ್ತ ಸಂಸ್ಥೆಗಳು ಅವರನ್ನು ಆಮಂತ್ರಿಸಿ ಅವರಿಂದ ಉಪನ್ಯಾಸಗಳನ್ನು ಮಾಡಿಸಿದುವು. ಮತ್ತು ಅವರನ್ನು ಅತ್ಯಂತ ಗೌರವ ದಿಂದ ಆದರಿಸಿದುವು. ಸ್ವಾಮೀಜಿ ಇಂಗ್ಲಿಷ್ ಸಮಾಜದ ಅತ್ಯಂತ ಬುದ್ಧಿವಂತ ಹಾಗೂ ಶ್ರೇಷ್ಠ ಜನರ ವಲಯದಲ್ಲಿ ಓಡಾಡಿದರು. ಉನ್ನತ ವರ್ಗದ ಗೌರವಾನ್ವಿತ ವ್ಯಕ್ತಿಗಳು ಅವರನ್ನು ತಮ್ಮ ಸ್ನೇಹಿತರನ್ನಾಗಿ ಸ್ವೀಕರಿಸಿದರು. ಹೀಗೆ ಇಂಗ್ಲಿಷ್ ಜನರು ತಮ್ಮನ್ನೂ ತಮ್ಮ ಸಂದೇಶಗಳನ್ನೂ ಹೃತ್ಪೂರ್ವಕವಾಗಿ ಸ್ವೀಕರಿಸಿದಾಗ ಅಲ್ಲಿಯವರೆಗೆ ಇಂಗ್ಲಿಷ್ ಜನಾಂಗದ ಮೇಲೆ ತಮಗಿದ್ದ ಅಭಿಪ್ರಾಯವನ್ನು ಅವರು ಬದಲಾಯಿಸಿಕೊಳ್ಳಬೇಕಾಯಿತು. ಅಮೆರಿಕದ ಜನರೇನೋ ತಮ್ಮ ನೂತನ ಭಾವನೆಗಳನ್ನೂ ಸಂದೇಶಗಳನ್ನೂ ಉತ್ಸಾಹದಿಂದ ಸ್ವೀಕರಿಸಿದರಾದರೂ ಸಂಪ್ರದಾಯ ಶರಣರಾದ ಇಂಗ್ಲೆಂಡಿನ ಜನ ತಮ್ಮ ವಿನೂತನ ಬೋಧನೆಗಳನ್ನು ಒಪ್ಪಿಕೊಳ್ಳಲಾರರು ಎಂದು ಸ್ವಾಮೀಜಿ ಶಂಕಿಸಿದ್ದರು. ಆದರೆ ಇಂಗ್ಲೆಂಡಿಗೆ ಬಂದ ಮೇಲೆ ಅವರಿಗೆ ತಿಳಿಯಿತು– ಸಂಪ್ರ ದಾಯಶರಣತೆಯ ಮನೋಭಾವದಿಂದಾಗಿ ಈ ಇಂಗ್ಲಿಷರಿಗೆ ತಮ್ಮ ನೂತನ ಭಾವನೆಗಳನ್ನು ಅರ್ಥ ಮಾಡಿಕೊಳ್ಳಲು ಸ್ವಲ್ಪ ನಿಧಾನವಾಗಬಹುದು ; ಆದರೆ ಅವರಿಗೆ ಆ ಅಭಿಪ್ರಾಯಗಳು ಒಮ್ಮೆ ಒಪ್ಪಿಗೆಯಾದುವೆಂದರೆ ಆ ಬೋಧನೆಗಳನ್ನೂ ಬೋಧಕನನ್ನೂ ಹಾರ್ದಿಕವಾಗಿ ಮೆಚ್ಚಿ ಸ್ವೀಕರಿಸುವಲ್ಲಿ ಅಮೆರಿಕನ್ನರನ್ನೂ ಮೀರಿಸಬಲ್ಲವರಾಗಿದ್ದಾರೆ ಎಂದು. ಆದ್ದರಿಂದಲೇ ಅವರು ಲಂಡನ್ನಿನಿಂದ ಅಮೆರಿಕೆಗೆ ಹಿಂದಿರುಗುವ ವೇಳೆಗೆ ಅಲ್ಲಿನ ಅನೇಕ ಸ್ತ್ರೀಪುರುಷರು ತಮ್ಮ ನಿಷ್ಠಾವಂತ ಬೆಂಬಲಿಗರಾಗಿ, ಪ್ರಾಮಾಣಿಕ ವಿಶ್ವಾಸಿಗರಾಗಿ ದೊರಕಿದ್ದನ್ನು ಕಂಡು ತೃಪ್ತರಾದರು. ಈ ಕುರಿತಾಗಿ ಅವರು ಮದ್ರಾಸಿನ ಶಿಷ್ಯರೊಬ್ಬರಿಗೆ ಪತ್ರ ಬರೆದರು :</p>
<p>“ಇಂಗ್ಲೆಂಡಿನಲ್ಲಿ ನನ್ನ ಕಾರ್ಯ ತುಂಬ ಅದ್ಭುತವಾಗಿ ನಡೆದಿದೆ. ಜನರು ತಂಡ ತಂಡವಾಗಿ ನನ್ನ ಬಳಿಗೆ ಬರುತ್ತಿದ್ದಾರೆ. ನನ್ನ ಕೋಣೆಯಲ್ಲಿ ಅವರಿಗೆಲ್ಲ ಸ್ಥಳ ಸಾಲದು. ಆದ್ದರಿಂದ ಸ್ತ್ರೀಯರೂ ಸೇರಿದಂತೆ ಎಷ್ಟೋ ಜನ ನೆಲದ ಮೇಲೆ ಕುಳಿತುಕೊಳ್ಳುತ್ತಾರೆ. ನಾನು ಮುಂದಿನ ವಾರವೇ ಇಲ್ಲಿಂದ ಹೊರಡಬೇಕಾಗಿರುವುದರಿಂದ ಇವರಿಗೆ ಖೇದವಾಗಿದೆ. ನಾನು ಬೇಗ ಇಲ್ಲಿಂದ ಹೊರಟುಬಿಟ್ಟರೆ ನನ್ನ ಕೆಲಸ ಕುಂಠಿತಗೊಳ್ಳಬಹುದೆಂದು ಕೆಲವರು ಅಭಿಪ್ರಾಯಪಡುತ್ತಾರೆ. ಆದರೆ ನನಗೆ ಹಾಗೆನಿಸುವುದಿಲ್ಲ. ನಾನು ಮನುಷ್ಯರನ್ನಾಗಲಿ ವಸ್ತುಗಳನ್ನಾಗಲಿ ಅವಲಂಬಿಸಿ ಕೊಂಡಿಲ್ಲ. ನಾನು ಅವಲಂಬಿಸಿಕೊಂಡಿರುವುದು ಭಗವಂತನನ್ನು ಮಾತ್ರವೇ. ಮತ್ತು ಅವನೇ ನನ್ನ ಮೂಲಕ ತನ್ನ ಕಾರ್ಯವನ್ನು ಸಾಧಿಸಿಕೊಳ್ಳುತ್ತಾನೆ.</p>
<p>“ಇಲ್ಲಿನ ನಿರಂತರ ಕೆಲಸಕಾರ್ಯಗಳಿಂದಾಗಿ ನಾನು ನಿಜಕ್ಕೂ ಬಳಲಿದ್ದೇನೆ. ಇಲ್ಲಿ ಇನ್ನಾವ ಹಿಂದೂವಾದರೂ ನನ್ನಷ್ಟು ಕಷ್ಟಪಟ್ಟು ಕೆಲಸಮಾಡಿದರೆ ಅವನು ಸತ್ತೇ ಹೋಗುತ್ತಿದ್ದ . . . ನಾನು ದೀರ್ಘ ವಿಶ್ರಾಂತಿಗಾಗಿ ಭಾರತಕ್ಕೆ ಮರಳಬೇಕೆಂದಿದ್ದೇನೆ.”</p>
<p>ಸ್ವಾಮೀಜಿಯ ತರಗತಿಗಳಲ್ಲಿ ಭಾಗವಹಿಸಿದ ಪತ್ರಕರ್ತನೊಬ್ಬ ತನ್ನ ವರದಿಯಲ್ಲಿ ಹೀಗೆ ಬರೆದ :</p>
<p>“ಲಂಡನ್ನಿನ ಕೆಲವು ಅತ್ಯಂತ ಸೊಗಸುಗಾರ ಸ್ತ್ರೀಯರೂ, ಭಾರತದ ಶಿಷ್ಯರಂತೆ ವಿನೀತರಾಗಿ ಕುಳಿತು ತಮ್ಮ ಗುರುವಿನ ಮಾತನ್ನು ಆಲಿಸುತ್ತಿದ್ದುದು ಒಂದು ಅಪೂರ್ವ ದೃಶ್ಯವೇ ಸರಿ. ಇಂಗ್ಲಿಷ್ ಜನಾಂಗದವರ ಮನಸ್ಸಿನಲ್ಲಿ ಭಾರತದ ಕುರಿತಾಗಿ ಸ್ವಾಮೀಜಿ ಮೂಡಿಸುತ್ತಿರುವ ಪ್ರೀತಿ-ಸಹಾನುಭೂತಿಗಳು, ಭಾರತದ ಪ್ರಗತಿಗೆ ಶಕ್ತಿಯ ಆಗರವಾಗುವುದೇ ಖಂಡಿತ.”</p>
<p>ಹೀಗೆ ಸ್ವಾಮೀಜಿ ಲಂಡನ್ನಿನಲ್ಲಿ ತಮ್ಮ ಚಟುವಟಿಕೆಗಳಲ್ಲಿ ಮುಳುಗಿದ್ದರೆ, ಅವರಿಗೆ ಅಮೆರಿಕೆಗೆ ಮರಳುವಂತೆ ಒತ್ತಾಯಿಸುವ ಪತ್ರಗಳು ಬರತೊಡಗಿದುವು. ಅಮೆರಿಕದಲ್ಲಿ ಅವರ ಕಾರ್ಯಕ್ಷೇತ್ರ ವಿಸ್ತಾರಗೊಳ್ಳುತ್ತಿದ್ದು, ತಮ್ಮ ಸಲುವಾಗಿಯಾದರೂ ಬೇಗೆ ಹಿಂದಿರುಗಬೇಕೆಂದು ಅವರ ಶಿಷ್ಯರು ಬೇಡಿಕೊಂಡರು. ಆದರೆ ಇತ್ತ ಅವರ ಇಂಗ್ಲಿಷ್ ಸ್ನೇಹಿತರು, ಲಂಡನ್ನಿನಲ್ಲೇ ಸ್ಥಿರವಾಗಿ ನೆಲಸ ಬೇಕೆಂದು ಅವರನ್ನು ಕೇಳಿಕೊಳ್ಳುತ್ತಿದ್ದರು.</p>
<p>ಈ ಪರಿಸ್ಥಿತಿಯಲ್ಲಿ ಸ್ವಾಮೀಜಿ ತಾವು ಅಮೆರಿಕೆಗೆ ಹಿಂದಿರುಗುವುದೆಂದೇ ನಿಶ್ಚಯಿಸಿದರು. ಏಕೆಂದರೆ ಅವರು ಇಂಗ್ಲೆಂಡಿಗೆ ಬಂದದ್ದೇ ಅಮೆರಿಕದ ತಮ್ಮ ಕಾರ್ಯಗಳಿಂದ ಕೆಲಕಾಲದ ಮಟ್ಟಿಗೆ ಬಿಡುವು ಮಾಡಿಕೊಂಡು, ಅಮೆರಿಕದ ಕಾರ್ಯ ಆಗತಾನೆ ಒಂದು ಹದಕ್ಕೆ ಬರುತ್ತಿದ್ದಾಗ ಅವರು ಅದನ್ನು ಬಿಟ್ಟು ಬಂದಿದ್ದರು. ಇಂಗ್ಲೆಂಡಿನಲ್ಲಿ ವೇದಾಂತ ಪ್ರಸಾರಕ್ಕೆ ಅನುಕೂಲವಾದ ವಾತಾವರಣವಿದೆಯೇ ಎಂಬುದನ್ನು ಪರಿಶೀಲಿಸುವುದೇ ಅವರ ಮುಖ್ಯ ಉದ್ದೇಶವಾಗಿತ್ತು. ಅಲ್ಲದೆ ಅವರು ಅಮೇರಿಕದಲ್ಲಿಲ್ಲದಾಗ ತರಗತಿಗಳು ನಡೆದುಕೊಂಡು ಹೋಗುತ್ತಿದ್ದುವಾದರೂ ಅವರಿಗೆ ಬದಲಾಗಿ ನಿಲ್ಲಬಲ್ಲ ಸಮರ್ಥರಾರೂ ಇರಲಿಲ್ಲ. ಆದ್ದರಿಂದ ಅದು ಯಾವಾಗಲಾದರೂ ಬಿದ್ದುಹೋಗಬಹುದಾಗಿತ್ತು. ಹೀಗೆ ತಮ್ಮ ಶ್ರಮವೆಲ್ಲ ವ್ಯರ್ಥವಾಗಬಾರದೆಂಬ ಉದ್ದೇಶದಿಂದ ಸ್ವಾಮೀಜಿ ಅಮೆರಿಕೆಗೆ ಹೊರಡಲು ನಿರ್ಧರಿಸಿದರು.</p>
<p>ಆದರೆ ಇತ್ತ ಇಂಗ್ಲೆಂಡಿನಲ್ಲೂ ಅವರ ಆವಶ್ಯಕತೆ ಕಡಿಮೆಯೇನೂ ಇರಲಿಲ್ಲ. ಕೆಲಕಾಲದಲ್ಲೇ ಬೇರು ಬಿಟ್ಟು ಚಿಗುರಲಾರಂಭಿಸಿದ್ದ ಅವರ ಕಾರ್ಯೋದ್ದೇಶವನ್ನು ಪೋಷಿಸಿಕೊಂಡುಬರಲು ಯೋಗ್ಯ ವ್ಯಕ್ತಿಗಳು ಇಲ್ಲಿಯೇ ಉಳಿದುಕೊಳ್ಳಬೇಕಾಗಿತ್ತು. ಇದು ಸ್ವಾಮೀಜಿಗೆ ಗೊತ್ತಿರಲಿಲ್ಲ ವೆಂದಲ್ಲ. ಆದರೆ ತಮ್ಮ ಬದಲಾಗಿ ತಮ್ಮ ಸೋದರ ಸಂನ್ಯಾಸಿಗಳಲ್ಲೊಬ್ಬರನ್ನು ಇಂಗ್ಲೆಂಡಿನ ಕಾರ್ಯಕ್ಕೆ ತೊಡಗಿಸುವುದು ಅವರ ಆಲೋಚನೆಯಾಗಿತ್ತು. ಅವರ ಕಾರ್ಯ ಯಶಸ್ವಿಯಾಗಲು ಬಹುಮಟ್ಟಿಗೆ ಕಾರಣನಾಗಿದ್ದ ಇ. ಟಿ. ಸ್ಟರ್ಡಿಯೂ ಈ ಯೋಜನೆಗೆ ಒಪ್ಪಿದ್ದ. ಅಲ್ಲದೆ ಅವನು ಕೈಗೊಂಡಿದ್ದ ನಾರದ ಭಕ್ತಿಸೂತ್ರವೇ ಮೊದಲಾದ ಗ್ರಂಥಗಳ ಅನುವಾದಕಾರ್ಯಕ್ಕೆ ಸಂಸ್ಕೃತ ವನ್ನು ಚೆನ್ನಾಗಿ ಬಲ್ಲ ವಿದ್ವಾಂಸರೊಬ್ಬರ ನೆರವು ಬೇಕಾಗಿತ್ತು. ಆದ್ದರಿಂದ ಸೆಪ್ಟೆಂಬರ್ ತಿಂಗಳಿ ನಲ್ಲೇ ಸ್ವಾಮೀಜಿ ಮಠಕ್ಕೆ ಪತ್ರ ಬರೆದು ಸಮರ್ಥರಾದ ಯಾರಾದರೊಬ್ಬರು ಇಂಗ್ಲೆಂಡಿಗೆ ಬರಲು ಸಿದ್ಧರಾಗುವಂತೆ ಹೇಳಿದ್ದರು. ಶ್ರೀರಾಮಕೃಷ್ಣರ ಅತ್ಯಂತ ನಿಷ್ಠಾವಂತ ಶಿಷ್ಯರೂ ಭಕ್ತಾಗ್ರಣಿಗಳೂ ವಿದ್ವಾಂಸರೂ ಆದ ಸ್ವಾಮಿ ರಾಮಕೃಷ್ಣಾನಂದರನ್ನು ಅವರು ಮೊದಲು ಆಹ್ವಾನಿಸಿದ್ದರು. ಆದರೆ ಆ ಸಮಯದಲ್ಲಿ ರಾಮಕೃಷ್ಣಾನಂದರಿಗೆ ಒಂದು ಬಗೆಯ ತೀವ್ರವಾದ ಚರ್ಮರೋಗವಿದ್ದುದ ರಿಂದ ಪರದೇಶದ ಪ್ರಯಾಣಕ್ಕೆ ವೈದ್ಯರು ಒಡಂಬಡಲಿಲ್ಲ. ಆಗ ಅಭೇದಾನಂದರು, ಶಾರದಾ ನಂದರು ಹಾಗೂ ತ್ರಿಗುಣಾತೀತಾನಂದರು–ಈ ಮೂವರಲ್ಲಿ ಯಾರದರೊಬ್ಬರೂ ಕೂಡಲೇ ಹೊರಟುಬರುವಂತೆ ಸ್ವಾಮೀಜಿ ಮತ್ತೆಮತ್ತೆ ಪತ್ರ ಬರೆದರು, ದಾರಿಯ ಖರ್ಚನ್ನೂ ಕಳಿಸಿದರು. ಆದರೆ ಆ ಮೂವರಲ್ಲಿ ಯಾರೊಬ್ಬರೂ ಬರಲು ಸಿದ್ಧರಿದ್ದಂತೆ ಕಾಣಲಿಲ್ಲ.</p>
<p>ಇದಕ್ಕೆ ಕಾರಣವೂ ಇರದಿರಲಿಲ್ಲ. ಸ್ವಾಮೀಜಿ ಈ ಹಿಂದೆ ಬರೆದ ಪತ್ರಗಳನ್ನು ಓದಿ ಆ ಸೋದರಸಂನ್ಯಾಸಿಗಳು ಸಾಕಷ್ಟು ಹೆದರಿದ್ದರು. ಸ್ವಾಮೀಜಿ ಬ್ರಹ್ಮಾನಂದರಿಗೆ ಬರೆದಿದ್ದರು, “ಇವು ಪ್ರಚಂಡ ವಿದ್ವಾಂಸರ ಹಾಗೂ ಬುದ್ಧಿಜೀವಿಗಳ ರಾಷ್ಟ್ರಗಳು. ಇಂಥ ಜನರನ್ನು ಶಿಷ್ಯರನ್ನಾಗಿ ಮಾಡಿಕೊಳ್ಳುವುದೆಂದರೆ ತಮಾಷೆಯೆಂದು ತಿಳಿದೆಯಾ ?” ರಾಮಕೃಷ್ಣಾನಂದರಿಗೆ ಬರೆದ ಪತ್ರ ದಲ್ಲಿ ಹೇಳಿದ್ದರು–“ನಾವೇನಾದರೂ ಇಲ್ಲಿ ದೇವರು-ದಿಂಡರು ಎಂದು ಬೋಧಿಸಲು ಹೊರಟರೆ ಇಲ್ಲಿನ ಜನಸಾಮಾನ್ಯರು ನಮ್ಮನ್ನು ದೂರದಲ್ಲೇ ಇಟ್ಟಿರುತ್ತಾರೆ. ಇವನ್ಯಾರೋ ಇನ್ನೊಬ್ಬ ಪಾದ್ರಿ ಇರಬೇಕೆಂದೇ ಭಾವಿಸುತ್ತಾರೆ.” ಅಮೆರಿಕದಿಂದಲೇ ಬರೆದಿದ್ದ ಮತ್ತೊಂದು ಪತ್ರದಲ್ಲಿ ಹೀಗೆ ತಿಳಿಸಿದ್ದರು–“ವಿಷಯವೇನೆಂದರೆ, ನಾವಿಲ್ಲಿ ಉಳಿದುಕೊಳ್ಳಬೇಕಾದರೆ ನಮ್ಮ ಪ್ರತಿಯೊಂದು ತುತ್ತನ್ನೂ ಮಿಷನರಿ ವಿದ್ವಾಂಸರ ಕೈಯಿಂದ ಕಿತ್ತುಕೊಳ್ಳಬೇಕಾಗುತ್ತದೆ. ಎಂದರೆ ನಮ್ಮ ವಿದ್ವತ್ತಿನ ಶಕ್ತಿಯಿಂದ ಈ ಜನರನ್ನು ಗೆದ್ದುಕೊಳ್ಳಬೇಕು. ಇಲ್ಲವೆ ಅವರು ಒಂದು ಸಲ ಊದಿದರೆ ನಾವು ಹಾರಿಹೋಗುತ್ತೇವೆ. ಈ ಜನಗಳಿಗೆ ನಿಮ್ಮ ‘ಸಾಧುಗಳು-ಸಂನ್ಯಾಸಿಗಳೆ’ಲ್ಲ ಅರ್ಥವಾಗವುದಿಲ್ಲ. ನಿಮ್ಮ ವೈರಾಗ್ಯದ ಮಾತೆಲ್ಲ ಅವರ ತಲೆಗೆ ಹತ್ತುವುದಿಲ್ಲ. ಅವರಿಗೆ ಅರ್ಥವಾಗುವುದೇನಿದ್ದರೂ ವಿಶಾಲ ಜ್ಞಾನ, ಚುರುಕಾದ ವಾಕ್ಪಟುತ್ವ ಮತ್ತು ಪ್ರಚಂಡ ಕಾರ್ಯಶಕ್ತಿ. ಎಲ್ಲಕ್ಕಿಂತ ಹೆಚ್ಚಾಗಿ, ಇಡೀ ರಾಷ್ಟ್ರವೇ ನಿಮ್ಮಲ್ಲಿರುವ ಹುಳುಕನ್ನು ಹುಡುಕುತ್ತಿರುತ್ತದೆ ; ಪಾದ್ರಿಗಳು ನಿಮ್ಮನ್ನು ಬಲ ದಿಂದಾಗಲಿ ಮೋಸದಿಂದಾಗಲಿ ಮೆಟ್ಟಿಮುರಿಯಲು ಹಗಲಿರುಳು ಪ್ರಯತ್ನಿಸುತ್ತಿರುತ್ತಾರೆ. ನಿಮ್ಮ ತತ್ತ್ವಗಳನ್ನು ಸಾರಬೇಕಾದರೆ ಆ ಅಡಚಣೆಗಳನ್ನೆಲ್ಲ ನೀವು ನಿವಾರಿಸಿಕೊಳ್ಳಬೇಕಾಗುತ್ತದೆ.”</p>
<p>ಇಂಥದನ್ನೆಲ್ಲ ಕೇಳಿದ ಮೇಲೆ ಅವರ ಸೋದರಸಂನ್ಯಾಸಿಗಳು ಹಿಂಜರಿದುದರಲ್ಲಿ ಆಶ್ಚರ್ಯ ವಿಲ್ಲ. ಆದರೆ ಸ್ವಾಮೀಜಿಗೆ ಮಾತ್ರ ಇದು ಸಹನೀಯವಾಗಲಿಲ್ಲ. ಅವರು ಹಾಗೆ ಹೆದರುವುದಕ್ಕೆ ಕಾರಣವೇನೂ ಕಾಣಲಿಲ್ಲ. ಅವರ ಬರವಿಗಾಗಿ ಕಾದು ಕಾದು ಬೇಸತ್ತ ಸ್ವಾಮೀಜಿ ಶಾರದಾ ನಂದರಿಗೆ ಕಡೆಗೊಂದು ಖಾರವಾದ ಪತ್ರ ಬರೆದರು :</p>
<p>“ನಿನ್ನ ಪತ್ರವನ್ನು ಓದಿ ನನಗೆ ದುಃಖವಾಯಿತು. ಅಷ್ಟೇ. ನೀವು ನಿಮ್ಮೆಲ್ಲ ಉತ್ಸಾಹವನ್ನೂ ಕಳೆದುಕೊಂಡಂತೆ ಕಾಣುತ್ತೀರಿ. ನಾನು ನಿಮ್ಮೆಲ್ಲರನ್ನೂ ಚೆನ್ನಾಗಿ ಬಲ್ಲೆ–ನಿಮ್ಮ ಶಕ್ತಿಯನ್ನು ಹಾಗೂ ಇತಿಮಿತಿಗಳನ್ನು ನಾನು ಬಲ್ಲೆ. ನಿಮ್ಮ ಕೈಯಲ್ಲಿ ಸಾಧ್ಯವಿಲ್ಲದಿರುವಂತಹ ಯಾವುದೇ ಕೆಲಸವನ್ನೂ ಮಾಡಿಸಲು ನಾನು ನಿಮ್ಮನ್ನು ಕರೆಯುತ್ತಿರಲಿಲ್ಲ. . . ನಾನು ನಿಮ್ಮನ್ನು, ಇಲ್ಲಿ ನೀವು ಕೆಲಸ ಮಾಡಲು ಬೇಕಾಗುವಂತೆ ತಯಾರು ಮಾಡುತ್ತಿದ್ದೆ. ಹಾಗೆ ನೋಡಿದರೆ ಯಾರು ಬೇಕಾ ದರೂ ಬರಬಹುದಾಗಿತ್ತು–ಸ್ವಲ್ಪ ಮಟ್ಟಿನ ಸಂಸ್ಕೃತ ಜ್ಞಾನ ಮಾತ್ರ ತೀರ ಅವಶ್ಯವಾಗಿತ್ತು. ಇರಲಿ, ಎಲ್ಲವೂ ಒಳ್ಳೆಯದಕ್ಕೇ. ಅದು ಭಗವಂತನ ಕೆಲಸವೇ ಆಗಿದ್ದಲ್ಲಿ ಸರಿಯಾದ ವ್ಯಕ್ತಿ ಸರಿಯಾದ ಸಮಯಕ್ಕೆ ಬಂದೇ ಬರುತ್ತಾನೆ. ನೀವು ಯಾರೂ ತೊಂದರೆ ತೆಗೆದುಕೊಳ್ಳಬೇಕಾಗಿಲ್ಲ.</p>
<p>“ಒಟ್ಟಿನಲ್ಲಿ ಸಾರಾಂಶವೇನೆಂದರೆ ಧೀರರೂ ಸಾಹಸಿಗಳೂ ಮುನ್ನುಗ್ಗಬಲ್ಲವರೂ ಆದ ವ್ಯಕ್ತಿಗಳು ನನ್ನ ಸಹಾಯಕ್ಕೆ ಬೇಕು. ಇಲ್ಲದಿದ್ದರೆ ನನ್ನ ಪಾಡಿಗೆ ನಾನೊಬ್ಬನೇ ಎಲ್ಲವನ್ನೂ ಮಾಡಿಕೊಳ್ಳುತ್ತೇನೆ. ನಾನು ಸಾಧಿಸಬೇಕಾದ ಒಂದು ಕಾರ್ಯೋದ್ದೇಶವಿದೆ. ಅದನ್ನು ನಾನು ಏಕಾಂಗಿಯಾಗಿಯೇ ಸಾಧಿಸುತ್ತೇನೆ. ಯಾರು ಬರುವರೋ ಯಾರೂ ಬಿಡುವರೋ ನಾನು ಲೆಕ್ಕಿಸುವುದಿಲ್ಲ . . . </p>
<p>“ನಿಮಗೆ ನಮಸ್ಕಾರ ! ಇನ್ನು ನಾನು ನಿಮಗೆ ತೊಂದರೆ ಕೊಡುವುದಿಲ್ಲ. ನಿಮಗೆಲ್ಲ ಆಶೀರ್ವಾದಗಳು. ನಿಮಗೆ ನನ್ನಿಂದ ಸ್ವಲ್ಪವಾದೂ ಸಹಾಯವಾಗಿದ್ದರೆ ನನಗೆ ಸಂತೋಷ– ಅದೂ, ನೀವು ಹಾಗೆ ಭಾವಿಸುವುದಾದರೆ . . . ಹೋಗಲಿ, ನನ್ನ ಗುರುದೇವನು ನನ್ನ ಮೇಲೆ ಹೊರಿಸಿದ ಜವಾಬ್ದಾರಿಯನ್ನು ಕಾರ್ಯಗತಗೊಳಿಸಲು ನಾನು ನನ್ನಿಂದಾದಷ್ಟು ಪ್ರಯತ್ನಿಸುತ್ತಿದ್ದೇ ನಲ್ಲ, ಅಷ್ಟಕ್ಕೇ ಸಂತೋಷಪಟ್ಟುಕೊಳ್ಳುತ್ತೇನೆ. ನಾನು ಮಾಡಿದುದನ್ನು ಚೆನ್ನಾಗಿ ಮಾಡಿದೆನೊ ಇಲ್ಲವೊ, ಆದರೆ ನಾನು ಪ್ರಯತ್ನವನ್ನಂತೂ ಮಾಡಿದೆನಲ್ಲ. ಅದಕ್ಕೇ ಸಂತೋಷಪಟ್ಟುಕೊಳ್ಳು ತ್ತೇನೆ. ಸರಿ, ನಮಸ್ಕಾರ, ನಿಮ್ಮೆಲ್ಲರಿಗೂ ನಮಸ್ಕಾರ. ನನ್ನ ಜೀವನದಲ್ಲಿ ಒಂದು ಅಧ್ಯಾಯ ಮುಗಿಯಿತು . . . ನಾನಿನ್ನು ಬರುತ್ತೇನೆ. ಎಂದೆಂದಿಗೂ ನಿಮ್ಮ ಮೇಲೆ ಭಗವಂತನ ಕೃಪೆಯಿರಲಿ.”</p>
<p>ಈ ಪತ್ರ ಬರೆದ ಕೆಲದಿನಗಳಲ್ಲೇ ಶಾರದಾನಂದರು ಇಂಗ್ಲೆಂಡಿಗೆ ಹೊರಟರು. ಆದರೆ ಅವರು ಇಂಗ್ಲೆಂಡಿಗೆ ಬಂದದ್ದು ಸ್ವಾಮೀಜಿ ಅಲ್ಲಿಂದ ಹೊರಟು ಅಮೆರಿಕವನ್ನು ಸೇರಿದ ಮೇಲೆಯೇ. ನವೆಂಬರ್ ೧೮ರವರೆಗೂ ಸ್ವಾಮೀಜಿ ಶಾರದಾನಂದರಿಗಾಗಿ ಕಾದಿದ್ದರು. ಆದರೆ ಅವರು ಬಾರದಿದ್ದಾಗ ಲಂಡನ್ನಿನ ತಮ್ಮ ನಿಷ್ಠಾವಂತ ಅನುಯಾಯಿಗಳನ್ನು ಸೇರಿಸಿ, ಕೆಲಸಕಾರ್ಯಗಳನ್ನು ಹೇಗೆ ಮುಂದುವರಿಸಿಕೊಂಡು ಹೋಗಬೇಕು ಎಂಬುದರ ಬಗ್ಗೆ ಸೂಚನೆಗಳನ್ನಿತ್ತರು. ಅವರೆಲ್ಲ ನಿಯತವಾಗಿ ಒಂದೆಡೆ ಸೇರಿ ಭಗವದ್ಗೀತೆಯನ್ನೂ ಹಾಗೂ ಇನ್ನಿತರ ಹಿಂದೂ ಶಾಸ್ತ್ರಗ್ರಂಥ ಗಳನ್ನೂ ಓದಿ ಅಧ್ಯಯನ ಗೋಷ್ಠಿ ನಡೆಸುತ್ತಿರುವಂತೆ ಹೇಳಿದರು. ಅಲ್ಲದೆ ಮುಂದಿನ ಬೇಸಿಗೆ ಯಲ್ಲಿ ತಾವೇ ಖುದ್ದಾಗಿ ಬಂದು ಆ ಕಾರ್ಯವನ್ನು ಮುಂದುವರಿಸುವುದಾಗಿ ಭರವಸೆಯಿತ್ತು ನವೆಂಬರ್ ೨೭ರಂದು ಅಮೆರಿಕೆಗೆ ಹೊರಟರು.</p>
<p>ಇಂಗ್ಲೆಂಡಿನಲ್ಲಿ ತಮ್ಮ ಮೂಲಕ ಭಗವಂತ ಇಷ್ಟನ್ನು ಮಾಡಿಸಿ ಯಶಸ್ವಿಯಾಗಿಸಿದುದನ್ನು ಕಂಡು ಸ್ವಾಮೀಜಿ ತುಂಬ ಸಂತೋಷಗೊಂಡಿದ್ದರು. ತಮ್ಮ ಅಮೆರಿಕದ ಶಿಷ್ಯರಿಗೆ ನೆರವಾಗಲು ಹೊಸ ಉತ್ಸಾಹದಿಂದ ಸನ್ನದ್ಧರಾದರು, ಆಗಿನ್ನೂ ಶಿಶಿರ ಪುತುವಿನ ಪ್ರಾರಂಭ. ಭಾಸ್ಟನ್ನಿನ ಸ್ಥಿತಿವಂತ ಮಹಿಳೆಯೊಬ್ಬಳು ಆ ಚಳಿಗಾಲವೆಲ್ಲ ಅವರ ಕಾರ್ಯದ ಖರ್ಚುಗಳನ್ನು ತಾನು ವಹಿಸಿಕೊಳ್ಳುವುದಾಗಿ ಆಶ್ವಾಸನೆ ನೀಡಿದ್ದಳು. ಒಟ್ಟಿನಲ್ಲಿ ತಮ್ಮ ಸಂದೇಶ ಪ್ರಸರಣ ಕಾರ್ಯ ಹಾಗೂ ಶಿಷ್ಯ ನಿರ್ಮಾಣ ಕಾರ್ಯಗಳು ನಿರಾತಂಕವಾಗಿ ನಡೆಯುತ್ತವೆ ಎಂಬ ಭರವಸೆ ಅವರಿಗುಂಟಾಗುತ್ತಿತ್ತು.</p>
<p>ಸ್ವಾಮೀಜಿಯ ಇಂಗ್ಲೆಂಡ್ ಭೇಟಿಯ ಕುರಿತಾಗಿ ಇ. ಟಿ. ಸ್ಟರ್ಡಿ ಮದ್ರಾಸಿನ ‘ಬ್ರಹ್ಮವಾದಿನ್​’ ಪತ್ರಿಕೆಗೆ ಕಳಿಸಿದ ಲೇಖನವೊಂದು ೧೮೯೬ರ ಫೆಬ್ರವರಿ ಸಂಚಿಕೆಯಲ್ಲಿ ಪ್ರಕಟವಾಯಿತು. ಅದರ ಒಂದು ಭಾಗ ಹೀಗಿತ್ತು :</p>
<p>“ಇಂಗ್ಲೆಂಡಿಗೆ ಸ್ವಾಮಿ ವಿವೇಕಾನಂದರು ನೀಡಿದ ಭೇಟಿಯಿಂದ ಒಂದು ಅಂಶ ಖಚಿತವಾಗಿದೆ. ಏನೆಂದರೆ, ಇಲ್ಲಿ ವಿಚಾರಶೀಲ ಹಾಗೂ ವಿದ್ಯಾವಂತ ಜನಗಳ ಗುಂಪೊಂದಿದೆ. ಮತ್ತು ನವಜೀವನವನ್ನೀಯುವ ಭಾರತೀಯ ವಿಚಾರಧಾರೆಯಿಂದ ಹೆಚ್ಚಿನ ಪ್ರಯೋಜನವನ್ನು ಪಡೆ ಯಲು ಅದು ಸಮರ್ಥವಾಗಿದೆ ; ಆದರೆ ಅವರು ಹಾಗೆ ಪ್ರಯೋಜನವನ್ನು ಪಡೆಯುವಂತಾಗಲು ಅವರನ್ನು ಗುರುತಿಸಿ ಸರಿಯಾದ ರೀತಿಯಲ್ಲಿ ಸಮೀಪಿಸಬೇಕು ಅಷ್ಟೆ, ಎಂದು.</p>
<p>“ಅಲ್ಲದೆ ಇಲ್ಲಿನ ಕೆಲವು ತೆರೆಮನಸ್ಸಿನ ಪಾದ್ರಿಗಳೂ ಸ್ವಾಮಿ ವಿವೇಕಾನಂದರ ಮೂಲಕ ತಮ್ಮ ಸ್ವಂತ ಧರ್ಮಕ್ಕೆ ಶುದ್ಧ ವೇದಾಂತ ಸತ್ಯಗಳನ್ನು ಅನ್ವಯಿಸಿಕೊಳ್ಳಲು ಸಮರ್ಥರಾಗಿದ್ದಾರೆ ; ಇದು ಆ ಪಾದ್ರಿಗಳು ಚರ್ಚಿನ ವೇದಿಕೆಗಳ ಮೇಲೆ ವಿವೇಕಾನಂದರ ಬೋಧನೆಗಳನ್ನು ಉಲ್ಲೇಖಿಸು ವುದನ್ನು ನೋಡಿದಾಗ ಸ್ಪಷ್ಟವಾಗುತ್ತದೆ. ಸ್ವಾಮಿ ವಿವೇಕಾನಂದರ ತರಗತಿಗಳು ಇಂಗ್ಲಿಷ್ ಸಮಾಜದ ವಿವಿಧ ವರ್ಗಗಳಿಂದ ಗಮನಾರ್ಹ ಸಂಖ್ಯೆಯ ಜನರನ್ನು ಆಕರ್ಷಿಸಿದುವು. ಇವರಲ್ಲಿ ಬಹಳಷ್ಟು ಜನರಿಗೆ ವಿವೇಕಾನಂದರೊಬ್ಬ ಸಮರ್ಥ ಗುರು ಎಂಬುದು ಸ್ಪಷ್ಟವಾಗಿದೆ.”</p>

<h1>೨೨</h1>
<h1>ಮಹಾವೃಕ್ಷದ ಬೀಜಾಂಕುರ</h1>
<p class="noindent">ಸ್ವಾಮೀಜಿ ಅಮೆರಿಕದಿಂದ ದೂರವಾಗಿದ್ದ ಸುಮಾರು ನಾಲ್ಕು ತಿಂಗಳ ಅವಧಿಯಲ್ಲಿ, ಅಲ್ಲಿನ ಅವರ ಕಾರ್ಯ ಸಾಕಷ್ಟು ಯಶಸ್ವಿಯಾಗಿಯೇ ನಡೆದುಕೊಂಡು ಬಂದಿತ್ತೆನ್ನಬಹುದು. ಸ್ವಾಮೀಜಿಯೇ ಪ್ರಾರಂಭಿಸಿದ್ದ ಕಾರ್ಯವು ಮುಂದುವರಿಯಿತಲ್ಲದೆ, ಅವರ ಶಿಷ್ಯರು ಸ್ವಯಂ ಉತ್ಸಾಹದಿಂದ ಆ ಕಾರ್ಯವನ್ನು ವಿಸ್ತರಿಸಿದರು. ಇದೊಂದು ಗಮನಾರ್ಹ ವಿಷಯವೇ ಸರಿ. ಸ್ವಾಮೀಜಿ ಇಂಗ್ಲೆಂಡಿಗೆ ಹೊರಟಾಗ ಇತ್ತ ಅವರ ಕಾರ್ಯ ಸ್ಥಗಿತಗೊಳ್ಳುತ್ತದೆಂದೇ ಅಮೆರಿಕ ದಲ್ಲಿ ಎಷ್ಟೋ ಜನ ಭಾವಿಸಿದ್ದರು. ಆದರೆ ಹಾಗಾಲಿಲ್ಲವಷ್ಟೇ ಅಲ್ಲ, ಅದು ಇನ್ನಷ್ಟು ಚೆನ್ನಾಗಿ ಬೆಳೆದು ಗಳಿತವಾಗಿತ್ತು. ಅವರ ಇಬ್ಬರು ಸಂನ್ಯಾಸೀಶಿಷ್ಯರಾದ ಸ್ವಾಮಿ ಕೃಪಾನಂದ (ಲಿಯಾನ್ ಲ್ಯಾಂಡ್ಸ್​ಬರ್ಗ್​) ಹಾಗೂ ಸ್ವಾಮಿ ಅಭಯಾನಂದ (ಮೇಡಮ್ ಮೇರಿ ಲೂಯಿಸ್​)– ಇವರಿಬ್ಬರೂ ಅವರು ಹಿಂದಿರುಗಿ ಬರುವವರೆಗೂ ವೇದಾಂತ ಸಂದೇಶವನ್ನು ಜೀವಂತವಾಗಿ ಇಟ್ಟಿರಲು ಉತ್ಸಾಹಪೂರ್ಣ ಪ್ರಯತ್ನ ಮಾಡಿದ್ದರು. ಸ್ವಾಮೀಜಿಯ ಇನ್ನೊಬ್ಬ ಶಿಷ್ಯೆಯಾದ ಮಿಸ್ ಎಲೆನ್ ವಾಲ್ಡೊ ಕೂಡ ಅವರ ಚಟುವಟಿಕೆಗಳು ಸ್ಫೂರ್ತಿಯಿಂದ ನಡೆದುಕೊಂಡು ಬರಲು ನೆರವಾಗಿದ್ದಳು. ಬಫೆಲೊ ಹಾಗೂ ಡೆಟ್ರಾಯ್ಟ್ ನಗರಗಳಲ್ಲಿ ವೇದಾಂತ ಅಧ್ಯಯನ ಕೇಂದ್ರ ಗಳನ್ನು ಹೊಸದಾಗಿ ಪ್ರಾರಂಭಿಸಲಾಗಿತ್ತು.</p>
<p>೧೮೯೫ರ ಡಿಸೆಂಬರ್ ೬ರಂದು ಸ್ವಾಮೀಜಿ ನ್ಯೂಯಾರ್ಕ್ ತಲುಪಿದರು. ದಾರಿಯಲ್ಲಿ ಅವರು ಸಮುದ್ರಜಾಡ್ಯದಿಂದ ಸ್ವಲ್ಪ ಕಷ್ಟಪಟ್ಟರೂ ತುಂಬ ಉತ್ಸಾಹದಿಂದಿದ್ದರು. ಲಂಡನ್ನಿನ ತೀವ್ರ ಚಟುವಟಿಕೆ ಅವರಿಗೆ ಸಾಕಷ್ಟು ಪರಿಶ್ರಮ ಉಂಟುಮಾಡಿದ್ದರೂ ಅವರ ನಿರೀಕ್ಷೆ ಮೀರಿ ಯಶಸ್ವಿಯಾಗಿದ್ದು, ಅವರಿಗೆ ಆನಂದದಾಯಕವಾಗಿದ್ದಿತು. ಆದ್ದರಿಂದ ಅವರು ನವಸ್ಫೂರ್ತಿ ಯಿಂದ ಅಮೆರಿಕದಲ್ಲಿ ಮತ್ತೊಮ್ಮೆ ಕಾರ್ಯನಿರತರಾಗಲು ಸಿದ್ಧರಾದರು. ನ್ಯೂಯಾರ್ಕಿನಲ್ಲಿ ಅವರು ಸ್ವಾಮಿ ಕೃಪಾನಂದರೊಂದಿಗೆ ವಸತಿಗೃಹವೊಂದರಲ್ಲಿ ಎರಡು ದೊಡ್ಡ ದೊಡ್ಡ ಕೋಣೆ ಗಳನ್ನು ಬಾಡಿಗೆಗೆ ತೆಗೆದುಕೊಂಡು ಅಲ್ಲಿ ಇಳಿದುಕೊಂಡರು. ಈ ಕೋಣೆಗಳಲ್ಲಿ ಒಟ್ಟು ಸುಮಾರು ೧೫ಂ ವಿದ್ಯಾರ್ಥಿಗಳಿಗೆ ಸ್ಥಳಾವಕಾಶವಿತ್ತು. ಇಲ್ಲಿಗೆ ಬಂದ ಮೂರು ದಿನಗಳಲ್ಲೇ ಸ್ವಾಮೀಜಿ ತರಗತಿಗಳನ್ನು ಪುನರಾರಂಭಿಸಿದರು.</p>
<p>ಈ ನಡುವೆ, ಅವರ ಚಳಿಗಾಲದ ತರಗತಿಗಳ ಖರ್ಚನ್ನೆಲ್ಲ ವಹಿಸಿಕೊಳ್ಳುವುದಾಗಿ ಮಾತು ಕೊಟ್ಟಿದ್ದ ಶ್ರೀಮಂತ ಮಹಿಳೆ ಏಕೋ ಏನೋ ಹಿಂಜರಿದುಬಿಟ್ಟಳು. ಆದರೆ ಸ್ವಾಮೀಜಿ ಮನುಷ್ಯರ ನೆರವನ್ನು ನೆಚ್ಚಿಕೊಂಡು ಕುಳಿತವರಲ್ಲವಲ್ಲ ! ಅವರು ತಮ್ಮ ಗುರುದೇವನ್ನೊಬ್ಬನನ್ನೇ ಆಶ್ರಯಿಸಿ ದ್ದವರು. ಈಗಲೂ ಅದೇ ದಿವ್ಯ ಕೃಪೆಯನ್ನೇ ಅವಲಂಬಿಸಿ, ತಮ್ಮ ಕಾರ್ಯದಲ್ಲಿ ಧುಮುಕಿಯೇ ಬಿಟ್ಟರು. ಹಿಂದಿನ ತರಗತಿಗಳ ಅವಧಿಯಲ್ಲಿ ಮಾಡಿದ್ದಂತೆಯೇ ಕರ್ಮಯೋಗ, ಭಕ್ತಿಯೋಗ, ರಾಜಯೋಗ ಹಾಗೂ ಜ್ಞಾನಯೋಗಗಳ ಕುರಿತಾಗಿ ತರಗತಿಗಳನ್ನು ಪ್ರಾರಂಭಿಸಿದರು. ದಿನಕ್ಕೆ ಎರಡು ತರಗತಿಗಳಂತೆ ಸುಮಾರು ಹದಿನೈದು ದಿನ ತರಗತಿಗಳು ರಭಸದಿಂದ ನಡೆದುವು. ಇವುಗಳೊಂದಿಗೆ ಬೃಹತ್ತಾದ ಪತ್ರವ್ಯವಹಾರದ ಕಾರ್ಯ ಬೇರೆ ಇತ್ತು–ತಮ್ಮ ಗುರುಭಾಯಿ ಗಳಿಗೆ, ಮದ್ರಾಸಿನ ಶಿಷ್ಯರಿಗೆ, ಭಾರತದ ಇತರ ಹಲವಾರು ಪರಿಚಿತರಿಗೆ, ಇಂಗ್ಲೆಂಡಿನ ಶಿಷ್ಯರು- ಭಕ್ತರಿಗೆ, ಅಮೆರಿಕದ ಅನೇಕ ಆತ್ಮೀಯರಿಗೆ ಅವರು ಪತ್ರಗಳನ್ನು ಬರೆಯುತ್ತಲೇ ಇರಬೇಕಾಗಿತ್ತು. ಈ ಮಧ್ಯೆ ಅವರು ಪತಂಜಲಿ ಮಹರ್ಷಿಗಳ ಯೋಗಸೂತ್ರಗಳ ಮೇಲೆ ವ್ಯಾಖ್ಯಾನ ಬರೆದರು. ಮುಂದೆ ಪ್ರಸಿದ್ಧವಾದ ರಾಜಯೋಗ ಗ್ರಂಥದಲ್ಲಿ ಈ ವ್ಯಾಖ್ಯಾನವನ್ನು ಸೇರಿಸಲಾಯಿತು. ಇದೇ ಅವಧಿಯಲ್ಲಿ ಅವರು ಅನೇಕ ಪ್ರತಿಕೆಗಳಿಗೆ ಸಂದರ್ಶನಗಳನ್ನು ಕೊಟ್ಟರು. ಮತ್ತು ಅಳಸಿಂಗ ಪೆರುಮಾಳ್ ಪ್ರಾರಂಭಿಸಿದ್ದ ‘ಬ್ರಹ್ಮವಾದಿನ್​’ಪತ್ರಿಕೆಗೆ, ಭಕ್ತಿಯೋಗದ ಮೇಲೆ ಲೇಖನಗಳನ್ನು ಬರೆದು ಕಳಿಸಿದರು.</p>
<p>ಎಂದಿನಿಂದಲೂ ಸ್ವಾಮೀಜಿಯ ಭಾಷಣಗಳು ಹಾಗೂ ತರಗತಿಗಳ ಉಪನ್ಯಾಸಗಳೆಲ್ಲವೂ ಪೂರ್ವತಯಾರಿಯಿಲ್ಲದೆ ಮಾಡಲ್ಪಟ್ಟವುಗಳು. ಭಾಷಣಗಳನ್ನು ತಯಾರು ಮಾಡುವ ಅಥವಾ ಬರೆದಿಟ್ಟುಕೊಳ್ಳುವ ಆವಶ್ಯಕತೆ ಅವರಿಗಂತೂ ಇರಲಿಲ್ಲ ! ಆದ್ದರಿಂದ ಅತ್ಯಮೂಲ್ಯವಾದ ಅವರ ಅನೇಕ ಉಪನ್ಯಾಸಗಳು ಹಾಗೂ ಸಂಭಾಷಣೆಗಳು ದಾಖಲಾಗದೆ ನಷ್ಟವಾಗಿ ಹೋಗಿದ್ದುವು. ಆದ್ದರಿಂದ ಅವರ ಶಿಷ್ಯರು, ಇನ್ನು ಮುಂದಾದರೂ ಹಾಗಾಗಬಾರದೆಂದು ಬಯಸಿ, ಅವುಗಳನ್ನೆಲ್ಲ ಬರೆದಿಡಲು ಶೀಘ್ರಲಿಪಿಕಾರನೊಬ್ಬನನ್ನು ನೇಮಿಸಿಕೊಳ್ಳಲು ನಿಶ್ಚಯಿಸಿದರು.</p>
<p>ಸ್ವಾಮೀಜಿಯೇ ಹಿಂದಿನ ವರ್ಷ ಪ್ರಾರಂಭಿಸಿದ್ದ ‘ವೇದಾಂತ ಸೊಸೈಟಿ’ಯ ಅಧಿಕಾರಿಗಳು ೧೮೯೫ರ ಡಿಸೆಂಬರ್​ನಲ್ಲಿ ಒಬ್ಬನನ್ನು ಆ ಕೆಲಸಕ್ಕೆ ತೆಗೆದುಕೊಂಡರು. ಆದರೆ ಸ್ವಾಮೀಜಿ ಮಾತ ನಾಡುತ್ತಿದ್ದ ವಿಷಯಗಳೂ ಅವರ ಪದಪ್ರಯೋಗಗಳೂ ಅವನಿಗೆ ಸಂಪೂರ್ಣ ಅಪರಿಚಿತವಾಗಿ ದ್ದುದರಿಂದ, ಅವರ ರಭಸಪೂರ್ಣ ಭಾಷಾಪ್ರವಾಹದೊಂದಿಗೆ ಹೊಂದಿಕೊಳ್ಳಲು ಅಸಮರ್ಥ ನಾದ. ಆಗ ಅವನನ್ನು ಬಿಟ್ಟು ಇನ್ನೊಬ್ಬನನ್ನು ನೇಮಕ ಮಾಡಿಕೊಂಡರು. ಆದರೆ ಅದರಿಂದಲೂ ಏನೂ ಪ್ರಯೋಜನವಾಗಲಿಲ್ಲ. ಕೊನೆಗೆ ೨೫ ವರ್ಷದ ಯುವಕನೊಬ್ಬ ತಾನಾಗಿಯೇ ಆ ಕೆಲಸಕ್ಕೆ ಮುಂದಾದ. ಅವನ ಹೆಸರು ಜೊಸೈಯಾ ಜೆ. ಗುಡ್​ವಿನ್. ಇಂಗ್ಲೆಂಡಿನವನಾದ ಈತ ಕೆಲಕಾಲದ ಹಿಂದೆತಾನೆ ನ್ಯೂಯಾರ್ಕಿಗೆ ಬಂದಿದ್ದ. ಶೀಘ್ರಲಿಪಿ ಹಾಗೂ ಬೆರಳಚ್ಚಿನಲ್ಲಿ ಅವನಿಗೆ ಅದಾಗಲೇ ಹನ್ನೊಂದು ವರ್ಷದ ಅನುಭವವಿತ್ತು. ಇವನನ್ನು ಭಗವಂತನೇ ಸ್ವಾಮೀಜಿಯ ಬಳಿಗೆ ಕಳಿಸಿರ ಬೇಕು. ಈತ ಒಬ್ಬ ಅತ್ಯಂತ ಸಮರ್ಥ ಶೀಘ್ರಲಿಪಿಕಾರನಾಗಿದ್ದನಷ್ಟೇ ಅಲ್ಲದೆ ಸ್ವಾಮೀಜಿಯ ‘ಬಲಗೈ’ಯೇ ಆದ. ತರಗತಿಗಳಲ್ಲಿ ಹಾಗೂ ಭಾಷಣಗಳಲ್ಲಿ ಅವರಾಡಿದ ಪ್ರತಿಯೊಂದೂ ಮಾತನ್ನೂ ಯಥಾವತ್ತಾಗಿ ಬರೆದುಕೊಳ್ಳಲು ಈತ ಸಮರ್ಥನಾಗಿದ್ದ. ಅಲ್ಲದೆ ಅವರ ದೀರ್ಘ ಭಾಷಣಗಳನ್ನೆಲ್ಲ ಆಯಾದಿನವೇ ಬೆರಳಚ್ಚು (ಟೈಪ್​) ಮಾಡಿ ವೃತ್ತಪತ್ರಿಕೆಗಳಿಗೆ ಕಳಿಸಲು ಸಿದ್ಧ ಪಡಿಸುತ್ತಿದ್ದ. ಗುಡ್​ವಿನ್ ತನ್ನ ಶಾಂತ, ವಿನೀತ, ಸಂಭಾವಿತ ವರ್ತನೆಯಿಂದ ಎಲ್ಲರಿಗೂ ಪ್ರಿಯ ನಾದ.</p>
<p>ಆದರೆ ಎಲ್ಲರಿಗಿಂತ ಹೆಚ್ಚು ಉಪಕಾರವಾದುದು ಬಹುಶಃ ಗುಡ್​ವಿನ್ನನಿಗೇ. ಸ್ವಾಮೀಜಿಯ ಸಂಪರ್ಕಕ್ಕೆ ಬರುತ್ತಿದ್ದಂತೆಯೇ ಅವನ ವ್ಯಕ್ತಿತ್ವದಲ್ಲೊಂದು ಮಹತ್ತರ ಬದಲಾವಣೆಯಾಯಿತು. ಅಲ್ಲಿಯವರೆಗೂ ಒಬ್ಬ ಸಾಧಾರಣ ಪ್ರಾಪಂಚಿಕ ವ್ಯಕ್ತಿಯಾಗಿದ್ದ ಗುಡ್​ವಿನ್ ಪ್ರಾಪಂಚಿಕ ಜೀವನವನ್ನು, ಪ್ರಾಪಂಚಿಕ ಆಸೆ ಆಕಾಂಕ್ಷೆಗಳನ್ನು ಸಂಪೂರ್ಣ ಬಿಟ್ಟೇಬಿಟ್ಟ. ಅನೇಕ ವರ್ಷಗಳ ಕಾಲ ಈತ ವೇದಾಂತ ಸೊಸೈಟಿಯು ನೀಡುತ್ತಿದ್ದ ಅತಿ ಕಡಿಮೆ ಸಂಬಳವನ್ನೇ ಸ್ವೀಕರಿಸಿ, ಹೃತ್ಪೂರ್ವಕವಾಗಿ ಕೆಲಸ ಮಾಡಿದ. ಆ ಸಂಬಳ ಅವನ ಜೀವನಾಧಾರಕ್ಕೆ ಸಾಲುತ್ತಿತ್ತಷ್ಟೆ. ಆದರೆ ಪ್ರತಿಫಲವನ್ನು ಲೆಕ್ಕಿಸದೆ, ವೇದಾಂತ ಪ್ರಸಾರ ಕಾರ್ಯಕ್ಕೆ ತನ್ನ ತನುಮನಗಳನ್ನರ್ಪಿಸಿದ. ಸ್ವಾಮೀಜಿ ಅವನಿಗೆ ಅವನ ಹಿಂದಿನ ಜನ್ಮವೃತ್ತಾಂಗಳನ್ನು ಹೇಳಿದ್ದರಿಂದ ಅವನಲ್ಲೊಂದು ವಿಶೇಷ ನೈತಿಕ ಪ್ರಜ್ಞೆ ಜಾಗೃತವಾಯಿತು. ಅವನು ಸ್ವಾಮೀಜಿಯ ಅತ್ಯಂತ ನಿಷ್ಠಾವಂತ ಶಿಷ್ಯನಾದ. ಅವರು ಭಾಷಣ ಮಾಡಲು ಎಲ್ಲಿಗೇ ಹೋಗಲಿ, ಗುಡ್​ವಿನ್ ಅವರನ್ನು ಹಿಂಬಾಲಿಸುತ್ತಿದ್ದ. ಅಮೆರಿಕದ ದೂರದೂರದ ನಗರಗಳಾದ ಡೆಟ್ರಾಯ್ಟಿಗೆ, ಬಾಸ್ಟನ್ನಿಗೆ, ಅಲ್ಲದೆ ಇಂಗ್ಲೆಂಡಿಗೆ– ಅಷ್ಟೇಕೆ ಮುಂದೆ ಭಾರತಕ್ಕೂ–ಆತ ಸ್ವಾಮೀಜಿಯೊಂದಿಗೆ ಬಂದ. ಅವನನ್ನು ಸ್ವಾಮಿ “ನನ್ನ ನಿಷ್ಠಾವಂತ ಗುಡ್​ವಿನ್​” ಎಂದು ಕರೆಯುತ್ತಿದ್ದರು.</p>
<p>ಗುಡ್​ವಿನ್​ನನ್ನು ಸ್ವಾಮೀಜಿಯತ್ತ ಬಲವಾಗಿ ಸೆಳೆದದ್ದು ಅವರ ಅಹೈತುಕ ಪ್ರೇಮ. ತೀರ ಸಣ್ಣ ಉಪಕಾರಕ್ಕೂ ಅತ್ಯಂತ ಕೃತಜ್ಞನಾಗಿರುವುದು ಗುಡ್​ವಿನ್ನನ ಸ್ವಭಾವ. ಇಂಥವನು ಸ್ವಾಮೀಜಿಯ ಅನುಕಂಪೆ-ಪ್ರೇಮಗಳಿಗೆ ಮಾರುಹೋಗಿದ್ದರಲ್ಲೇನು ಆಶ್ಚರ್ಯ ? ಮುಂದೆ ಸ್ವಾಮಿ ಶಾರದಾನಂದರ ಬಳಿ ಗುಡ್​ವಿನ್ ಹೇಳಿದ, “ಬಡತನದಲ್ಲೇ ಬೆಳೆದ ನಾನು ಜೀವನೋ ಪಾಯಕ್ಕಾಗಿ ಹಲವಾರು ಕಡೆ ಸುತ್ತಾಡಿದ್ದೇನೆ. ಎಲ್ಲ ಬಗೆಯ ಜನರೊಂದಿಗೂ ಬೆರೆತಿದ್ದೇನೆ. ಅವ ರೆಲ್ಲ ನನಗೆ ಕೆಲಸವನ್ನೂ ಸಂಬಳವನ್ನೂ ಕೊಟ್ಟರು ; ಆದರೆ ಯಾರೂ ತಮ್ಮ ಹೃದಯದ ಪ್ರೇಮ ವನ್ನು ಕೊಡಲಿಲ್ಲ. ಆಗ ನಾನು ಅಮೆರಿಕದಲ್ಲಿ ವಿವೇಕಾನಂದರನ್ನು ಸಂಧಿಸಿದೆ. ಆಗಲೇ ನನಗೆ ಅರ್ಥವಾದದ್ದು–ಪ್ರೀತಿಯೆಂದರೇನು ಎಂದು. ಆದ್ದರಿಂದ ಆದಾಯವಿರಲಿ ಇಲ್ಲದಿರಲಿ, ನಾನು ಸಿಕ್ಕಿಕೊಂಡು ಬಿಟ್ಟಿದ್ದೇನೆ ! ವಿವೇಕಾನಂದರಂತಹ ಉದಾತ್ತ ಚರಿತರನ್ನು ನಾನೆಲ್ಲೂ ಕಂಡಿಲ್ಲ. ವಿವೇಕಾನಂದರ ಸಂಪರ್ಕಕ್ಕೆ ಬಂದವರು, ಅವರು ತಮ್ಮ ಸ್ವಂತದವರೇನೋ ಎಂಬಂತೆ ಸೆಳೆಯ ಲ್ಪಡುತ್ತಾರೆ.”</p>
<p>ಡಿಸೆಂಬರ್ ತಿಂಗಳ ಅಂತ್ಯಕ್ಕೆ ಸ್ವಾಮೀಜಿ, ತಮ್ಮ ಆಪ್ತ ಸ್ನೇಹಿತರಾದ ಲೆಗೆಟ್ ದಂಪತಿಗಳ ಆಹ್ವಾನದ ಮೇರೆಗೆ, ಹಡ್ಸನ್ ನದೀತೀರದ ಅವರ ಮನೆ ‘ರಿಡ್ಜ್​ಲಿ ಮ್ಯಾನರ್​’ಗೆ ಹೋದರು. ಕ್ರಿಸ್​ಮಸ್ ರಜದ ಸಂದರ್ಭದಲ್ಲಿ ಸ್ವಾಮೀಜಿ ಇಲ್ಲಿ ಹತ್ತು ದಿನಗಳನ್ನು ಕಳೆದರು. ಲೆಗೆಟ್ಟರ ಅತ್ಯಂತ ಆದರಪೂರ್ವಕ ಅತಿಥ್ಯದಲ್ಲಿ ಸ್ವಾಮೀಜಿ ಆನಂದದಿಂದಿದ್ದರೆಂದು ಊಹಿಸಬಹುದು. ಆ ದಿನಗಳ ವಿವರಗಳು ತಿಳಿದುಬಂದಿಲ್ಲವಾದರೂ ಲೆಗೆಟ್ಟರು ಮಿಸ್ ಮೆಕ್​ಲಾಡಳಿಗೆ ಕೆಲದಿನಗಳ ಬಳಿಕ ಬರೆದ ಒಂದು ಪತ್ರದಿಂದ ಅಲ್ಲಿನ ಒಂದು ದೃಶ್ಯ ಕಾಣಸಿಗುತ್ತದೆ. ಆಗ ಮೆಕ್​ಲಾಡ್ ಯೂರೋಪಿನಲ್ಲೇ ಉಳಿದುಕೊಂಡಿದ್ದು, ಈ ಹತ್ತು ದಿನಗಳ ಸ್ವಾಮೀಜಿಯ ಅದ್ಭುತ ಸಾನ್ನಿಧ್ಯ ದಿಂದ ವಂಚಿತಳಾದಳು. ಲೆಗೆಟ್ಟರು ಪತ್ರದಲ್ಲಿ ಹೀಗೆ ಬರೆದರು, “ರಿಡ್ಜ್​ಲಿಯಲ್ಲಿ ಒಂದು ರಾತ್ರಿ ನಾವೆಲ್ಲ ಅವರ ವಾಗ್ಝರಿಯನ್ನು ಕೇಳಿ ಸ್ತಂಭೀಭೂತರಾದೆವು. ಅವರು ಈ ಎರಡೂವರೆ ಗಂಟೆಗಳ ಕಾಲದಲ್ಲಿ ವ್ಯಕ್ತಪಡಿಸಿದಂತಹ ಆಲೋಚನೆಗಳು ಒಬ್ಬ ಮನುಷ್ಯ ಮಾತ್ರನಿಂದ ಬಂದುದನ್ನು ನಾನೆಲ್ಲೂ ಕಂಡಿಲ್ಲ. ನಾವೆಲ್ಲ ಆಳವಾಗಿ ಪ್ರಭಾವಿತರಾದೆವು. ಆ ಮಾತುಗಳನ್ನೆಲ್ಲ ಯಾರಾದರೂ ಬರೆದುಕೊಟ್ಟರೆ ನಾನದಕ್ಕೆ ನೂರು ಡಾಲರ್ ಕೊಡಲು ಸಿದ್ಧನಾಗಿದ್ದೇನೆ. ನಾವು ಎಂದೂ ಅನುಭವಿಸಿರದಿದ್ದಂತಹ ಸ್ಫೂರ್ತಿಯನ್ನು ಸ್ವಾಮೀಜಿ ನಮ್ಮಲ್ಲಿ ಉಂಟುಮಾಡಿದರು. ಅವರು ನಮ್ಮಿಂದ ಶೀಘ್ರದಲ್ಲೇ ಬೀಳ್ಕೊಳ್ಳಲಿದ್ದಾರೆ ಮತ್ತು ನಾವು ಅವರನ್ನು ಮತ್ತೆಂದೂ ನೋಡದಿರ ಬಹುದು. ಆದರೆ ಅವರು ನಮ್ಮ ಹೃದಯಗಳ ಮೇಲೆ ಎಂತಹ ಅಚ್ಚಳಿಯದ ಮುದ್ರೆಯನ್ನೊತ್ತು ತ್ತಾರೆಂದರೆ, ನಾವು ಜೀವಿಸಿರುವವರೆಗೂ ಅದು ನಮಗೆ ಶಾಂತಿ-ಸಮಾಧಾನ ನೀಡುತ್ತದೆ.”</p>
<p>ರಿಡ್ಜ್​ಲಿ ಮ್ಯಾನರಿನಲ್ಲಿ ರಜಾ ದಿನಗಳನ್ನು ಕಳೆದು ಹಿಂದಿರುಗಿದ ಸ್ವಾಮೀಜಿ ನ್ಯೂಯಾರ್ಕಿನಲ್ಲಿ ಹೊಸ ಉತ್ಸಾಹದಿಂದ ಭಾಷಣ ಕಾರ್ಯವನ್ನು ಪ್ರಾರಂಭಿಸಿದರು. ಭಾನುವಾರಗಳಂದು ನೀಡ ಲಾಗುತ್ತಿದ್ದ ಈ ಸಾರ್ವಜನಿಕ ಭಾಷಣಗಳಿಗೆ ಪ್ರವೇಶ ಶುಲ್ಕವಿರಲಿಲ್ಲ. ಅವರ ಕೆಲಸಕಾರ್ಯಗಳಿಗೆ ಹಣದ ಆವಶ್ಯಕತೆ ಬಹಳವಾಗಿಯೇ ಇದ್ದಿತಾದರೂ ವೇದಾಂತ ಸಂದೇಶಗಳು ಹೆಚ್ಚು ಜನರನ್ನು ಮುಟ್ಟಲಿ ಎಂಬ ಉದ್ದೇಶದಿಂದ ಅವರು ಈ ಉಪನ್ಯಾಸಗಳನ್ನು ಉಚಿತವಾಗಿ ಮಾಡಿದರು. ಅಲ್ಲದೆ ತಾವು ಭಾರತಕ್ಕೆ ಹಿಂದಿರುಗಿದ ಮೇಲೆಯೂ ವೇದಾಂತ ಸೊಸೈಟಿಯ ಅವಶ್ಯಕತೆಗಳಿಗಾಗಿ ಅದರ ಕಾರ್ಯಕರ್ತರು ಧನಸಂಗ್ರಹಣೆಯ ಉದ್ದೇಶದಿಂದ ಭಾಷಣಗಳನ್ನು ಮಾಡುವಂತಾಗ ಬಾರದೆಂಬುದು ಅವರ ಉದ್ದೇಶವಾಗಿತ್ತು. ಆದ್ದರಿಂದಲೇ ಸ್ವಾಮೀಜಿ ತಾವೇ ಇತರರಿಗೊಂದು ಮೇಲ್ಪಂಕ್ತಿ ಹಾಕಿಕೊಟ್ಟರು.</p>
<p>೧೮೯೬ ನೆಯ ಇಸವಿಯ ತಮ್ಮ ಪಾಲಿಗೆ ತೀವ್ರ ಚಟುವಟಿಕೆಯ ವರ್ಷವಾಗಲಿದೆ ಎಂದು ಸ್ವಾಮೀಜಿ, ಬ್ರಹ್ಮಾನಂದರಿಗೆ ಬರೆದ ಒಂದು ಪತ್ರದಲ್ಲಿ ಮುಂದಾಗಿಯೇ ತಿಳಿಸಿದ್ದರು. ಅದಕ್ಕೆ ಸರಿಯಾಗಿ, ಆ ವರ್ಷದ ಆರಂಭವು ತುಂಬ ಚಟುವಟಿಕೆಯದೇ ಆಗಿತ್ತು. ಪ್ರತಿದಿನವೂ ಅವರು ನಾಲ್ಕು ಯೋಗಗಳ ವಿಷಯವಾಗಿ ಎರಡು ತರಗತಿಗಳನ್ನು ತೆಗೆದುಕೊಳ್ಳುತ್ತಿದ್ದರು. ಈ ತರಗತಿ ಗಳೊಂದಿಗೆ ‘ಸಾಂಖ್ಯ ಮತ್ತು ವೇದಾಂತ’ ಎಂಬ ವಿಷಯವಾಗಿ ಮತ್ತೊಂದು ತರಗತಿಗಳ ಸರಣಿಯನ್ನು ಪ್ರಾರಂಭಿಸಿದರು. ಅಲ್ಲದೆ ತಾವು ಅದಾಗಲೇ ಬರೆಯುತ್ತಿದ್ದಂತಹ ಪಾತಂಜಲ ಯೋಗಸೂತ್ರಗಳ ಅನುವಾದ ಮತ್ತು ವ್ಯಾಖ್ಯಾನಗಳನ್ನು ಮುಂದುವರಿಸಿದರು.</p>
<p>ತಮ್ಮ ಸಾರ್ವಜನಿಕ ಉಪನ್ಯಾಸಗಳ ಮೊದಲ ಸರಣಿಯಲ್ಲಿ ಸ್ವಾಮೀಜಿ ಈ ನಾಲ್ಕು ವಿಷಯ ಗಳ ಕುರಿತಾಗಿ ಮಾತನಾಡಿದರು–‘ಧರ್ಮ ನೀಡುವ ಆಶ್ವಾಸನೆ : ಅದರ ಸತ್ಯ ಮತ್ತು ಪ್ರಯೋ ಜನ’, ‘ವಿಶ್ವ : ಬ್ರಹ್ಮಾಂಡವಾಗಿ’, ‘ವಿಶ್ವ : ಪಿಂಡಾಂಡವಾಗಿ’ ಮತ್ತು ‘ವಿಶ್ವಧರ್ಮದ ಆದರ್ಶ’. ಇವಲ್ಲದೆ ಬ್ರೂಕ್ಲಿನ್ ನಗರದ ಮೆಟಾಫಿಸಿಕಲ್ ಸೊಸೈಟಿಯಲ್ಲಿ ‘ಅಮರತ್ವ’ ಎಂಬ ವಿಷಯವಾಗಿ ಮತ್ತು ಹಾರ್ಟ್ ಪೋರ್ಡಿನಲ್ಲಿ ‘ವಿಶ್ವಧರ್ಮದ ಆದರ್ಶ’ ಎಂಬ ವಿಷಯವಾಗಿ ಮಾತನಾಡಿದರು. ಈ ಎಲ್ಲ ಭಾಷಣಗಳಿಗೂ ಜನ ಕಿಕ್ಕಿರಿದು ವಿಶೇಷ ಆಸಕ್ತಿಯಿಂದ ಆಲಿಸಿದರು.</p>
<p>ಯೋಗಸೂತ್ರಗಳಿಗೆ ಸ್ವಾಮೀಜಿ ವ್ಯಾಖ್ಯಾನ ಬರೆಯುತ್ತಿದ್ದ ರೀತಿ ಸ್ವಾರಸ್ಯಕರವಾಗಿತ್ತು. ಈ ವ್ಯಾಖ್ಯಾನಗಳನ್ನು ಅವರು, ತಮ್ಮ ಆಪ್ತ ಶಿಷ್ಯೆಯಾದ ಮಿಸ್ ಸಾರಾ ಎಲೆನ್ ವಾಲ್ಡೊಳಿಗೆ ಹೇಳಿ ಬರೆಸುತ್ತಿದ್ದರು. ಈಕೆ ಪ್ರತಿದಿನವೂ ಸ್ವಾಮೀಜಿಯ ವಸತಿಗೃಹಕ್ಕೆ ಬಂದು ಅವರಿಗಾಗಿ ಅಡಿಗೆ ಮಾಡುತ್ತಿದ್ದಳು. ಮನೆಯನ್ನು ಚೊಕ್ಕಟವಾಗಿಡುತ್ತಿದ್ದಳು ; ಅವರ ಎಲ್ಲ ವೈಯಕ್ತಿಕ ಕೆಲಸ ಕಾರ್ಯಗಳನ್ನು ಮಾಡುತ್ತಿದ್ದಳು. ಇವುಗಳೊಂದಿಗೆ ಸ್ವಾಮೀಜಿ ಹೇಳುವ ವ್ಯಾಖ್ಯಾನಗಳನ್ನು ಬರೆದುಕೊಳ್ಳುತ್ತಿದ್ದಳು. ಈ ಸಂಬಂಧವಾಗಿ ಮಿಸ್ ವಾಲ್ಡೊ ಹೇಳುತ್ತಾಳೆ :</p>
<p>“ಸ್ವಾಮೀಜಿ ನನಗೆ ಯೋಗಸೂತ್ರಗಳ ವ್ಯಾಖ್ಯಾನಗಳನ್ನು ಬರೆದುಕೊಳ್ಳಲು ಹೇಳುತ್ತಿದ್ದ ಸಮಯದಲ್ಲಿ ಅವರ ನೋಟ ಅತ್ಯಂತ ಸ್ಫೂರ್ತಿಯುತವಾಗಿರುತ್ತಿತ್ತು. ವ್ಯಾಖ್ಯಾನಗಳನ್ನು ಹೇಳು ವಾಗ ಅವರು ಆಗಾಗ ಯಾವುದಾದರೊಂದು ವಿಷಯದ ಬಗ್ಗೆ ಚಿಂತಿಸುತ್ತ ಆಳವಾದ ಧ್ಯಾನದ ಸ್ಥಿತಿಗೇರುತ್ತಿದ್ದರು. ಅವರು ಆ ಸ್ಥಿತಿಯಿಂದ ಹಿಂದಿರುಗಿ ಬರುವುದನ್ನೇ ನಿರೀಕ್ಷಿಸುತ್ತ ನಾನು ಲೇಖನಿಯನ್ನು ಶಾಯಿಯಲ್ಲಿ ಅದ್ದಿಟ್ಟುಕೊಂಡಿರುತ್ತಿದ್ದೆ. ಕೆಲವೊಮ್ಮೆ ಅವರು ಹೀಗೆ ದೀರ್ಘ ಕಾಲದವರೆಗೆ ಧ್ಯಾನಾವಸ್ಥೆಯಲ್ಲಿ ಮುಳುಗಿರುತ್ತಿದ್ದರು. ಬಳಿಕ ಇದ್ದಕ್ಕಿದ್ದಂತೆ ಎಚ್ಚರಗೊಂಡು ಯಾವುದಾದರೊಂದು ಉತ್ಸಾಹಪೂರ್ಣ ಉದ್ಗಾರದಿಂದ, ಇಲ್ಲವೇ ದೀರ್ಘ ವಿವರಣೆಯಿಂದ ತಮ್ಮ ಮೌನವನ್ನು ಮುರಿಯುತ್ತಿದ್ದರು.”</p>
<p>ನಾಲ್ಕು ಯೋಗಗಳ ಕುರಿತಾಗಿ ಸ್ವಾಮೀಜಿ ತೆಗೆದುಕೊಳ್ಳುತ್ತಿದ್ದ ತರಗತಿಗಳಿಗೆ ಬರುತ್ತಿದ್ದವರ ಸಂಖ್ಯೆ ದಿನದಿನಕ್ಕೂ ಹೆಚ್ಚಾಗುತ್ತಿತ್ತು. ಈ ತರಗತಿಗೆ ಬರಲು ಯಾವುದೇ ಅರ್ಹತೆ ಬೇಕಿರಲಿಲ್ಲ– ಶ್ರದ್ಧೆಯೊಂದಿದ್ದರೆ ಸಾಕಾಗಿತ್ತು. ಆದರೆ ಬಂದವರಿಗೆಲ್ಲ ಇದರಿಂದ ವಿಶೇಷ ಲಾಭವಾಗುತ್ತ ದೆಂದು ಸ್ವಾಮೀಜಿಯೇನೂ ಭಾವಿಸಿರಲಿಲ್ಲ. ತಮ್ಮ ಬೋಧನೆಗಳನ್ನು ಗಂಭೀರವಾಗಿ ಸ್ವೀಕರಿಸಿ ಅನುಷ್ಠಾನ ಮಾಡಲು ಪ್ರಯತ್ನಿಸುವವರು ಕೇವಲ ಬೆರಳೆಣಿಕೆಯ ಮಂದಿ ಮಾತ್ರವೇ ಎಂಬುದು ಅವರಿಗೆ ಚೆನ್ನಾಗಿ ತಿಳಿದಿತ್ತು. ಬರುವಾಗಲೇ ಆಸಕ್ತಿಯಿಂದ ಬರುತ್ತಿದ್ದವರು ಕೆಲವರಾದರೆ ಬಂದ ಮೇಲೆ ಆಸಕ್ತಿ ತಾಳುತ್ತಿದ್ದವರು ಕೆಲವರು. ಇನ್ನುಳಿದವರು ತಾವಾಗಿಯೇ ಅದರಿಂದ ದೂರವಾಗು ತ್ತಿದ್ದರು. ಈ ತರಗತಿಗಳ ಬಗ್ಗೆ ಮಿಸ್ ಲಾರಾ ಗ್ಲೆನ್ (ಸೋದರಿ ದೇವಮಾತಾ) ಬರೆಯುತ್ತಾಳೆ:</p>
<p>“ಸಾಧಾರಣ ಗುಣಟ್ಟದ ಆ ವಸತಿಗೃಹದಲ್ಲಿ ನಡೆಯುತ್ತಿದ್ದ ತರಗತಿಗಳಿಗೆ ಬಗೆಬಗೆಯ ಜನ ಬರುತ್ತಿದ್ದರು. ಅವರಲ್ಲಿ ಮುದುಕರು, ಯುವಕರು, ಶ್ರೀಮಂತರು, ಬಡವರು, ತಿಳಿದವರು, ಮೂರ್ಖರು, ಕಾಣಿಕೆಯ ಡಬ್ಬಕ್ಕೆ ಹತ್ತು ಸೆಂಟ್ ಹಾಕುತ್ತಿದ್ದ ಜಿಪುಣರು, ಒಂದು ಡಾಲರ್ ಇಲ್ಲವೆ ಎರಡು ಡಾಲರ್​ವರೆಗೂ ಹಾಕುತ್ತಿದ್ದ ಉದಾರಿಗಳು–ಹೀಗೆ ಎಲ್ಲ ಬಗೆಯ ಜನರೂ ಇದ್ದರು. ದಿನದಿನವೂ ಅಲ್ಲಿ ಸೇರುತ್ತಿದ್ದ ನಾವು ಮಾತಿಲ್ಲದೆಯೇ ಸ್ನೇಹಿತರಾದೆವು. ನಮ್ಮಲ್ಲಿ ಕೆಲವರು ಒಂದು ತರಗತಿಯನ್ನೂ ತಪ್ಪಿಸುತ್ತಿರಲಿಲ್ಲ. ಭಕ್ತಿಯೋಗ ಹಾಗೂ ಜ್ಞಾನಯೋಗದ ತರಗತಿಗಳನ್ನು ಮುಗಿಸಿದೆವು. ಅದರೊಂದಿಗೇ ರಾಜಯೋಗ ಕರ್ಮಯೋಗಗಳ ಪಥವನ್ನೂ ಅನುಸರಿಸಿದೆವು. ಆದರೆ ಕೇವಲ ನಾಲ್ಕೇ ಯೋಗಗಳಿವೆಯಲ್ಲ ಎಂದು ನಮಗೆ ಸ್ವಲ್ಪ ದುಃಖವೇ ಆಯಿತು. ಆರೋ ಎಂಟೋ ಯೋಗಗಳಿದ್ದಿದ್ದರೆ ತರಗತಿಗಳೂ ಹೆಚ್ಚಾಗುತ್ತಿದ್ದುವಲ್ಲಾ ಎಂದು ಆಲೋಚಿಸಿದೆವು . . .</p>
<p>“ನಮ್ಮಲ್ಲಿ ಅನೇಕರು ಸ್ವಾಮೀಜಿಯನ್ನು ಅವರು ಹೋದಲ್ಲೆಲ್ಲ ಹಿಂಬಾಲಿಸುತ್ತಿದ್ದರು. ಇವರು ಶ್ರದ್ಧಾವಂತರಾಗಿದ್ದಷ್ಟೇ ಅವಿಶ್ರಾಂತರೂ ಆಗಿದ್ದರು. ರಜಾ ದಿನವೆಂದೋ ಬೇರಾವುದಾದರೂ ಕಾರಣಕ್ಕೋ ಸ್ವಾಮೀಜಿಒಂದು ದಿನದ ಪಾಠವನ್ನು ರದ್ದುಪಡಿಸುವ ಸೂಚನೆ ಕೊಟ್ಟರೆ, ತಕ್ಷಣವೇ ಅದಕ್ಕೆ ಗಟ್ಟಿಯಾದ ಪ್ರತಿಭಟನೆ ಕೇಳಿಬರುತ್ತಿತ್ತು. ಅವರ ಒಂದು ಮಾತನ್ನೂ ಕೇಳಿಸಿಕೊಳ್ಳದೆ ಬಿಡಲು ಯಾರಿಗೂ ಇಷ್ಟವಿರಲಿಲ್ಲ. ಹೀಗಾಗಿ ಸ್ವಾಮೀಜಿಗೆ ವಿರಾಮವೇ ಇರಲಿಲ್ಲ.”</p>
<p>ಇಷ್ಟರಮಟ್ಟಿಗೆ ಯಶಸ್ಸನ್ನು ಸಾಧಿಸಲು ಸ್ವಾಮೀಜಿ ಎಷ್ಟು ಹೋರಾಡಬೇಕಾಯಿತು ಎಂಬು ದನ್ನು ನಾವು ಅದಾಗಲೇ ನೋಡಿದ್ದೇವೆ. ಆದರೆ ಆಗಿನ ಕಾಲದಲ್ಲೇ ಅವರು ಅನುಯಾಯಿಗಳು ಹಾಗೂ ಬೆಂಬಲಿಗರಾಗಿದ್ದ ಎಷ್ಟೋ ಜನರಿಗೆ–ಅದರಲ್ಲೂ ಭಾರತೀಯರಿಗೆ–ಅದರ ಅರಿವಿರ ಲಿಲ್ಲ. ತಾವು ಸಂನ್ಯಾಸಿಗಳು ಅಮೆರಿಕದಲ್ಲಿ ಬದುಕಿ ಉಳಿಯಬೇಕಾದರೆ ಪ್ರತಿಯೊಂದು ಚೂರು ರೊಟ್ಟಿಗೂ ಹೋರಾಡಬೇಕು ಎಂದು ಸ್ವಾಮೀಜಿ ತಮ್ಮ ಗುರಭಾಯಿಗಳಿಗೆ ಬರೆದಿದ್ದರು. ವಸ್ತು ಸ್ಥಿತಿ ನಿಜಕ್ಕೂ ಭಯಂಕರವಾಗಿಯೇ ಇತ್ತು. ಸ್ವಾಮೀಜಿಯ ಕಾರ್ಯದ ನಿಜವಾದ ಮಹತ್ವ ವೆಂಥದು ಎಂಬುದನ್ನು ಅವರ ಶಿಷ್ಯರಾದ ಸ್ವಾಮಿ ಕೃಪಾನಂದರು, ಮದರಾಸಿನ ‘ಬ್ರಹ್ಮವಾದಿನ್​’ ಪತ್ರಿಕೆಗೆ ಕಳಿಸಿಕೊಟ್ಟ ಒಂದು ದೀರ್ಘ ಪತ್ರದಲ್ಲಿ ವಿವರವಾಗಿ ವಿಶ್ಲೇಷಿಸಿದರು. (ಆದರೆ ಸ್ವಾಮೀಜಿಗೆ ಈ ಪತ್ರದ ಬಗ್ಗೆ ಮುಂದಾಗಿಯೇ ತಿಳಿದಿರಲಿಲ್ಲ.) ಸತ್ಯಾಂಶವಾವುದನ್ನೂ ಮರೆ ಮಾಚದೆ ಬರೆದ ಈ ಪತ್ರ, ಆಗಿನ ಕಾಲಕ್ಕೆ ತುಂಬ ಹರಿತವಾಗಿತ್ತು. ಅದನ್ನು ‘ಬ್ರಹ್ಮವಾದಿನ್​’ ಪತ್ರಿಕೆ ಹಾಗೆಯೇ ಪ್ರಕಟಿಸಿತು. ಆ ಲೇಖನದ ಕೆಲಭಾಗಗಳನ್ನು ಇಲ್ಲಿ ನಾವು ಅವಲೋಕಿಸ ಬಹುದಾಗಿದೆ :</p>
<p>“ಹಿಂದೂಧರ್ಮದ ಸಂದೇಶಗಳನ್ನು ಅಮೆರಿಕದಲ್ಲಿ ಪ್ರಸಾರ ಮಾಡುವಲ್ಲಿ ಸ್ವಾಮಿ ವಿವೇಕಾ ನಂದರು ಸಾಧಿಸಿದ ಅದ್ಭುತ-ಅಪೂರ್ವ ಯಶಸ್ಸು ಸಾಧ್ಯವಾದುದು ಅನೇಕ ಅನೂಕೂಲಕರ ಪರಿಸ್ಥಿತಿಗಳು ಕಾಕತಾಳೀಯವಾಗಿ ಕೂಡಿಬಂದುದರಿಂದ ಮಾತ್ರವೇಹೊರತು, ವಿವೇಕಾನಂದರ ಸ್ವಸ್ವಾಮರ್ಥ್ಯದಿಂದೇನೂ ಅಲ್ಲ ಎಂದು ಯಾರಾದರೂ ತಪ್ಪು ತೀರ್ಮಾನಕ್ಕೆ ಬರುವ ಸಂಭವ ವಿದೆ. ಆದರೆ ನಾವು ಹತ್ತೊಂಬತ್ತನೆಯ ಶತಮಾನದ ಅಂತ್ಯಭಾಗದ ಇಂದಿನ ಕಾಲದಲ್ಲಿ ಅಮೆರಿಕ ದಲ್ಲಿ ಪ್ರಚಲಿತವಿರುವ ವಿಲಕ್ಷಣ ಪರಿಸ್ಥಿತಿಯನ್ನು ಅಧ್ಯಯನ ಮಾಡಬೇಕು; ವೀವೇಕಾನಂದರು ಎದುರಿಸಬೇಕಾದ ವಿರೋಧೀ ಶಕ್ತಿಗಳು ಎಂಥವೆಂಬುದನ್ನು ಗಮನಿಸಬೇಕು; ಇಂತಹ ಭಯಂಕರ ಪರಿಸ್ಥಿತಿಯೊಂದಿಗೆ ಹೋರಾಡುವಲ್ಲಿ ಅವರು ಹೇಗೆ ಅಸಂಖ್ಯಾತ ಕಷ್ಟ-ಸಂಕಟಗಳನ್ನು ಎದುರಿಸ ಬೇಕಾಯಿತೆಂಬುದನ್ನು ಪರಿಗಣಿಸಬೇಕು–ಆಗ ಮಾತ್ರವೇ ನಾವು ಅವರ ಕಾರ್ಯಸಿದ್ಧಿಯ ವೈಭವವನ್ನು ಗುರುತಿಸಿ ಪ್ರಶಂಸಿಸಲು ಸಮರ್ಥರಾಗುತ್ತೇವೆ. ಆಗ ಮಾತ್ರವೇ, ಅವರ ಈ ಯಶಸ್ಸು-ಕಾರ್ಯಸಿದ್ಧಿಗಳೆಲ್ಲ ಲೋಕಗುರುವಾದ ಅವರ ಅಸಾಧಾರಣ ನೈತಿಕ, ಬೌದ್ಧಿಕ ಹಾಗೂ ಆಧ್ಯಾತ್ಮಿಕ ಶಕ್ತಿಯಿಂದಲೇ ಸಾಧ್ಯವಾಯಿತೆಂಬುದನ್ನು ತಿಳಿಯಲು ಸಮರ್ಥರಾಗುತ್ತೇವೆ.</p>
<p>“ಸರ್ವಧರ್ಮ ಸಮ್ಮೇಳನದ ಸಂದರ್ಭದಲ್ಲಿ ಅನೇಕ ಭಾರತೀಯರು ಜಗತ್ತಿನ ಗಮನವನ್ನು ಭಾರತದ ಬೆಳಕಿನೆಡೆಗೆ ಸೆಳೆಯುವಲ್ಲಿ ಯಶಸ್ವಿಯಾದರು ಮತ್ತು ನಮ್ಮ (ಅಮೆರಿಕ) ರಾಷ್ಟ್ರದ ಮೇಲೆಲ್ಲ ಒಂದು ಹೊಸ ಅಲೆ ಹರಿಯುವಂತೆ ಮಾಡಿದರು ಎನ್ನುವುದೇನೋ ನಿಜವೇ. ಆದರೆ ಸ್ವಾಮಿ ವಿವೇಕಾನಂದರು ಮಾತ್ರ, ತಾವು ಹಿಡಿದ ಪಟ್ಟನ್ನು ಬಿಡದೆ ಪಾಶ್ಚಾತ್ಯ ಜಡವಾದದ ಮೇಲೆ ಹಿಂದೂ ಭಾವನೆಗಳನ್ನು ಕಸಿಮಾಡುವ ನಿಟ್ಟಿನಲ್ಲಿ ಶ್ರಮಿಸಿ, ತಮ್ಮ ಕಾರ್ಯವು ಫಲಪ್ರದವಾಗುವ ವರೆಗೂ ದುಡಿದರು. ಈ ಒಬ್ಬ ವ್ಯಕ್ತಿಯ ಪ್ರಯತ್ನಗಳು ಇಲ್ಲದೆ ಹೋಗಿದ್ದ ಪಕ್ಷದಲ್ಲಿ, ಈ ನೂತನ ಅಲೆಯು ಯಾವುದೇ ಶಾಶ್ವತ ಪರಿಣಾಮವನ್ನುಂಟುಮಾಡದೆ, ತಾನು ಉದಿಸಿದಷ್ಟೇ ಶೀಘ್ರವಾಗಿ ಅಂತ್ಯಗೊಳ್ಳುತ್ತಿತ್ತು.</p>
<p>“ಈ ಸಮಯದಲ್ಲಿ ಅಮೆರಿಕನ್ನರ ಮನಸ್ಸು, ಹಳೆಯ ಕಾಲದಿಂದಲೂ ಬೆಳೆದುಬಂದಿದ್ದ ಮೂಢನಂಬಿಕೆ-ಮತಾಂಧತೆಗಳ ದಪ್ಪನೆಯ ಪದರಗಳಿಂದ ಆವೃತವಾಗಿತ್ತು. ಎಲ್ಲ ವಿಧದ ಠಕ್ಕು-ಕಪಟ-ವಂಚನೆಗಳು ಅದರಲ್ಲಿ ಬೇರೂರಿದ್ದು, ಇವುಗಳನ್ನು ಕಿತ್ತುಹಾಕುವುದೆಂದರೆ ಅತೀವ ದುಸ್ಸಾಧ್ಯದ ಕೆಲಸವಾಗಿತ್ತು. ಅಮೆರಿಕನ್ನರು ಸ್ವಭಾವತಃ ಎಲ್ಲವನ್ನೂ ಸ್ವೀಕರಿಸುವ ಜನ. ಆದ್ದ ರಿಂದಲೇ ಈ ದೇಶವು ಎಲ್ಲ ಬಗೆಯ ಧಾರ್ಮಿಕ ಹಾಗೂ ಅಧಾರ್ಮಿಕ ಜಂಜಡಗಳ ನೆಲೆವೀಡಾಗಿ ಇರುವುದು. ಇಲ್ಲಿನ ಪೇಟೆಯಲ್ಲಿ ತಕ್ಷಣವೇ ಬಿಕರಿಯಾಗದ ಯಾವ ಅಸಂಬದ್ಧ ತತ್ತ್ವವಾಗಲಿ, ಅರ್ಥಹೀನ ಬೋಧನೆಯಾಗಲಿ, ಆಗಸದೆತ್ತರದ ಆಶ್ವಾಸನೆಯಾಗಲಿ, ಮುಚ್ಚುಮರೆಯಿಲ್ಲದ ಮೋಸವಾಗಲಿ ಇಲ್ಲವೇ ಇಲ್ಲ ಎನ್ನಬೇಕು. ಇವುಗಳಲ್ಲಿ ಪ್ರತಿಯೊಂದಕ್ಕೂ ಅಸಂಖ್ಯಾತ ಅನುಯಾಯಿಗಳು ಸಿಕ್ಕೇ ಸಿಗುತ್ತಾರೆ. ಮಾಯಾಮಂತ್ರಗಳ ಬಗ್ಗೆ, ಪ್ರೇತವಿದ್ಯೆಯ ಬಗ್ಗೆ, ಅತಿಮಾನುಷ ಶಕ್ತಿಗಳ ಬಗ್ಗೆ ಜನರಲ್ಲಿ ಬೆಳೆದಿರುವ ಈ ಭಯಂಕರ ಆಸಕ್ತಿಯು, ಮಧ್ಯ ಯುಗವನ್ನು (ಸುಮಾರು ಕ್ರಿ. ಶ. ೬ಂಂ ರಿಂದ ೧೪ಂಂರವರೆಗಿನ ಕಾಲ) ಪುನಾರವರ್ತನೆಗೊಳಿಸು ತ್ತದೆ. ಈ ಗೀಳನ್ನು ತೃಪ್ತಿಪಡಿಸಲು, ಜನರ ಮೌಢ್ಯಕ್ಕೆ ತುಪ್ಪ ಸರಿಯಲು ನೂರಾರು ಸಂಘಗಳು, ಪಂಥಗಳು ಹುಟ್ಟಿಕೊಂಡುವು ; ಜಗತ್ತಿಗೆ ಮೋಕ್ಷದ ಭರವಸೆಕೊಡುತ್ತ, ‘ಪ್ರವಾದಿ’ಗಳಿಗೆ ಒಬ್ಬೊಬ್ಬ ದೀಕ್ಷಾರ್ಥಿಯಿಂದಲೂ ೨೫ರಿಂದ ೧ಂಂ ಡಾಲರ್​ವರೆಗೂ ದಕ್ಕಿಸಿಕೊಡುತ್ತಿದ್ದುವು. ದೆವ್ವಗಳು, ಪಿಶಾಚಿಗಳು, ‘ಮಹಾತ್ಮ’ರು ಮತ್ತು ಹೊಸ ಹೊಸ ಅವತಾರಪುರುಷರು ದಿನದಿನವೂ ಹುಟ್ಟಿಕೊಳ್ಳುತ್ತಿದ್ದರು. ಚಿತ್ರವಿಚಿತ್ರ ಧಾರ್ಮಿಕ ಭಾವನೆಗಳ ಈ ಹುಚ್ಚರ ಸಂತೆಯಲ್ಲಿ, ಮೋಸ-ಸೋಗು-ವಂಚನೆಗಳ ಈ ದೆವ್ವದ ಪಾಕಶಾಲೆಯಲ್ಲಿ ಸ್ವಾಮಿ ವಿವೇಕಾನಂದರು ಉದಿಸಿ ದರು–ಭವ್ಯವಾದ ವೇದಧರ್ಮವನ್ನು, ವೇದಾಂತದ ಅದ್ಭುತ ತತ್ತ್ವವನ್ನು, ಸನಾತನ ಪುಷಿಗಳ ಪರಮೋದಾತ್ತ ಜ್ಞಾನವನ್ನು ಬೋಧಿಸಲು, ಆ ಕಾರ್ಯಕ್ಕೆ ಅತ್ಯಂತ ಪ್ರತಿಕೂಲವಾದ ಪರಿಸರ ! ತಮ್ಮ ಮಹಾಕಾರ್ಯವನ್ನು ಸಾಧಿಸುವ ಮೊದಲು ಅವರು ಠಕ್ಕು-ಮೂಢನಂಬಿಕೆ-ಮತಾಂಧತೆಗಳ ಈ ಕೊಳಕು ಲಾಯವನ್ನು ಶುಚಿಗೊಳಿಸುವ ಭಗೀರಥ ಪ್ರಯತ್ನವನ್ನು ಕೈಗೊಳ್ಳಬೇಕಾಗಿತ್ತು. ಆ ಪ್ರಯತ್ನವೋ ಎಂತಹ ಸಿಡಿಲೆದೆಗೂ ಅಧೈರ್ಯವನ್ನು ತರುವಂಥದು ; ಎಂತಹ ಪ್ರಬಲ ಇಚ್ಛೆ ಯನ್ನೂ ನಿಸ್ಸತ್ವಗೊಳಿಸುವಂಥದು. ಆದರೆ ಕಷ್ಟಗಳಿಗೆ ಅಂಜುವ ವ್ಯಕ್ತಿಯಾಗಿರಲಿಲ್ಲ ಸ್ವಾಮೀಜಿ. ಬಡವರೂ ಏಕಾಂಗಿಯೂ ಆಗಿದ್ದು, ಭಗವಂತನ ನೆರವು ಹಾಗೂ ಮಾನವತೆಯ ಮೇಲಿನ ಪ್ರೇಮ–ಇವೆರಡನ್ನು ಬಿಟ್ಟರೆ ಬೇರಾವ ಆಧಾರವೂ ಇಲ್ಲದೆ ಅವರು ಸಮಾಧಾನಚಿತ್ತದಿಂದ ಕಾರ್ಯನಿಮಗ್ನರಾದರು. ತಾವು ಸಾರಲಿದ್ದ ಸಂದೇಶವು ಸತ್ಯಾನ್ವೇಷಿಗಳಾದ ಸ್ತ್ರೀಪುರುಷರೆದೆಯನ್ನು ತಲುಪುವವರೆಗೂ ಹಿಡಿದ ಕಾರ್ಯವನ್ನು ಬಿಡದಿರಲು ಅವರು ನಿಶ್ಚಯಿಸಿದ್ದರು.</p>
<p>“ಪ್ರಾರಂಭದಲ್ಲಿ ಅವರ ಉಪನ್ಯಾಸಗಳಿಗೆ ಜನ ಇನ್ನಿಲ್ಲದಂತೆ ಮುತ್ತಿದರು. ಇವರಲ್ಲಿ ಕೆಲವರು ಕುತೂಹಲಾಕಾಂಕ್ಷಿಗಳು ; ಇನ್ನು ಕೆಲವರು ಈ ಮೇಲೆ ಹೇಳಿದಂತಹ ಮೋಸ-ವಂಚನೆ ಗಳ ಕುಟಿಲ ಜನ. ತಮ್ಮ ಹಿತಾಸಕ್ತಿಗಳನ್ನು ಪೂರೈಸಿಕೊಳ್ಳಲು ವಿವೇಕಾನಂದರು ಬಹಳ ಒಳ್ಳೆಯ ಉಪಕರಣವಾಗಬಲ್ಲರೆಂದು ಇವರು ಭಾವಿಸಿದ್ದರು. ಇಂಥವರಲ್ಲಿ ಬಹಳಷ್ಟು ಜನ ಮೊದಲು ಸ್ವಾಮೀಜಿಗೆ ತಮ್ಮ ಬೆಂಬಲದ ಭರವಸೆಯನ್ನಿತ್ತು, ಅವರನ್ನು ತಮ್ಮ ಪಂಥಕ್ಕೆ ಸೇರಿಸಿಕೊಳ್ಳಲು ಪ್ರಯತ್ನಿಸಿದರು. ಅದಕ್ಕೆ ಸ್ವಾಮೀಜಿ ಒಪ್ಪದಿದ್ದಾಗ ಅಪಾಯದ ಬೆದರಿಕೆಯನ್ನೂ ಹಾಕಿದರು. ಆದರೆ ಕೊನೆಯಲ್ಲಿ ಅವರೆಲ್ಲ ಅತ್ಯಂತ ನಿರಾಶರಾಗಬೇಕಾಯಿತು. ಅವರು ಮೊಟ್ಟ ಮೊದಲ ಬಾರಿಗೆ, ತಾವು ಖರೀದಿಸಲಾಗದ ಇಲ್ಲವೆ ಬೆದರಿಸಲಾಗದ ವ್ಯಕ್ತಿಯೊಬ್ಬನನ್ನು ಸಂಧಿಸಿದ್ದರು. ಪೋಲಿಷ್ ಭಾಷೆಯ ಗಾದೆಯಂತೆ ‘ಮಚ್ಚುಗತ್ತಿ ಬಂಡೆಯನ್ನು ಬಡಿದಿತ್ತು’. ಅವರ ಎಲ್ಲ ಬಗೆಯ ಆಹ್ವಾನಗಳಿಗೆ ಸ್ವಾಮೀಜಿಯದು ಒಂದೇ ಉತ್ತರ : ‘ನಾನು ಸತ್ಯವನ್ನು ಪ್ರತಿನಿಧಿಸುತ್ತೇನೆ. ಸತ್ಯ ವೆಂದಿಗೂ ಸುಳ್ಳಿನೊಂದಿಗೆ ಹೊಂದಾಣಿಕೆ ಮಾಡಿಕೊಳ್ಳುವುದಿಲ್ಲ. ಇಡೀ ಜಗತ್ತೇ ನನಗೆ ವಿರುದ್ಧ ವಾದರೂ ಕೊನೆಯಲ್ಲಿ ಸತ್ಯ ಗೆಲ್ಲಲೇಬೇಕು.’ ಮೋಸ-ಮೂಢನಂಬಿಕೆಗಳು ಯಾವುದೇ ರೂಪ ಧರಿಸಿ ಬಂದರೂ ಅವುಗಳನ್ನು ಸ್ವಾಮೀಜಿ ಉಚ್ಛಾಟಿಸಿದರು. ಆ ಎಲ್ಲ ಅಸಂಬದ್ಧತೆ-ಅವಿವೇಕಗಳು ಈ ಸತ್ಯದೂತನ ಮುಂದೆ ಸೂರ್ಯನ ಬೆಳಕನ್ನು ಕಂಡು ಅವಿತುಕೊಳ್ಳುವ ಬಾವಲಿಗಳಂತೆ ಎತ್ತಲೋ ಹುದುಗಿಕೊಂಡುವು.</p>
<p>“ಕ್ರೈಸ್ತ ಮಿಷನರಿಗಳ ವಿವಿಧ ಕಟಿಲೋಪಾಯಗಳು ಎಲ್ಲರಿಗೂ ಚೆನ್ನಾಗಿ ತಿಳಿದಿರುವಂಥವೇ. ಕ್ರೈಸ್ತಧರ್ಮವನ್ನು ಸ್ವಾಮೀಜಿ, ಮಿಷನರಿಗಳು ಅರ್ಥಮಾಡಿಕೊಂಡಿದ್ದ ರೀತಿಯಲ್ಲೇ ಬೋಧಿಸಿ ದ್ದರೆ ಅದು ಅವರಿಗೆ ಪ್ರಿಯವಾಗಿರುತ್ತಿತ್ತು. ಆದರೆ ಅದೆಂದಿಗೂ ಸಾಧ್ಯವಿರಲಿಲ್ಲ. ಮಿಷನರಿಗಳು ತಮ್ಮ ಬಗ್ಗೆ ಹರಡಿದ ಹೊಲಸು ಕತೆಗಳ ವಿಷಯದಲ್ಲಿ ನಿರ್ಲಿಪ್ತರಾಗಿದ್ದು, ಸ್ವಾಮೀಜಿ ಶಾಂತವಾಗಿ ಭಗವಂತ-ಪ್ರೇಮ-ಸತ್ಯಗಳನ್ನು ಬೋಧಿಸಿದರು. ಆ ಎಲ್ಲ ಗಾಳಿಮಾತುಗಳು ಸ್ವಾಮೀಜಿಯ ಉಪನ್ಯಾಸಗಳಿಗೆ ಕೇವಲ ಜಾಹೀರಾತಾಗಿ ಕೆಲಸ ಮಾಡಿದುವು. ಮತ್ತು ಅವರಿಗೆ ವಿವೇಕಿಗಳಾದ ಜನರ ಸಹಾನುಭೂತಿಯನ್ನು ಗಳಿಸಿಕೊಟ್ಟುವು.”</p>
<p>ಸ್ವಾಮಿ ಕೃಪಾನಂದರು ‘ಬ್ರಹ್ಮವಾದಿನ್​’ ಪತ್ರಿಕೆಗೆ ಕಳಿಸಿಕೊಟ್ಟ ಈ ಪತ್ರವು, ೧೮೯೬ರ ಫೆಬ್ರುವರಿ ೧೫ರ ಸಂಚಿಕೆಯಲ್ಲಿ ಪ್ರಕಟವಾಯಿತು. ಸ್ವಾಮೀಜಿಯ ಸಾಧನೆ ನಿಜಕ್ಕೂ ಎಷ್ಟು ಅದ್ಭುತವಾದದ್ದು ಎಂಬುದನ್ನೂ ಅಮೆರಿಕದ ಪ್ರಸ್ತುತ ಪರಿಸ್ಥಿತಿ ಎಷ್ಟು ಭೀಕರವಾಗಿತ್ತೆಂಬು ದನ್ನೂ ಈ ಪತ್ರದಲ್ಲಿ ಅವರು ಸ್ಪಷ್ಟವಾಗಿ ಚಿತ್ರಿಸಿದ್ದರು. ಆದರೆ ಆ ಲೇಖನದ ಶೈಲಿ ಸ್ವಾಮೀಜಿಗೆ ಸ್ವಲ್ಪವೂ ಸರಿಬರಲಿಲ್ಲ. ಏಕೆಂದರೆ ಕಟು ಟೀಕೆಯ ವಿಧಾನವನ್ನು ಅವರೆಂದೂ ಪ್ರೋತ್ಸಾಹಿಸುತ್ತಿರ ಲಿಲ್ಲ. ಆದ್ದರಿಂದ ಅದರ ಬಗ್ಗೆ ಜುಗುಪ್ಸೆಗೊಂಡು ಅವರು, ಪತ್ರಿಕೆಯ ಪ್ರಕಾಶಕರಾದ ಅಳಸಿಂಗ ಪೆರಮಾಳರಿಗೆ ಆ ಬಗ್ಗೆ ಒಂದು ಖಾರವಾದ ಪತ್ರ ಬರೆದರು :</p>
<p>“ನೀನು ‘ಬ್ರಹ್ಮವಾದಿನ್​’ ಪತ್ರಿಕೆಯಲ್ಲಿ ಕೃಪಾನಂದರ ಪತ್ರವನ್ನು ಪ್ರಕಟಿಸಿದುದು ದುರದೃಷ್ಟ ಕರ. ಇಲ್ಲಿನ ಕ್ರೈಸ್ತರು ಅವರನ್ನು ತರಾಟೆಗೆ ತೆಗೆದುಕೊಂಡಿದ್ದರಿಂದ ಅವರು ಸಿಟ್ಟಿಗೆದ್ದು ಆ ಬಗೆಯ ಪತ್ರ ಬರೆದಿದ್ದಾರೆ. ಆದರೆ ಎಲ್ಲವನ್ನೂ ಹಳ್ಳಕ್ಕೆ ತಳ್ಳುವಂತಹ ಆ ಪತ್ರ ಅಶ್ಲೀಲವೇ ಸರಿ. ಅದು ‘ಬ್ರಹ್ಮವಾದಿನ್​’ ಪತ್ರಿಕೆಗೆ ಹೊಂದಿಕೆಯಾಗುವಂಥದಲ್ಲ. ಆದ್ದರಿಂದ ಇನ್ನು ಮುಂದೆ ಸ್ವಾಮಿ ಕೃಪಾನಂದರು ಪತ್ರ ಬರೆದರೆ, ಅದರಲ್ಲಿ ಯಾವುದೇ ಮತ-ಪಂಥವನ್ನು ಖಂಡಿಸಿ ಬರೆದ ಅಂಶಗಳನ್ನು–ಆ ಪಂಥಗಳು ಎಷ್ಟೇ ವಿಚಿತ್ರ-ವಿಕೃತವಾದದ್ದಾಗಿರಲಿ–ಸಂಪೂರ್ಣವಾಗಿ ತಿದ್ದ ಬೇಕು, ಇಲ್ಲವೆ ತೆಗೆದುಹಾಕಬೇಕು. ಯಾವುದೇ ಪಂಥಕ್ಕೆ ವಿರುದ್ಧವಾದುದಾವುದೂ ‘ಬ್ರಹ್ಮ ವಾದಿನ್​’ ಪತ್ರಿಕೆಯಲ್ಲಿ ಪ್ರಕಟವಾಗಬಾರದು. ಆದರೆ, ಧೂರ್ತರಿಗೆ ಸಹಾನುಭೂತಿ ತೋರ ಬೇಕೆಂದು ಇದರ ಅರ್ಥವಲ್ಲ.”</p>
<p>ಕೃಪಾನಂದರು ಬರೆದ ಈ ಇಡೀ ಪತ್ರ ತಮ್ಮ ಘನತೆಯನ್ನು ಎತ್ತಿಹಿಡುವಂಥದಾಗಿದ್ದರೂ ಸ್ವಾಮೀಜಿ ಅದನ್ನು ‘ಅಶ್ಲೀಲ’ವೆಂದು ಕರೆಯುತ್ತಾರೆ ! ಇಲ್ಲಿ ಅವರ ಸಭ್ಯತೆ-ಸೌಜನ್ಯಗಳು ಮತ್ತೊಮ್ಮೆ ಸ್ಪಷ್ಟವಾಗಿ ವ್ಯಕ್ತವಾಗುತ್ತವೆ. ಅಲ್ಲದೆ, ಕೇವಲ ಧರ್ಮಪ್ರಸಾರವನ್ನು ಉದ್ದೇಶವಾಗಿ ಇಟ್ಟುಕೊಂಡು, ತಮ್ಮ ಪ್ರೋತ್ಸಾಹದಿಂದಲೇ ಪ್ರಾರಂಭವಾದ ‘ಬ್ರಹ್ಮವಾದಿನ್​’ ಪತ್ರಿಕೆಯು ಇಂತಹ ‘ಅಶ್ಲೀಲ’ ಲೇಖನಗಳನ್ನು ಪ್ರಕಟಿಸಬಾರದು ; ಮತ್ತು ಯಾವುದೇ ಕಾರಣಕ್ಕಾಗಿ ಪರಮತ ಗಳನ್ನು ಟೀಕಿಸುವ ವಾಕ್ಯಗಳಂತೂ ಅದರಲ್ಲಿ ಇರಲೇಬಾರದು ಎಂದು ಅವರು ಸೂಚನೆ ನೀಡು ದುದು ಅವರಲ್ಲಿ ಆಚಾರ್ಯಪುರುಷನ ಲಕ್ಷಣಗಳನ್ನು ಎತ್ತಿಹಿಡಿಯುವಂತಿದೆ.</p>
<p>ಅಮೆರಿಕದಲ್ಲಿದ್ದುಕೊಂಡೇ ಸ್ವಾಮೀಜಿ ಭಾರತದಲ್ಲಿ ಸಾಧಿಸಿದ್ದ ಅತಿಮುಖ್ಯ ಕಾರ್ಯಗಳ ಲ್ಲೊಂದೆಂದರೆ ‘ಬ್ರಹ್ಮವಾದಿನ್​’ ಪತ್ರಿಕೆಯ ಪ್ರಾರಂಭ. ಭಾರತದ ಪುನರ್​ಜಾಗೃತಿಯ ಹಾಗೂ ಧರ್ಮಪ್ರಸಾರದ ಕಾರ್ಯದಲ್ಲಿ ನಿಯತಕಾಲಿಕ ಪತ್ರಿಕೆಯೊಂದು ಎಷ್ಟು ಮಹತ್ವದ ಪಾತ್ರ ವಹಿಸಬಲ್ಲುದೆಂಬುದು ಅವರಿಗೆ ಚೆನ್ನಾಗಿ ತಿಳಿದಿತ್ತು. ಆದ್ದರಿಂದ ಅವರು ತಮ್ಮ ಮದ್ರಾಸೀ ಶಿಷ್ಯರಿಗೆ ಪತ್ರಗಳನ್ನು ಬರೆದು, ವೇದಾಂತ ಪ್ರಸಾರಕ್ಕಾಗಿ ಪತ್ರಿಕೆಯೊಂದನ್ನು ಪ್ರಾರಂಭಿಸುವಂತೆ ಬಹಳ ಕಾಲದಿಂದಲೂ ಒತ್ತಾಯಿಸುತ್ತಿದ್ದರು. ಅದರಂತೆಯೇ ತಮ್ಮ ಸೋದರಸಂನ್ಯಾಸಿಗಳಿಗೂ ಪತ್ರಗಳನ್ನು ಬರೆದು, ಕಲ್ಕತ್ತದಲ್ಲೊಂದು ಪತ್ರಿಕೆಯನ್ನು ಹೊರಡಿಸುವಂತೆ ಹೇಳುತ್ತಿದ್ದರು. ಮದ್ರಾಸಿನ ಪತ್ರಿಕೆಗಾಗಿ ಅವರು ಹಣವನ್ನೂ ಕಳಿಸಿದರು. ಅಂತೂ ಅವರು ಅಸಹನೆಯಿಂದ ಸಾಕಷ್ಟು ಕಾಲ ಕಾದಮೇಲೆ ೧೮೯೫ರ ಸೆಪ್ಟೆಂಬರ್ ತಿಂಗಳಿನಲ್ಲಿ ‘ಬ್ರಹ್ಮವಾದಿನ್​’ ಎಂಬ ಆಂಗ್ಲ ಮಾಸ ಪತ್ರಿಕೆ ಅಸ್ತಿತ್ವಕ್ಕೆ ಬಂದಿತು. ಪತ್ರಿಕೆ ಬಿಡುಗಡೆಯಾದ ಮೇಲೂ ಸ್ವಾಮೀಜಿ, ಅದರ ಪ್ರಕಾಶಕರಾದ ಅಳಸಿಂಗರಿಗೆ ಮತ್ತೆಮತ್ತೆ ಅನೇಕ ಸಲಹೆ-ಸೂಚನೆಗಳನ್ನು ಕೊಡುತ್ತ, ಕೆಲವೊಮ್ಮೆ ಹೊಗಳುತ್ತ, ಕೆಲವೊಮ್ಮೆ ಕಟುವಾಗಿ ಟೀಕಿಸುತ್ತ ಪತ್ರಿಕೆಯ ಶ್ರೇಯಸ್ಸಿಗಾಗಿ ಶ್ರಮಿಸಿದರು.</p>
<p>ಈ ವೇಳೆಗೆ ಅವರು ನ್ಯೂಯಾರ್ಕಿನಲ್ಲಿ ಸಾರ್ವಜನಿಕ ಉಪನ್ಯಾಸಕರಾಗಿ ಅತ್ಯಂತ ಯಶಸ್ವಿ ಯಾಗಿದ್ದರು. ಅವರನ್ನು ಜನ ‘ಮಿಂಚಿನ ಮಾತುಗಾರ’ನೆಂದು ಕರೆಯುತ್ತಿದ್ದರು. ಭಾನುವಾರದ ಉಪನ್ಯಾಸಗಳ ಮೊದಲ ಸರಣಿಗೆ ಜನ ಕಿಕ್ಕಿರಿಯುತ್ತಿದ್ದರು. ಆದ್ದರಿಂದ ಈಗ ಮತ್ತೊಂದು ಸರಣಿಯನ್ನು ಪ್ರಾರಂಭಿಸಲು ಸ್ವಾಮೀಜಿ ನಿರ್ಧರಿಸಿದರು. ಸಾಧ್ಯವಾದಷ್ಟು ಹೆಚ್ಚು ಜನರಿಗೆ ವೇದಾಂತದ ಬಗ್ಗೆ ತಿಳಿಯುವಂತೆ ಮಾಡುವುದೇ ಈ ಉಪನ್ಯಾಸಗಳ ಉದ್ದೇಶವಾಗಿತ್ತು. ಆದ್ದ ರಿಂದ ‘ಮ್ಯಾಡಿಸನ್ ಸ್ಕ್ವೇರ್ ಗಾರ್ಡನ್​’ ಎಂಬ ಭವ್ಯವಾದ ಸಭಾಂಗಣವನ್ನು ಬಾಡಿಗೆಗೆ ತೆಗೆದು ಕೊಳ್ಳಲಾಯಿತು. ಇದರಲ್ಲಿ ಸಾವಿರದ ಐನೂರಕ್ಕೂ ಹೆಚ್ಚು ಜನರಿಗೆ ಸ್ಥಳಾವಕಾಶವಿತ್ತು. ಈ ಸಭಾಂಗಣದಲ್ಲಿ ಸ್ವಾಮೀಜಿ ‘ಭಕ್ತಿಯೋಗ’ ‘ನೈಜ ಹಾಗೂ ತೋರಿಕೆಯ ಮಾನವ’ ಹಾಗೂ ‘ನನ್ನ ಗುರುದೇವ, ಶ್ರೀರಾಮಕೃಷ್ಣ ಪರಮಹಂಸ’ ಎಂಬ ವಿಷಯಗಳ ಕುರಿತಾಗಿ ಮಾತನಾಡಿದರು.</p>
<p>ಈ ಸರಣಿಯ ಕಡೆಯ ಭಾಷಣವು ಆ ಸಂದರ್ಭಕ್ಕೆ ಬಹಳ ಚೆನ್ನಾಗಿ ಹೊಂದಿಕೆಯಾಗುತ್ತಿತ್ತು. ಅಲ್ಲದೆ ಅದು ಶ್ರೀರಾಮಕೃಷ್ಣರ ಜನ್ಮದಿನದ ಸಂದರ್ಭವೂ ಆಗಿತ್ತು. ಸ್ವಾಮೀಜಿ ತಮ್ಮ ಗುರು ದೇವನ ಬಗ್ಗೆ ಬಹಿರಂಗ ಸಭೆಯಲ್ಲಿ ಮಾತನಾಡಿದುದು ಬಹುಶಃ ಅದೇ ಮೊದಲ ಸಲ. ಅಂದು ಅವರು ಭಾವೋನ್ಮತ್ತರಾದಂತೆ ಕಂಡುಬರುತ್ತಿತ್ತು. ಅಂದಿನ ಭಾಷಣವು ಅವರ ಭಾಷಣಗಳಲ್ಲೆಲ್ಲ ಅತ್ಯಂತ ಸ್ಮರಣೀಯವಾದವುಗಳಲ್ಲೊಂದು. ಆ ಸಂದರ್ಭವನ್ನು ನೆನೆಸಿಕೊಂಡು ಸೋದರಿ ದೇವಮಾತಾ ಬರೆದಳು :</p>
<p>“ಕಡೆಯ ಉಪನ್ಯಾಸದ ದಿನ ಸಭಾಂಗಣವು ಕಾಲಿಡಲೂ ಸ್ಥಳವಿಲ್ಲದಂತೆ ತುಂಬಿಹೋಗಿತ್ತು– ಪ್ರತಿಯೊಂದು ಕುರ್ಚಿ, ನಿಂತುಕೊಳ್ಳುವ ಸ್ಥಳ ಎಲ್ಲವೂ ಭರ್ತಿಯಾಗಿತ್ತು . . . ಸಭಾಂಗಣದ ಪಕ್ಕದ ಬಾಗಿಲೊಂದರಿಂದ ಸ್ವಾಮೀಜಿ ಒಳಪ್ರವೇಶಿಸುತ್ತಿದ್ದಂತೆ ಅವರು ಬೇರೊಂದು ಭಾವದಲ್ಲಿ ಇದ್ದಂತೆ ಕಂಡಿತು. ಅವರು ವೇದಿಕೆಯ ಮೇಲೆ ನಿಂತಾಗ ಏಕೋ ಹಿಂಜರಿಯುತ್ತಿರುವಂತೆ ಅಧೈರ್ಯಗೊಂಡಂತೆ, ಭಾಸವಾಯಿತು . . . ಅವರು ತಮ್ಮ ಉಪನ್ಯಾಸವನ್ನು ದೀರ್ಘವಾದ (ಚಾರಿತ್ರಿಕ ಹಿನ್ನೆಲೆಯ) ಪೀಠಿಕೆಯೊಂದಿಗೆ ಪ್ರಾರಂಭಿಸಿದರು. ಆದರೆ ಒಮ್ಮೆ ವಿಷಯಕ್ಕೆ ಬಂದ ಕೂಡಲೇ, ಅವರು ಆದರಲ್ಲಿ ಕೊಚ್ಚಿಹೋದರು. ಅದರ ರಭಸವು ಅವರನ್ನು ವೇದಿಕೆಯ ಒಂದು ಮೂಲೆಯಿಂದ ಇನ್ನೊಂದು ಮೂಲೆಗೆ ಎಳೆಯುತ್ತಿತ್ತು. ಅವರ ಭಾವವು ವೇಗವಾಗಿ ಹರಿಯುವ ವಾಗ್ಝರಿಯ ಮೂಲಕ ಪ್ರವಹಿಸಿತು. ಜನಸ್ತೋಮವು ವಿಸ್ಮಯಮೂಕವಾಗಿ ಆಲಿಸಿತು. ಭಾಷಣ ಮುಗಿದಾಗ ಎಷ್ಟೋ ಜನ ಒಂದು ಮಾತನ್ನೂ ಆಡದೆ ಅಲ್ಲಿಂದ ನೇರವಾಗಿ ನಡೆದುಬಿಟ್ಟರು. ನಾನಂತೂ ದಿಗ್ಭ್ರಾಂತಳಾಗಿ ಕುಳಿತಿದ್ದೆ. ಅವರು ಚಿತ್ರಿಸಿದ ಅಲೌಕಿಕ ಚಿತ್ರ ನನ್ನನ್ನು ಸ್ತಂಭಿತಳನ್ನಾಗಿ ಸಿತು. ನನಗೆ (ತ್ಯಾಗ ಮಾಡಲು) ಕರೆ ಬಂದಿತ್ತು, ಮತ್ತು ನಾನದಕ್ಕೆ ಓಗೊಟ್ಟೆ.”</p>
<p>ಆದರೆ ಅತ್ಯಂತ ಅದ್ಭುತವೂ ಮತ್ತು ಚರಿತ್ರಾರ್ಹವೂ ಆದ ಈ ಉಪನ್ಯಾಸದ ಬಗ್ಗೆ ಸ್ವಾಮೀಜಿಗೆ ಒಂದು ಬಗೆಯ ಜುಗುಪ್ಸೆಯಿತ್ತು. ಆ ಉಪನ್ಯಾಸವನ್ನು ಪ್ರಕಟಿಸಬಾರದೆಂದು ಅವರು ನಿಷೇಧಿಸಿದ್ದರು. ಈ ಉಪನ್ಯಾಸದಲ್ಲಿ ಅವರು ಪಾಶ್ಚಾತ್ಯ ಭೋಗವಾದವನ್ನು ಉಗ್ರವಾಗಿ ಖಂಡಿಸಿದ್ದುದೇ ಅದಕ್ಕೆ ಕಾರಣವೆಂದು ತೋರುತ್ತದೆ. ಆ ಬಗ್ಗೆ ಅವರೇ ಮುಂದೊಮ್ಮೆ ಹೇಳಿದರು, “ನಾನದನ್ನು ಪ್ರಕಟಿಸಗೊಡಲಿಲ್ಲ, ಏಕೆಂದರೆ ನಾನು ನನ್ನ ಗುರುದೇವರಿಗೆ ಅನ್ಯಾಯ ಮಾಡಿದ್ದೆ. ನನ್ನ ಗುರುದೇವರು ಎಂದೂ ಯಾರನ್ನೂ ದೂಷಿಸಿದವರಲ್ಲ. ಆದರೆ ನಾನು ಅವರ ಬಗ್ಗೆ ಮಾತನಾಡುವಾಗ ಅಮೆರಿಕದ ಜನರ‘ಡಾಲರ್​ಆರಾಧನೆಯ’ ಬುದ್ಧಿಯನ್ನು ಟೀಕಿಸಿಬಿಟ್ಟೆ. ನನ್ನ ಗುರುವಿನ ಬಗ್ಗೆ ಮಾತನಾಡುವಷ್ಟು ಯೋಗ್ಯತೆ ನನಗಿನ್ನೂ ಬಂದಿಲ್ಲವೆಂಬ ಪಾಠವನ್ನು ಅಂದು ನಾನು ಕಲಿತುಕೊಂಡೆ.”</p>
<p>ಆದರೆ ಆ ಉಪನ್ಯಾಸದಲ್ಲಿ ಸ್ವಾಮೀಜಿ, ಪಾಶ್ಚಾತ್ಯರ ಭೋಗವಾದವನ್ನು ಟೀಕಿಸಿದುದಕ್ಕೂ ಒಂದು ಕಾರಣವಿತ್ತು. ತಮ್ಮ ಗುರುದೇವನ ಕುರಿತಾದ ಆಲೋಚನೆಯಿಂದ ಉನ್ನತ ಭಾವಾವಸ್ಥೆ ಗೇರಿದ ಸ್ವಾಮೀಜಿ, ಸಭಾಂಗಣದಲ್ಲಿ ನೆರೆದಿದ್ದ ಅತ್ಯಂತ ಪ್ರಾಪಂಚಿಕ ಬುದ್ಧಿಯ ಸಹಸ್ರಾರು ಸ್ತ್ರೀಪುರುಷರನ್ನು ಕಂಡಾಗ ಅವರಲ್ಲಿ ಒಂದು ಬಗೆಯ ಜುಗುಪ್ಸೆ ಉಂಟಾಯಿತು ಎಂದು ಹೇಳ ಲಾಗಿದೆ. ಆದರೆ ಆ ವಿಷಯ ಹೇಗೇ ಇರಲಿ, ಶ್ರೀರಾಮಕೃಷ್ಣರ ಬಗ್ಗೆ ಯಾವಾಗ ಮಾತನಾಡಬೇಕಾ ದರೂ ಸ್ವಾಮೀಜಿ ಹಿಂದೇಟು ಹಾಕುತ್ತಿದ್ದರು. ತಾವು ಶ್ರೀರಾಮಕೃಷ್ಣರನ್ನು ತಪ್ಪಾಗಿ ಪ್ರತಿನಿಧಿಸ ಬಹುದು, ಅವರ ಬಗ್ಗೆ ಮಾತನಾಡಲು ತಮಗೆ ಸಾಮರ್ಥ್ಯವೂ ಯೋಗ್ಯತೆಯೂ ಸಾಲದು ಎಂದೆಲ್ಲ ಸ್ವಾಮೀಜಿ ಹೆದರುತ್ತಿದ್ದರು. ಇಷ್ಟೆಲ್ಲ ಆದರೂ, ಅದೃಷ್ಟವಶಾತ್ ಅವರು ಅಂದು ನೀಡಿದ ಉಪನ್ಯಾಸವನ್ನು ಅವರ ಕೆಲವರು ಶಿಷ್ಯರು ಬರೆದಿಟ್ಟುಕೊಂಡದ್ದರಿಂದ ಇಂದು ನಮಗೆ ಲಭ್ಯವಾಗಿದೆ. (ಈ ಉಪನ್ಯಾಸವನ್ನೂ ಇದೇ ವಿಷಯದ ಮೇಲೆ ಅವರು ಮುಂದೆ ಲಂಡನ್ನಿನಲ್ಲಿ ನೀಡಿದ ಮತ್ತೊಂದು ಉಪನ್ಯಾಸವನ್ನೂ ಸೇರಿಸಿ ‘ನನ್ನ ಗುರುದೇವ’ ಎಂಬ ಶೀರ್ಷಿಕೆಯಲ್ಲಿ ಅವರ ‘ಕೃತಿಶ್ರೇಣಿ’ಯಲ್ಲಿ ಪ್ರಕಟಿಸಲಾಗಿದೆ.)</p>
<p>ಅವರ ಉಪನ್ಯಾಸಗಳು ಆ ದಿನಗಳಲ್ಲಿ ಸಾರ್ವಜನಿಕವಾಗಿ ಬೀರುತ್ತಿದ್ದ ಅದ್ಭುತ ಪ್ರಭಾವದ ಕುರಿತಾಗಿ ಸ್ವಾಮಿ ಕೃಪಾನಂದರು ‘ಬೃಹ್ಮವಾದಿನ್​’ಗೆ ಬರೆದ ಒಂದು ಪತ್ರದಲ್ಲಿ ತಿಳಿಸಿದರು :</p>
<p>“ಸ್ವಾಮೀಜಿಯ ಉಪನ್ಯಾಸಗಳ ಹಾಗೂ ಬರವಣಿಗೆಗಳ ಮೂಲಕ ಹೊರಹೊಮ್ಮುವ ಶಕ್ತಿ ಯುತ ಧಾರ್ಮಿಕ ಚಿಂತನಪ್ರವಾಹವು, ಸದ್ದಿಲ್ಲದಂತೆ ಅಗೋಚರವಾಗಿ ಕೆಲಸ ಮಾಡುತ್ತಿದ್ದರೂ ಜನಸಾಮಾನ್ಯರ ಮನಸ್ಸಿನ ಮೇಲೆ ಅಚ್ಚಳಿಯದ ಪರಿಣಾಮವನ್ನುಂಟುಮಾಡುತ್ತಿದೆ ; ಮತ್ತು ಸಮಾಜದ ಆಧ್ಯಾತ್ಮಿಕ ಉನ್ನತಿಗೆ ಅದೊಂದು ಮಹತ್ವದ ಅಂಶವಾಗಿದೆ. ವೇದಾಂತ ಸಾಹಿತ್ಯಕ್ಕಾಗಿ ಬೆಳೆಯುತ್ತಿರುವ ಬೇಡಿಕೆಯನ್ನು ಗಮನಿಸಿದಾಗ, ಮತ್ತು ಯಾರ ಬಾಯಲ್ಲಿ ಸಂಸ್ಕೃತ ಪದಗಳು ಬರಬಹುದೆಂದು ಊಹಿಸಲೂ ಸಾಧ್ಯವಿಲ್ಲವೋ ಅಂತಹ ಜನ ಅವುಗಳನ್ನು ಆಗಾಗ ಬಳಸುವು ದನ್ನು ಕಂಡಾಗ ಈ ಪರಿಣಾಮ ಸುವ್ಯಕ್ತವಾಗುತ್ತದೆ. ‘ಆತ್ಮ’ ‘ಕರ್ಮ’ ‘ಯೋಗ’ ‘ಮೋಕ್ಷ’ ಇತ್ಯಾದಿ ಪದಗಳು ಮನೆಮಾತಾಗಿವೆ ; ಶಂಕರಾಚಾರ್ಯ-ರಾಮಾನುಜಾಚಾರ್ಯರ ಹೆಸರುಗಳು ಹಕ್ಸ್​ಲೀ ಹಾಗೂ ಸ್ಪೆನ್ಸರರ ಹೆಸರುಗಳಷ್ಟೇ ಸುಪರಿಚಿತವಾಗುತ್ತಿವೆ. ಸಾರ್ವಜನಿಕ ಗ್ರಂಥಾಲಯಗಳು ಭಾರತದ ಉಲ್ಲೇಖವುಳ್ಳ ಪುಸ್ತಕಗಳನ್ನೆಲ್ಲ ಪಡೆದುಕೊಳ್ಳಲು ಆತುರ ತೋರುತ್ತಿವೆ. ಮ್ಯಾಕ್ಸ್ ಮುಲ್ಲರ್, ಕೋಲ್​ಬ್ರೂಕ್, ಡಾಯ್ಸನ್, ಬರ್ನಾಫ್ ಮೊದಲಾದ ಪ್ರಸಿದ್ಧ ಲೇಖಕರ, ಹಾಗೂ ಹಿಂದೂ ತತ್ತ್ವಶಾಸ್ತ್ರದ ಬಗ್ಗೆ ಬರೆದಿರುವ ಎಲ್ಲ ಲೇಖಕರ ಪುಸ್ತಕಗಳೂ ವೇಗವಾಗಿ ಮಾರಾಟ ವಾಗುತ್ತಿವೆ. ತಲೆ ಚಿಟ್ಟು ಹಿಡಿಸುವ ಶೋಪೆನ್​ಹಾರ್​ನ ಪುಸ್ತಕಗಳನ್ನೂ ಜನರು ಅವನ ವೇದಾಂತದ ಹಿನ್ನೆಲೆಯಿಂದಾಗಿ ಅತ್ಯಂತ ಕುತೂಹಲದಿಂದ ಅಧ್ಯಯನ ಮಾಡುತ್ತಿದ್ದಾರೆ.</p>
<p>“ಒಂದು ಧರ್ಮವಾಗಿ ಹೃದಯಕ್ಕೂ ಒಂದು ತತ್ತ್ವಶಾಸ್ತ್ರವಾಗಿ ಬುದ್ಧಿಗೂ ಒಪ್ಪಿಗೆಯಾಗುವ ಮತ್ತು ಮಾನವನ ಧಾರ್ಮಿಕ ತೃಷೆಯನ್ನು ತೃಪ್ತಿಪಡಿಸಬಲ್ಲ ಹಿಂದೂ ಸಿದ್ಧಾಂತವನ್ನು ಜನಗಳು ಬಹುಬೇಗನೆ ಮೆಚ್ಚಿಕೊಳ್ಳುತ್ತಿದ್ದಾರೆ. ಅದರಲ್ಲೂ, ತಮ್ಮ ಅದ್ಭುತ ವಾಕ್​ಶಕ್ತಿಯಿಂದ ಮಾನವ ನಲ್ಲಿ ಸುಪ್ತವಾಗಿರುವ ದಿವ್ಯಪ್ರೇಮವನ್ನು ಜಾಗೃತಗೊಳಿಸಬಲ್ಲ ಮತ್ತು ತಮ್ಮ ಹರಿತವಾದ ಹಾಗೂ ಅಲ್ಲಗಳೆಯಲಾಗದ ತರ್ಕದಿಂದ ಅತ್ಯಂತ ವೈಜ್ಞಾನಿಕ ಬುದ್ಧಿಯುಳ್ಳವನ ಅತಿ ಮೊಂಡು ಬುದ್ಧಿಯನ್ನೂ ಸುಲಭವಾಗಿ ಗೆದ್ದುಕೊಳ್ಳಬಲ್ಲ ನಮ್ಮ ಗುರುಗಳಂಥವರೊಬ್ಬರು ಈ ಸಿದ್ಧಾಂತ ವನ್ನು ವಿವರಿಸುವಾಗಲಂತೂ ಇದು ಸರಿಯೇ ಸರಿ. ಆದ್ದರಿಂದ, ಸಮಾಜದ ಎಲ್ಲ ವರ್ಗಗಳಲ್ಲೂ ಹಿಂದೂ ಚಿಂತನೆಗಳ ಕುರಿತಾಗಿ ಆಸಕ್ತಿಯುಂಟಾಗಿರುವುದರಲ್ಲಿ ಅಚ್ಚರಿಯೇನೂ ಇಲ್ಲ.”</p>
<p>ಸ್ವಾಮೀಜಿ ನ್ಯೂಯಾರ್ಕಿನಲ್ಲಿದ್ದಾಗ ವಿಜ್ಞಾನಿಗಳು-ತತ್ವಶಾಸ್ತ್ರಜ್ಞರು ಸೇರಿದಂತೆ ಅನೇಕ ಸುಪ್ರಸಿದ್ಧ ವ್ಯಕ್ತಿಗಳು ಅವರ ಉಪನ್ಯಾಸಗಳಿಗೆ ಮತ್ತು ಅವರನ್ನು ವೈಯಕ್ತಿಕವಾಗಿ ಭೇಟಿಯಾಗಲು ಬರುತ್ತಿದ್ದರು. ಕೆಲವರು ಅವರ ಆಪ್ತ ಸ್ನೇಹಿತರಾದರು. ಇನ್ನು ಕೆಲವರು ಅವರ ಶಿಷ್ಯರಾದರು. ಹೀಗೆ ಬರುತ್ತಿದ್ದವರಲ್ಲಿ, ಆ ಕಾಲದಲ್ಲಿ ಯಶಸ್ಸು ಕೀರ್ತಿಗಳ ಶಿಖರವನ್ನು ಮುಟ್ಟಿದ ತರುಣ ವಿಜ್ಞಾನಿ ನಿಕೋಲಾ ಟೆಸ್ಲಾ ಒಬ್ಬನು. ಆದಾಗಲೇ ಅವನು ರೇಡಿಯೋ ಅಲೆಗಳ ಹಾಗೂ ದೂರ ನಿಯಂತ್ರಣದ ಮೂಲತತ್ತ್ವಗಳನ್ನು ಕಂಡುಹಿಡಿದಿದ್ದ ; ಟ್ಯೂಬ್​ಲೈಟನ್ನು ಕಂಡುಹಿಡಿದಿದ್ದ. ಮತ್ತು ವಿದ್ಯುಚ್ಛಕ್ತಿಯನ್ನು ದೂರದೂರಕ್ಕೆ ಸಾಗಿಸುವ ವಿಧಾನವನ್ನು ಆವಿಷ್ಕರಿಸಿದ್ದ. ಅಲ್ಲದೆ ವಿಶ್ವದ ಮೂಲಭೂತ ನಿಯಮಗಳ ಹಿಂದಿರುವ ಗಣಿತದ ಪ್ರಮೇಯಗಳ ಬಗ್ಗೆಯೂ ಈತ ಸಂಶೋಧನೆ ನಡೆಸುತ್ತಿದ್ದ. ಸಾಂಖ್ಯದರ್ಶನದ ಸೃಷ್ಟಿಕ್ರಮ ವಿಚಾರದ ಬಗೆಗಿನ ಸ್ವಾಮೀಜಿಯ ವಿವರಣೆಯನ್ನು ಕೇಳಿ ನಿಕೋಲಾ ಟೆಸ್ಲಾ ತೀವ್ರವಾಗಿ ಆಕರ್ಷಿತನಾದ. ಸೃಷ್ಟಿಯ ಬಗೆಗಿನ ಸಮಸ್ಯೆ ಗಳ ಪರಿಹಾರಕ್ಕೆ ಆಧುನಿಕ ವಿಜ್ಞಾನವು ವೇದಾಂತದತ್ತ ತಿರುಗಬಹುದೆಂದು ಇವನಿಗೆ ಅನ್ನಿಸಿತು. ಸ್ವಾಮೀಜಿಯ ತರಗತಿಗಳಿಗೂ ಉಪನ್ಯಾಸಗಳಿಗೂ ಹಾಜರಿರುತ್ತಿದ್ದ ಈ ವಿಜ್ಞಾನಿ ಕ್ರಮೇಣ ಅವರ ಆತ್ಮೀಯ ಸಂರ್ಪಕ್ಕೆ ಬಂದ. ವೇದಾಂತದಲ್ಲಿ ಪ್ರತಿಪಾದಿತವಾಗಿರುವ ಈ ವಿಚಾರಗಳನ್ನು ತಾನು ಗಣಿತದ ದೃಷ್ಟಿಯಿಂದ ವೈಜ್ಞಾನಿಕವಾಗಿ ಸಾಬೀತುಪಡಿಸಬಲ್ಲೆ ಎಂದು ಈತ ಅವರಿಗೆ ಹೇಳಿದ. ಆದರೆ ಅದನ್ನು ವೈಜ್ಞಾನಿಕವಾಗಿ ಸಾಬೀತುಪಡಿಸಲು ಇಂದಿನವರೆಗೂ ಸಾಧ್ಯವಾಗಿಲ್ಲ.</p>
<p>ಈ ಸಂದರ್ಭದಲ್ಲೇ ಸುಪ್ರಸಿದ್ಧಿ ಫ್ರೆಂಚ್ ನಟಿಯಾದ ಸಾರಾ ಬರ್ನ್​ಹಾರ್ಟ್ ಎಂಬವಳು ಸ್ವಾಮೀಜಿಯ ದರ್ಶನವನ್ನು ಬಯಸಿಬಂದಳು. ಆಗ ಅವಳು ಜನಪ್ರಿಯತೆಯ ತುತ್ತತುದಿಗೇರಿ ದ್ದಳು. ತನ್ನ ಅಸಾಮಾನ್ಯ ಅಭಿನಯದಿಂದ <span class="en">‘Divine Sarah’ (</span>ದೈವಿಕ ಸಾರಾ) ಎಂದು ಹೆಸರಾಗಿ ದ್ದಳು. ವಿವೇಕಾನಂದರ ಅತ್ಯಂತ ಉದಾತ್ತವಾದ ಬೋಧನೆಗಳಿಂದ ಆಕರ್ಷಿತಳಾದ ಈಕೆ, ಅವರನ್ನು ಕಂಡು ಅವರ ಬೋಧನೆಗಳ ಬಗ್ಗೆ ತನ್ನ ಹೃತ್ಪೂರ್ವಕ ಮೆಚ್ಚುಗೆಯನ್ನು ವ್ಯಕ್ತಪಡಿಸಿ ದಳು. ಈ ದಿನಗಳಲ್ಲಿ ಸ್ವಾಮೀಜಿ ಭೇಟಿ ಮಾಡಿದ ಗಣ್ಯ ವ್ಯಕ್ತಿಗಳಲ್ಲಿ, ಉದಾರವಾದಿಗಳಾದ ಅನೇಕ ಪ್ರಮುಖ ಕ್ರೈಸ್ತ ಧರ್ಮಾಧಿಕಾರಿಗಳಿದ್ದರು. ಪ್ರಸಿದ್ಧನೂ ಪ್ರಭಾವಶಾಲಿಯೂ ಆದ ಡಾ॥ ಲೈಮನ್ ಆಬಟ್ ಎಂಬ ಪ್ರಧಾನ ಧರ್ಮಾಧಿಕಾರಿ ಇವರಲ್ಲೊಬ್ಬ. ಈತ <span class="en">‘Outlook’</span>ಎಂಬ ಪ್ರಮುಖ ಮಾಸಪತ್ರಿಕೆಯೊಂದರ ಸಂಪಾದಕನೂ ಆಗಿದ್ದ. ಡಾ ॥ ಆಬಟ್ ಸ್ವಾಮೀಜಿಯನ್ನು ಅನೇಕ ಸಲ ತನ್ನ ಮನೆಗೆ ಭೋಜನಕ್ಕೆ ಆಹ್ವಾನಿಸಿದನಲ್ಲದೆ ಅವರೊಂದಿಗೆ ದೀರ್ಘವಾಗಿ ಚರ್ಚಿಸಿದ. ಇಂತಹ ಅನೇಕ ವ್ಯಕ್ತಿಗಳ ಸಂಪರ್ಕದಿಂದ, ಸ್ವಾಮೀಜಿಯ ಸಂದೇಶ ಎಲ್ಲೆಡೆಗೂ ವೇಗವಾಗಿ ಹರಡಲು ಸಾಧ್ಯವಾಯಿತು.</p>
<p>ಸ್ವಾಮೀಜಿಯ ಆಪ್ತ ಶಿಷ್ಯರಲ್ಲಿ ಡಾ ॥ ಸ್ಟ್ರೀಟ್ ಎಂಬವನೊಬ್ಬ. ಈತ ವೇದಾಂತದ ತತ್ತ್ವಗಳ ಹಾಗೂ ಸ್ವಾಮೀಜಿ ನೀಡಿದ ತ್ಯಾಗ-ವೈರಾಗ್ಯದ ಬೋಧನೆಯ ಪ್ರಭಾವಕ್ಕೊಳಗಾಗಿ, ಸಂನ್ಯಾಸ ಸ್ವೀಕರಿಸಲು ಬಯಸಿದ. ಸಂನ್ಯಾಸಕ್ಕಾಗಿ ಯಾರ್ಯಾರು ತೀವ್ರವಾಗಿ ಹಂಬಲಿಸುತ್ತಾರೆಯೋ ಅವರಿ ಗೆಲ್ಲ ಸಂನ್ಯಾಸದೀಕ್ಷೆ ನೀಡಬೇಕೆಂಬುದು ಸ್ವಾಮೀಜಿಯ ತೀರ್ಮಾನವಾಗಿತ್ತು. ಆದ್ದರಿಂದ ಅವರು, ಡಾ ॥ ಸ್ಟ್ರೀಟ್​ನಿಗೆ ಸಂನ್ಯಾಸದೀಕ್ಷೆ ನೀಡಲು ಒಪ್ಪಿದರು. ಫೆಬ್ರವರಿ ೨ಂರಂದು ತಮ್ಮ ಇತರ ಸಂನ್ಯಾಸೀ ಹಾಗೂ ಗೃಹೀ ಶಿಷ್ಯರ ಸಮ್ಮುಖದಲ್ಲಿ ಈತನಿಗೆ ಸಂನ್ಯಾಸವನ್ನು ಅನುಗ್ರಹಿಸಿ ಸ್ವಾಮಿ ಯೋಗಾನಂದ ಎಂಬ ಹೆಸರನ್ನು ಕೊಟ್ಟರು. ಈತನಿಗೆ ಯೋಗದಲ್ಲಿ ತೀವ್ರವಾದ ಆಸಕ್ತಿಯಿದ್ದುದ ರಿಂದ ಅವರು ಆ ಹೆಸರನ್ನು ನೀಡಿದರು. ಡಾ ॥ಸ್ಟ್ರೀಟ್ ಸ್ವಾಮೀಜಿಯನ್ನು ಭೇಟಿಯಾಗುವ ಮೊದಲೇ, ತನ್ನದೇ ಆದ ವಿಶಿಷ್ಟ ಸಾಧನೆಗಳ ಮೂಲಕ ಯೋಗಶಕ್ತಿಯನ್ನು ಸಂಪಾದಿಸಿದ್ದ. ಅಲ್ಲದೆ ಸರಳ-ಪ್ರಾಮಾಣಿಕ ಸ್ವಭಾವದವನಾಗಿದ್ದ ಈತನನ್ನು ಅವರು ತುಂಬ ಮೆಚ್ಚಿಕೊಂಡಿದ್ದರು.</p>
<p>ಇದಾದ ಕೆಲದಿನಗಳ ಅನಂತರ ಸ್ವಾಮೀಜಿ ಇತರ ಅನೇಕ ಯುವಕ-ಯುವತಿಯರಿಗೆ ಮಂತ್ರ ದೀಕ್ಷೆಯನ್ನು ಅನುಗ್ರಹಿಸಿದರು. ಈ ದಿನಗಳಲ್ಲಿ ಅವರು ತಮ್ಮ ಅನುಯಾಯಿಗಳಾದ ಜೆ. ಜೆ. ಗುಡ್​ವಿನ್, ಮಿಸ್ ವಾಲ್ಡೊ ಹಾಗೂ ವಾನ್​ಹಾಗೆನ್ ಎಂಬೊಬ್ಬ ತರುಣನಿಗೆ ಬ್ರಹ್ಮಚರ್ಯ ದೀಕ್ಷೆಯನ್ನು ನೀಡಿದರು. ಹೀಗೆ, ವಿದ್ಯೆ-ಸ್ಥಾನಮಾನಗಳ ದೃಷ್ಟಿಯಿಂದ ಅತ್ಯಂತ ಉನ್ನತ ಮಟ್ಟ ದಲ್ಲಿದ್ದ ಮೂವರು ಪಾಶ್ಚಾತ್ಯರು ಸ್ವಾಮೀಜಿಯ ಕರೆಗೆ ಓಗೊಟ್ಟು ಸರ್ವಸಂಗ ಪರಿತ್ಯಾಗ ಮಾಡಿದರಲ್ಲದೆ ಇತರ ಹಲವಾರು ಜನರು ಪವಿತ್ರವಾದ ಮಂತ್ರದೀಕ್ಷೆಯನ್ನೂ ಬ್ರಹ್ಮಚರ್ಯ ದೀಕ್ಷೆಯನ್ನೂ ಸ್ವೀಕರಿಸಿದರು. ಇದನ್ನು ಗಮನಿಸಿದಾಗ ಆ ಭೋಗದ ನಾಡಿನಲ್ಲಿ ಸ್ವಾಮೀಜಿ ಕೆಲವರಿಗಾದರೂ ತ್ಯಾಗದ ಮಹಿಮೆಯನ್ನು ಮನಗಾಣಿಸಿದರೆಂಬುದನ್ನು ಮರೆಯುವಂತಿಲ್ಲ. ಅವರ ಸಂಪರ್ಕಕ್ಕೆ ಬಂದಮೇಲೆ ಮೊದಲಿನ ವ್ಯಕ್ತಿಯಾಗಿಯೇ ಉಳಿದವರೊಬ್ಬರೂ ಇರಲಿಲ್ಲ ವೆಂದು ಹೇಳಬಹುದು. ಆದ್ದರಿಂದ ಅವರ ಪ್ರಭಾವಕ್ಕೆ ಒಳಗಾಗಿ ಅವರನ್ನು ‘ಗುರುದೇವ’ ಎಂದು ಕರೆಯತೊಡಗಿದವರ ಸಂಖ್ಯೆ ಎಷ್ಟು ಹೆಚ್ಚಾಯಿತೆಂದರೆ, ಸ್ವಾಮಿ ಕೃಪಾನಂದರು ಆ ಬಗ್ಗೆ ಸ್ವಲ್ಪ ತಮಾಷೆಯಾಗಿ ಬರೆದರು :</p>
<p>“ಈಗ ಭಾರತವು ಸ್ವಾಮೀಜಿಯ ಮೇಲೆ ತನಗಿರುವ ಒಡೆತನವನ್ನು ಈ ಕೂಡಲೇ ಸ್ಪಷ್ಟಪಡಿಸು ವುದು ಒಳ್ಳೆಯದು. ಏಕೆಂದರೆ ಇಲ್ಲಿನವರು ಅಮೆರಿಕ ಸಂಯುಕ್ತ ಸಂಸ್ಥಾನದ ‘ರಾಷ್ಟ್ರೀಯ ವಿಶ್ವ ಕೋಶ’ಕ್ಕಾಗಿ ಸ್ವಾಮೀಜಿಯ ಜೀವನ ಚರಿತ್ರೆಯನ್ನು ಬರೆಯುವವರಿದ್ದು ಅದರಲ್ಲಿ ಅವರನ್ನು ಅಮೆರಿಕದ ಪ್ರಜೆಯನ್ನಾಗಿಸಲಿದ್ದಾರೆ. ಹೋಮರನಿಗೆ ಜನ್ಮ ನೀಡಿದ ಹೆಮ್ಮೆಯನ್ನು ತಮ್ಮದಾಗಿಸಿ ಕೊಳ್ಳಲು ಏಳು ನಗರಗಳು ಹೊಡೆದಾಡಿದುವು. ಹಾಗೆಯೇ, ನಮ್ಮ ಗುರುದೇವನನ್ನು ತಮ್ಮವ ನೆಂದು ಹೇಳಿಕೊಂಡು, ಲೋಕೋತ್ತರ ಪುತ್ರನೋರ್ವನನ್ನು ನಿರ್ಮಿಸಿದ ಕೀರ್ತಿಯನ್ನು ಭಾರತದ ಕೈಯಿಂದ ಕಸಿದುಕೊಳ್ಳಲು ಏಳು ರಾಷ್ಟ್ರಗಳು ಹೊಡೆದಾಡುವ ಕಾಲವೊಂದು ಬರಬಹುದು.”</p>
<p>ಈ ವೇಳೆಗೆ ಸ್ವಾಮೀಜಿ ಕರ್ಮಯೋಗ, ರಾಜಯೋಗ, ಭಕ್ತಿಯೋಗ ಮತ್ತು ಜ್ಞಾನಯೋಗಗಳ ಮೇಲಿನ ತಮ್ಮ ಉಪನ್ಯಾಸ ಮಾಲಿಕೆಗಳನ್ನು ಮುಕ್ತಾಯಗೊಳಿಸಿದ್ದರು. ಗುಡ್​ವಿನ್ನನ ಪರಿಶ್ರಮ ದಿಂದಾಗಿ ಕರ್ಮಯೋಗ ಮತ್ತು ರಾಜಯೋಗಗಳ ಟಿಪ್ಪಣಿಗಳು ಪ್ರಕಟಣೆಗೆ ಸಿದ್ಧಗೊಂಡಿದ್ದು ಪುಸ್ತಕರೂಪದಲ್ಲಿ ಪ್ರಕಟವಾದುವು. ಅಮೆರಿಕದ ವಿವಿಧ ಪತ್ರಿಕೆಗಳಲ್ಲಿ ಈ ಪುಸ್ತಕಗಳ ಕುರಿತಾಗಿ ಉನ್ನತ ಪ್ರಶಂಸೆಯ ವಿಮರ್ಶೆಗಳು ಪ್ರಕಟವಾಗಿ ಪುಸ್ತಕಗಳು ಹೆಚ್ಚುಹೆಚ್ಚಾಗಿ ಮಾರಾಟವಾಗ ತೊಡಗಿದುವು. ಅದರಲ್ಲೂ ‘ರಾಜಯೋಗ’ವು ಅಮೆರಿಕದ ವಿಶ್ವವಿದ್ಯಾಲಯಗಳ ಕೆಲವು ಖ್ಯಾತ ಮನಶ್ಶಾಸ್ತ್ರಜ್ಞರನ್ನು ಮತ್ತು ಶರೀರಶಾಸ್ತ್ರಜ್ಞರನ್ನು ವಿಶೇಷವಾಗಿ ಆಕರ್ಷಿಸಿತು. ‘ಭಕ್ತಿಯೋಗ’ವು ಭಾರತದಲ್ಲಿ ಇಷ್ಟರಲ್ಲೇ ಪ್ರಕಟವಾಗುವುದರಲ್ಲಿತ್ತು. ಅಲ್ಲದೆ ಮುಂದೆ ‘ಜ್ಞಾನಯೋಗ’ ಎಂಬ ಪುಸ್ತಕದಲ್ಲಿ ಪ್ರಕಟವಾದ ಸ್ವಾಮೀಜಿಯ ಹಲವಾರು ಉಪನ್ಯಾಸಗಳು ಅದಾಗಲೇ ಚಿಕ್ಕಚಿಕ್ಕ ಪುಸ್ತಕಗಳ ರೂಪದಲ್ಲಿ ಪ್ರಕಟಗೊಂಡಿದ್ದುವು.</p>
<p>ಈ ದಿನಗಳಲ್ಲಿ ಸ್ವಾಮೀಜಿ ಗಣನೀಯ ಪ್ರಮಾಣದಲ್ಲಿ ವೇದಾಂತ ಸಾಹಿತ್ಯವನ್ನು ಪ್ರಕಟಿಸಿ ದ್ದಲ್ಲದೆ, ಅಭಿವೃದ್ಧಿ ಹೊಂದುತ್ತಿದ್ದ ವೇದಾಂತ ಸೊಸೈಟಿಗೆ ಇನ್ನಷ್ಟು ಖಚಿತವಾದ ರೂಪಕೊಟ್ಟು ಅದನ್ನು ಪುನರ್ ವ್ಯವಸ್ಥೆಗೊಳಿಸುವ ಆಲೋಚನೆಯನ್ನು ಕೂಡ ಮಾಡಿದರು. ಉಪನ್ಯಾಸಗಳ ಹಾಗೂ ತರಗತಿಗಳ ಏರ್ಪಾಡು, ತಮ್ಮ ಪುಸ್ತಕಗಳ ಪ್ರಕಟಣೆ ಹಾಗೂ ವಿತರಣೆ, ಲೆಕ್ಕಪತ್ರಗಳ ನಿರ್ವಹಣೆ ಹಾಗೂ ಇನ್ನಿತರ ವ್ಯವಹಾರಗಳನ್ನೆಲ್ಲ ನಿರ್ವಹಿಸಲು ಕಾರ್ಯಕಾರೀ ಸಮಿತಿ ಯೊಂದನ್ನು ಸ್ಥಾಪಿಸಲು ಅವರು ಉದ್ದೇಶಿಸಿದರು. ವೇದಾಂತ ಸೊಸೈಟಿಯು ಮುಂದೆ ಬಹಳ ಕಾಲದವರೆಗೂ ಸಾರ್ವಜನಿಕರಿಗೆ ಸದಸ್ಯತ್ವವನ್ನು ತೆರೆಯದಿದ್ದರೂ, ಸಂಘದ ಪದಾಧಿಕಾರಿಗಳು ಮಾತ್ರ ಅದಾಗಲೇ ವೇದಾಂತ ಪ್ರಸಾರಕಾರ್ಯಕ್ಕಾಗಿ ತಮ್ಮನ್ನು ತಾವು ಸಮರ್ಪಿಸಿಕೊಂಡಾಗಿತ್ತು. ಮುಂದೆ ವೇದಾಂತ ಸೊಸೈಟಿ ತನ್ನ ಸದಸ್ಯರಾಗಲು ಮತ್ತು ವೇದಾಂತದ ಅಧ್ಯಯನ ಮಾಡಲು ಎಲ್ಲ ಮತಪಂಥಗಳಿಗೆ ಹಾಗೂ ಸಂಸ್ಥೆಗಳಿಗೆ ಆಹ್ವಾನ ನೀಡಿತು. ವೇದಾಂತ ಸೊಸೈಟಿಯ ಸದಸ್ಯರಾಗಲು ಯಾರೂ ತಾವು ಅದಾಗಲೇ ನಂಬಿದ್ದ ಮತವನ್ನು ಬದಲಾಯಿಸಬೇಕಿರಲಿಲ್ಲ. ಸರ್ವಧರ್ಮಗಳ ಸ್ವೀಕಾರ ಹಾಗೂ ಸಹಾನುಭೂತಿಗಳೇ ಈ ಸೊಸೈಟಿಯ ಧ್ಯೇಯಮಂತ್ರ ವಾಗಿತ್ತು. ನಗರದ ಶ್ರೀಮಂತ ಹಾಗೂ ಪ್ರಭಾವಶಾಲೀ ನಾಗರಿಕರಲ್ಲಿ ಒಬ್ಬರಾದ ಫ್ರಾನ್ಸಿಸ್ ಲೆಗೆಟ್​ರನ್ನು ಸ್ವಾಮೀಜಿಯವರು ವೇದಾಂತ ಸೊಸೈಟಿಯ ಅಧ್ಯಕ್ಷರನ್ನಾಗಿ ಮಾಡಿದರು. ಕಾರ್ಯ ದರ್ಶಿಯ ಸ್ಥಾನಕ್ಕೆ ಮಿಸ್ ಮೇರಿ ಫಿಲಿಪ್ಸ್​ಳನ್ನು ಆರಿಸಲಾಯಿತು. ಈಕೆ ಧರ್ಮಸಂಸ್ಥೆಗಳ ಹಾಗೂ ಬೌದ್ಧಿಕ ಚಟುವಟಿಕೆಗಳ ವಲಯದಲ್ಲಿ ಒಬ್ಬ ಪ್ರಮುಖ ಮಹಿಳೆಯಾಗಿದ್ದಳು. ಈ ದಿನಗಳಲ್ಲಿ ವೇದಾಂತ ಪ್ರಸಾರದಲ್ಲಿ ಆಸಕ್ತರಾಗಿ ಸ್ವಾಮೀಜಿಯೊಂದಿಗೆ ಅತ್ಯಂತ ಉತ್ಸಾಹದಿಂದ ಕೆಲಸ ಮಾಡಿದವರೆಂದರೆ ಮಿಸ್ ವಾಲ್ಡೊ, ಶ್ರೀಮತಿ ಆರ್ಥರ್ ಸ್ಮಿತ್, ಶ್ರೀ ಮತ್ತು ಶ್ರೀಮತಿ ವಾಲ್ಟರ್ ಗುಡ್​ಇಯರ್ ಮತ್ತು ಖ್ಯಾತ ಗಾಯಕಿ ಎಮ್ಮಾ ಥರ್ಸ್​ಬಿ.</p>
<p>ಸ್ವಾಮೀಜಿ ತಮ್ಮ ತರಗತಿಗಳನ್ನು ಒಂದು ಸಂಘವಾಗಿ ರೂಪುಗೊಳಿಸಿದ್ದರಲ್ಲಿ, ಪ್ರಾಚ್ಯ- ಪಾಶ್ಚಾತ್ಯ ಆದರ್ಶಗಳ ಹಾಗೂ ಭಾವನೆಗಳ ವಿನಿಮಯವಾಗಬೇಕೆಂಬ ಉದ್ದೇಶ ಕೂಡ ಸೇರಿತ್ತು. ಈ ಮೂಲಕ ಪ್ರಾಚ್ಯ-ಪಾಶ್ಚಾತ್ಯ ಜಗತ್ತುಗಳ ನಡುವೆ ಆತ್ಮೀಯತೆ-ಸೌಹಾರ್ದತೆಗಳು ನೆಲೆಗೊಳ್ಳು ವಂತಾಗಬೇಕು, ಒಂದು ಮತ್ತೊಂದರಿಂದ ಕಲಿಯುವಂತಾಗಬೇಕು ಎನ್ನುವುದು ಅವರ ಉದ್ದೇಶ ವಾಗಿತ್ತು. ವೇದಾಂತ ಸೊಸೈಟಿಯಲ್ಲಿ ತರಗತಿಗಳನ್ನು ನಡೆಸಿಕೊಂಡು ಹೋಗುವುದಕ್ಕಾಗಿ ಭಾರತ ದಿಂದ ಇನ್ನೊಬ್ಬರು ಸೋದರ ಸಂನ್ಯಾಸಿಯನ್ನು ಕರೆಸಿಕೊಳ್ಳುವಂತೆ ನಿಕಟವರ್ತಿಗಳು ಅವರನ್ನು ಕೇಳುತ್ತಲೇ ಇದ್ದರು. ಈ ನಡುವೆ, ಸ್ವಾಮೀಜಿಯ ಆದೇಶದಂತೆ ಸ್ವಾಮಿ ಶಾರದಾನಂದರು ಇಂಗ್ಲೆಂಡಿಗೆ ಬಂದು ಕಾರ್ಯಾರಂಭ ಮಾಡಿದ್ದರು. ಮುಂದೆ ೧೮೯೬ರ ಜುಲೈ ತಿಂಗಳಲ್ಲಿ ಅವರು ಅಮೆರಿಕೆಗೆ ಬರುವುದೆಂದು ನಿರ್ಧಾರವಾಯಿತು. ಈ ಹಿಂದೆ ಸ್ವಾಮೀಜಿ ಅಳಸಿಂಗ ಪೆರಮಾಳರಿಗೆ ಬರೆದಿದ್ದರು–“ಇಂಗ್ಲೆಂಡಿನ ಕಾರ್ಯವನ್ನು ನೋಡಿಕೊಳ್ಳುವುದಕ್ಕಾಗಿ ಒಂದು ಸಂನ್ಯಾಸಿಯನ್ನು ಕಳಿಸಿಕೊಡುವಂತೆ ನಾನು ತಿಳಿಸಿದ್ದೆ. ಈಗ ಅಮೆರಿಕೆಗೆ ಇನ್ನೂ ಒಬ್ಬರು ಬೇಕಾಗಿದ್ದಾರೆ. ನೀನು ನಿಮ್ಮ ಮದ್ರಾಸಿನಿಂದ ಒಬ್ಬ ಗಟ್ಟಿವ್ಯಕ್ತಿಯನ್ನು ಕಳಿಸಲಾರೆಯಾ ? ಖರ್ಚಿನ ಬಾಬತ್ತನು ನಾನು ನೋಡಿಕೊಳ್ಳುತ್ತೇನೆ. ನನಗೆ ನನ್ನವನಾದ ಒಬ್ಬ ಮನುಷ್ಯ ಬೇಕು. ಆಧ್ಯಾತ್ಮಿಕ ಪ್ರಗತಿಯಲ್ಲಿ ಗುರುಭಕ್ತಿ ಎಂಬುದು ಅಡಿಗಲ್ಲು.” ಆದರೆ ಅಮೆರಿಕದಂತಹ ದೇಶದಲ್ಲಿ ಸ್ವಾಮೀಜಿಯಂಥವರ ಕಾರ್ಯವನ್ನು ವಹಿಸಿಕೊಂಡು ಮುನ್ನಡೆಸಲು ಯಾರಿಂದ ಸಾಧ್ಯ ? ಸ್ವಾಮೀಜಿಯ ಈ ಪ್ರಯತ್ನ ಈಡೇರಲಿಲ್ಲವೆಂದು ಹೇಳಬೇಕಾಗಿಯೇ ಇಲ್ಲ.</p>
<p>ಅಮೆರಿಕದ ಹಾಗೂ ಇಂಗ್ಲೆಂಡಿನ ತಮ್ಮ ಕೆಲವು ಶಿಷ್ಯರು ಭಾರತಕ್ಕೆ ಹೋಗಿ ಅಲ್ಲಿ ಶಿಕ್ಷಣ ಹಾಗೂ ಬೋಧನಾಕಾರ್ಯಗಳನ್ನು ಕೈಗೊಳ್ಳಬೇಕೆನ್ನುವುದೂ ಕೂಡ ಸ್ವಾಮೀಜಿಯ ಅಪೇಕ್ಷೆ ಯಾಗಿತ್ತು. ಅಮೆರಿಕೆಯಲ್ಲಿ ಧಾರ್ಮಿಕ ಬೋಧನೆ ಮುಖ್ಯವಾದರೆ ಭಾರತದಲ್ಲಿ ವ್ಯಾವಹಾರಿಕ ಶಿಕ್ಷಣ, ತಾಂತ್ರಿಕ ಶಿಕ್ಷಣ, ಕೈಗಾರಿಕೆ, ಅರ್ಥಶಾಸ್ತ್ರ, ಸಂಘಟನೆ ಹಾಗೂ ಸಹಕಾರ ಇವುಗಳ ಬೋಧನೆಯೇ ಮುಖ್ಯವಾಗಬೇಕು ಎನ್ನುವುದು ಅವರ ಅಭಿಪ್ರಾಯವಾಗಿತ್ತು. ಪ್ರಾಚ್ಯ ಹಾಗೂ ಪಾಶ್ಚಾತ್ಯ–ಈ ಎರಡು ವಿಭಿನ್ನ ಜಗತ್ತುಗಳನ್ನು ಸಮನ್ವಯಗೊಳಿಸುವುದರ ಕುರಿತಾಗಿ ಹಗಲು ಇರುಳೂ ಆಲೋಚಿಸಿದ್ದವರು ಅವರು. ಅಲ್ಲದೆ ಅವರು ಭವಿಷ್ಯದರ್ಶನ ಮಾಡಿದವರಂತೆ ತಮ್ಮ ಅಮೆರಿಕೆಯ ಶಿಷ್ಯರಿಗೆ ಆಗಾಗ ಹೇಳುತ್ತಿದ್ದರು–“ಆಲೋಚನೆ ಹಾಗೂ ಆಚರಣೆಗಳೆರಡರಲ್ಲೂ ಪ್ರಾಚ್ಯ-ಪಾಶ್ಚಾತ್ಯಗಳ ನಡುವಣ ಅಡ್ಡಗೋಡೆಯು ಸಂಪೂರ್ಣ ಬಿದ್ದುಹೋಗುವ ಕಾಲವೊಂದು ಬರಲಿದೆ” ಎಂದು.</p>
<p>ಪ್ರಾಚ್ಯ-ಪಾಶ್ಚಾತ್ಯಗಳ ನಡುವಣ ಈ ಸಮನ್ವಯವು ಸಾಧ್ಯವಾಗಬೇಕಾದರೆ ಯಾವುದಾದ ರೊಂದು ಆಧಾರಭೂತ ತತ್ತ್ವವಿರಬೇಕು. ವೇದಾಂತವೇ ಈ ಆಧಾರವೆಂಬುದು ಸ್ವಾಮೀಜಿಯ ಅಭಿಪ್ರಾಯವಾಗಿತ್ತು. ಆ ವೇದಾಂತದಲ್ಲಿ ಅತ್ಯಂತ ವಿಶಾಲವಾದ ಹಾಗೂ ಸಮಸ್ತ ಮಾನವತೆಗೇ ಅನ್ವಯವಾಗಬಲ್ಲ ಬೋಧನೆಗಳು ಈ ಆಧಾರಭೂತ ತತ್ತ್ವವಾಗಲು ಸಾಧ್ಯವೆಂದು ಅವರು ಹೇಳುತ್ತಿದ್ದರು. ಇಂತಹ ಆದರ್ಶವು ತಮ್ಮ ಗುರುದೇವ ಶ್ರೀರಾಮಕೃಷ್ಣರ ಜೀವನದಲ್ಲಿ ರೂಪ ತಾಳಿದುದನ್ನು ಅವರು ಕಂಡುಕೊಂಡಿದ್ದರು. ಎಂದಿಗೂ ಯಾರನ್ನೂ ದೂಷಿಸದ ಶ್ರೀರಾಮಕೃಷ್ಣರ ಅದ್ಭುತ ಜೀವನ ಅವರೆದುರಿನಲ್ಲಿ ವೇದಾಂತ ಒಂದು ಹೊಸ ಅರ್ಥವನ್ನೇ ತೆರೆದಿತ್ತು. ಶ್ರೀರಾಮ ಕೃಷ್ಣರು ಎಲ್ಲ ವರ್ಗದ ಜನರ ಮುಂದೆಯೂ ಆಧ್ಯಾತ್ಮಿಕ ಜೀವನದ ದಾರಿಯನ್ನು ತೆರೆದವರು. ಅಲ್ಲಿ ಎಲ್ಲರಿಗೂ ಸ್ವಾಗತವಿತ್ತು. ಆ ಕರೆಗೆ ಓಗೊಟ್ಟು ಬಂದವರೆಲ್ಲ ಬೆಳಕನ್ನು ಪಡೆಯಬಹುದಾ ಗಿತ್ತು. ಈ ಕುರಿತಾಗಿ ಸ್ವಾಮೀಜಿ ಸಹಸ್ರದ್ವೀಪೋದ್ಯಾನದಲ್ಲಿ ಸ್ಫೂರ್ತಿಯುತ ಭಾವದಲ್ಲಿ ನುಡಿದಿದ್ದರು : “ಶ್ರೀರಾಮಕೃಷ್ಣರು ಬಂದದ್ದು ಇಂದಿನ ಧರ್ಮವನ್ನು ಬೋಧಿಸುವುದಕ್ಕಾಗಿ–ಆ ಧರ್ಮವು ನಿರ್ಮಾಣಕಾರಿಯೇ ಹೊರತು ವಿನಾಶಕಾರಿಯಲ್ಲ. ಸತ್ಯವನ್ನರಸಲು ಅವರು ಹೊಸ ದಾಗಿ ಪ್ರಕೃತಿಯ ಒಳಗೆ ಪ್ರವೇಶಿಸಿದರು ; ತತ್ಫಲವಾಗಿ ‘ವೈಜ್ಞಾನಿಕ ಧರ್ಮ’ವನ್ನು ಪಡೆದರು. ಈ ವೈಜ್ಞಾನಿಕ ಧರ್ಮವು ಎಂದಿಗೂ ‘ನಂಬಿ’ ಎನ್ನುವುದಿಲ್ಲ. ‘ನೋಡಿ !’ ಎನ್ನುತ್ತದೆ. ‘ನಾನು ನೋಡುತ್ತಿದ್ದೇನೆ, ನೀನು ಕೂಡ ನೋಡಬಹುದು’ ಎನ್ನುತ್ತದೆ. ಅದೇ ವಿಧಾನವನ್ನು ಅನುಸರಿಸಿರಿ; ನೀವು ಅದೇ ಪರಮದರ್ಶನವನ್ನು ಪಡೆಯುವಿರಿ.”</p>
<p>ಈ ನೂತನ ಸಂದೇಶವು ಎಷ್ಟೇ ಉದಾತ್ತವಾಗಿದ್ದರೂ, ಎಷ್ಟೇ ಶ್ರೇಷ್ಠವಾದದ್ದಾಗಿದ್ದರೂ, ಅದು ಸಾರ್ವತ್ರಿಕವಾಗಿ ಸ್ವೀಕರಿಸಲ್ಪಡಬೇಕಾದರೆ ಸುಲಭಸಾಧ್ಯವಲ್ಲವೆಂಬುದು ಸ್ವಾಮೀಜಿಗೆ ತಿಳಿದೇ ಇತ್ತು. ಅತ್ಯಂತ ಶ್ರದ್ಧಾವಂತರೂ ಬುದ್ಧಿವಂತರೂ ಆದ ವ್ಯಕ್ತಿಗಳು ಒಟ್ಟಾಗಿ ಸೇರಿ ಅತ್ಯಂತ ತಾಳ್ಮೆಯಿಂದ ನಿರಂತರವಾಗಿ ಶ್ರಮಿಸಬೇಕಾದ ಆವಶ್ಯಕತೆಯಿತ್ತು. ಆದ್ದರಿಂದಲೇ ಅಮೆರಿಕ-ಇಂಗ್ಲೆಂಡುಗಳ ಕೇಂದ್ರಸ್ಥಾನಗಳಾದ ನ್ಯೂಯಾರ್ಕ್ ಹಾಗೂ ಲಂಡನ್ ನಗರಗಳಲ್ಲಿ ವ್ಯವಸ್ಥಿತ ಕೇಂದ್ರಗಳನ್ನು ತೆರೆಯಲು ಸಾಧ್ಯವಾದರೆ, ವೇದಾಂತದ ಸಂದೇಶ ಇಡೀ ಪಾಶ್ಚಾತ್ಯ ಜಗತ್ತಿನಲ್ಲಿ ಪ್ರಸಾರಗೊಳ್ಳಲು ಸಾಧ್ಯವಾಗುತ್ತದೆಂದು ಭಾವಿಸಿ ಸ್ವಾಮೀಜಿ, ಆ ನಿಟ್ಟಿನಲ್ಲಿ ಶ್ರಮಿಸಿ ದರು. ಈ ಉದ್ದೇಶದಿಂದಲೇ ಅವರು ತಮ್ಮ ಕಾರ್ಯವನ್ನು ಮುಂದುವರಿಸಿಕೊಂಡು ಹೋಗ ಬಲ್ಲ ಶಿಷ್ಯರನ್ನು ತರಬೇತುಗೊಳಿಸಿದರು. ಈ ಶಿಷ್ಯರ ಪೈಕಿ ಮಿಸ್ ವಾಲ್ಡೊಳ ಮೇಲೆ ಅವರಿಗೆ ಹೆಚ್ಚಿನ ಭರವಸೆಯಿತ್ತು. ಆಕೆಗೆ ಅವರು ವಿಶೇಷ ಆಧ್ಯಾತ್ಮಿಕ ಶಕ್ತಿಯನ್ನು ಹಾಗೂ ಅಧಿಕಾರವನ್ನೂ ನೀಡಿ, ವೇದಾಂತ ಪ್ರಸಾರಕ್ಕೆ ಅವಳನ್ನು ನಿಯೋಜಿತಗೊಳಿಸಿದರು. ಮುಂದೆ ಮಿಸ್ ವಾಲ್ಡೊ ಸೋದರಿ ಹರಿದಾಸಿ ಎಂಬ ಹೆಸರಿನಿಂದ ಪ್ರಸಿದ್ಧಳಾದಳು. ಅಲ್ಲದೆ ಸಂನ್ಯಾಸಿಗಳಾದ ಕೃಪಾನಂದ, ಅಭಯಾನಂದ, ಯೋಗಾನಂದ ಹಾಗೂ ಇನ್ನಿತರ ಬ್ರಹ್ಮಚಾರಿಗಳಿಗೆ ವಿಶೇಷ ತರಬೇತಿ ನೀಡಿ ದ್ವೈತ-ವಿಶಿಷ್ಟಾದ್ವೈತ-ಅದ್ವೈತಗಳಲ್ಲಿ ಅವರು ಪರಿಣತರಾಗುವಂತೆ ಮಾಡಿದರು.</p>
<p>ಫೆಬ್ರವರಿ ೨೩ರಂದು ನೀಡಿದ ‘ನನ್ನ ಗುರುದೇವ’ ಎಂಬ ಉಪನ್ಯಾಸದೊಂದಿಗೆ ನ್ಯೂಯಾರ್ಕಿ ನಲ್ಲಿ ತಮ್ಮ ಕಾರ್ಯವನ್ನು ಮುಗಿಸಿದ ಸ್ವಾಮೀಜಿ, ಮಾರ್ಚ್ ೩ರಂದು ಡೆಟ್ರಾಯ್ಟಿಗೆ ಪ್ರಯಾಣ ಮಾಡಿದರು. ತಮ್ಮ ನಗರದಲ್ಲಿ ತರಗತಿಯನ್ನೂ ತೆಗೆದುಕೊಳ್ಳುವಂತೆ ಡೆಟ್ರಾಯ್ಟಿನಿಂದ ಅವರನ್ನು ಆಹ್ವಾನಿಸಲಾಗಿತ್ತು. ಸರಿಯಾಗಿ ಎರಡು ವರ್ಷಗಳ ಕೆಳಗೆ ಅವರು ಡೆಟ್ರಾಯಿಟ್ಟಿನಲ್ಲಿದ್ದಾಗ ಅವರಿಗೆ ದೊರಕಿದ ಸ್ವಾಗತ ಎಷ್ಟು ವೈಭವಪೂರ್ಣವಾಗಿತ್ತು, ಅವರು ಸಮಾಜದ ಮೇಲೆ ಬೀರಿದ ಪ್ರಭಾವವೆಂಥದು ಮತ್ತು ಅಲ್ಲಿನ ಪತ್ರಿಕೆಗಳಲ್ಲಿ ನಡೆದ ವಾಗ್ವಾದವೆಂಥದು ಎಂಬುದನ್ನು ಈ ಹಿಂದೆ ನೋಡಿದ್ದೇವೆ. ಈ ಸಲ ಅವರು ಇಲ್ಲಿಗೆ ಮತ್ತೊಮ್ಮೆ ಬಂದಾಗಲೂ ಅದೇ ವಾದವಿವಾದದ ಅಲೆಗಳು ನಗರದ ಪತ್ರಿಕಾವಲಯಗಳಲ್ಲಿ ಭೋರ್ಗರೆದುವು.</p>
<p>ಡೆಟ್ರಾಯ್ಟಿನಲ್ಲಿ ಸ್ವಾಮೀಜಿಯ ಬೆಂಬಲಿಗರಲ್ಲಿ ಅವರಿಗೆ ಅತ್ಯಂತ ನಿಷ್ಠಾವಂತರೂ ಪ್ರಭಾವ ಶಾಲಿಯೂ ಆದವರೆಂದರೆ ಶ್ರೀಮತಿ ಜಾನ್ ಬ್ಯಾಗ್​ಲೀ. ಆದರೆ ದುರದೃಷ್ಟಶಾತ್, ಸ್ವಾಮೀಜಿ ಈ ಸಲ ಇಲ್ಲಿಗೆ ಬಂದಾಗ ಆಕೆ ಊರಿನಲ್ಲಿರಲಿಲ್ಲವಾದ್ದರಿಂದ ಅವರಿಬ್ಬರೂ ಭೇಟಿಯಾಗಲು ಸಾಧ್ಯವಾಗಲಿಲ್ಲ. (ಅಲ್ಲದೆ ಮತ್ತೆ ಮುಂದೆಂದೂ ಆಕೆಗೆ ಸ್ವಾಮೀಜಿಯ ದರ್ಶನಭಾಗ್ಯ ದೊರೆಯ ಲಿಲ್ಲ. ಏಕೆಂದರೆ ಎರಡು ವರ್ಷಗಳ ಬಳಿಕ ಆಕೆ ತೀರಿಕೊಂಡರು.) ಈ ಸಲ ಸ್ವಾಮೀಜಿ ಡೆಟ್ರಾಯ್ಟಿ ನಲ್ಲಿ ಎರಡು ವಾರಗಳ ಕಾಲ ಉಳಿದುಕೊಂಡರು. ಈ ಅಲ್ಪಾವಧಿಯಲ್ಲೇ ಅವರು ಅಲ್ಲಿ ೨೨ ತರಗತಿಗಳನ್ನು ತೆಗೆದುಕೊಂಡರಲ್ಲದೆ ಮೂರು ಸಾರ್ವಜನಿಕ ಉಪನ್ಯಾಸಗಳನ್ನು ಮಾಡಿದರು ! ಈ ಭೇಟಿಯ ಕುರಿತಾಗಿ ಡೆಟ್ರಾಯ್ಟಿನಲ್ಲಿ ಸ್ವಾಮೀಜಿಯ ಆಪ್ತ ಶಿಷ್ಯೆಯರಲ್ಲೊಬ್ಬಳಾದ ಶ್ರೀಮತಿ ಮೇರಿ ಸಿ. ಫಂಕೆ ಬರೆಯುತ್ತಾಳೆ :</p>
<p>“ತಮ್ಮ ನಿಷ್ಠಾವಂತ ಶೀಘ್ರಲಿಪಿಕಾರನಾದ ಗುಡ್​ವಿನ್ನನೊಂದಿಗೆ ಬಂದಿದ್ದ ಸ್ವಾಮೀಜಿ, ಹೋಟೆಲೊಂದರಲ್ಲಿ ಕೋಣೆಗಳನ್ನು ಬಾಡಿಗೆಗೆ ತೆಗೆದುಕೊಂಡಿದ್ದರು. ತರಗತಿಗಳಿಗೆ ಅಲ್ಲಿನ ವಿಶಾಲವಾದ ಕೋಣೆಯೊಂದನ್ನು ಉಪಯೋಗಿಸಿಕೊಂಡರು. ಆದರೆ ಅಲ್ಲಿಗೆ ಮುತ್ತುತ್ತಿದ್ದ ಜನಸಂದಣಿಗೆ ಆ ಕೋಣೆ ಸಾಲುತ್ತಿರಲಿಲ್ಲ. ಆದ್ದರಿಂದ ಬಹಳಷ್ಟು ಜನ ಸ್ಥಳಾವಕಾಶವಿಲ್ಲದೆ ಹಿಂದಿರುಗಬೇಕಾಯಿತು. ಹೋಟೆಲಿನ ಕೋಣೆ, ಹಜಾರ, ಮಹಡಿ ಮೆಟ್ಟಿಲುಗಳು, ವಾಚನಾಲಯ –ಎಲ್ಲವೂ ಜನರಿಂದ ಕಿಕ್ಕಿರಿದಿತ್ತು. ಸ್ವಾಮೀಜಿ ಭಕ್ತಿಯೋಗದ ಕುರಿತಾಗಿ ಮಾತನಾಡುತ್ತಿದ್ದರು. ಆ ಸಂದರ್ಭದಲ್ಲಿ ಅವರೊಳಗೆಲ್ಲ ಕೇವಲ ಭಕ್ತಿಯೇ ತುಂಬಿಕೊಂಡಂತಿತ್ತು. ಒಂದು ಬಗೆಯ ದೈವೀಉನ್ಮಾದ ಅವರನ್ನು ಆವರಿಸಿಕೊಂಡಂತೆ ಕಂಡುಬರುತ್ತಿತ್ತು. ಅವರ ಪ್ರೀತಿಯ ಜಗನ್ಮಾತೆಯ ವ್ಯಾಕುಲದಿಂದ ಅವರ ಹೃದಯ ಬಿರಿಯುವಂತೆ ತೋರುತ್ತಿತ್ತು.</p>
<p>“ಅವರು ಡೆಟ್ರಾಯ್ಟಿನಲ್ಲಿ ಕಡೆಯಭಾರಿ ಸಾರ್ವಜನಿಕ ಉಪನ್ಯಾಸ ಮಾಡಿದುದು ಒಂದು ಭಾನುವಾರದ ಸಂಜೆ. ಜನಸಂದಣಿ ಎಷ್ಟು ದೊಡ್ಡದಾಗಿತ್ತೆಂದರೆ ಅದನ್ನು ಕಂಡು ನಮಗೆ ಭಯವೇ ಆಯಿತು. ರಸ್ತೆಯಲ್ಲೆಲ್ಲ ಜನ ತುಂಬಿಹೋಗಿದ್ದರು. ಸ್ಥಳಾವಕಾಶವಿಲ್ಲದೆ ನೂರಾರು ಜನ ನಿರಾಶರಾಗಿ ಹಿಂದಿರುಗಬೇಕಾಯಿತು. ಅಂದಿನ ಆ ಭಾರೀ ಸಭೆಯನ್ನು ಸ್ವಾಮೀಜಿ ಮಂತ್ರ ಮುಗ್ಧವಾಗಿಸಿದ್ದರು. ಭಾಷಣದ ವಿಷಯ–‘ಪಶ್ಚಿಮಕ್ಕೆ ಭಾರತದ ಸಂದೇಶ.’ ನಮಗವರು ಅತ್ಯಂತ ವಿದ್ವತ್ಪೂರ್ಣವೂ ಉಜ್ವಲವೂ ಆದ ಉಪನ್ಯಾಸವನ್ನು ನೀಡಿದರು. ಅವರು ಅಂದು ಕಾಣಿಸಿಕೊಂಡಷ್ಟು ಪ್ರಭಾವಶಾಲಿಗಳಾಗಿ ನನಗೆ ಮತ್ತೆಂದೂ ಕಾಣಿಸಿರಲಿಲ್ಲ. ಅಂದು ಅವರಲ್ಲಿ ಕಂಡುಬಂದ ಸೌಂದರ್ಯವು ಈ ಲೋಕದ್ದಾಗಿರಲಿಲ್ಲ. ಅವರ ಆತ್ಮವು ಅವರ ಶರೀರದ ಬಂಧನವನ್ನೇ ಬಿರಿದುಕೊಂಡು ಹೊರಬಂದಂತೆ ತೋರುತ್ತಿತ್ತು. ಆಗಲೇ ನಾನು ಅವರ ಕೊನೆ ಗಾಲ ಸಮೀಪಿಸುತ್ತಿರುವುದರ ಮೊದಲ ಸೂಚನೆಯನ್ನು ಕಂಡುಕೊಂಡೆ. ಹಲವಾರು ವರ್ಷಗಳ ಅತಿಶ್ರಮದಿಂದ ವಿಪರೀತವಾಗಿ ಬಳಲಿದ್ದರು. ಅವರಿನ್ನು ಈ ಲೋಕದಲ್ಲಿ ಹೆಚ್ಚು ಕಾಲ ಇರುವವ ರಲ್ಲ ಎಂಬುದು ಆಗಲೇ ಕಂಡುಬರುತ್ತಿತ್ತು. ಈ ಆಲೋಚನೆಯನ್ನು ನನ್ನ ಮನಸ್ಸಿನಿಂದ ತಳ್ಳಿ ಹಾಕಲು ಪ್ರಯತ್ನಿಸಿದೆ. ಆದರೆ ನನ್ನ ಹೃದಯದಲ್ಲಿ ನನಗೆ ಸತ್ಯದ ಅರಿವಾಗಿತ್ತು. ಅವರಿಗೆ ವಿಶ್ರಾಂತಿಯ ಆವಶ್ಯಕತೆಯಿತ್ತು. ಆದರೆ ಅವರು ತಮ್ಮ ಕಾರ್ಯವನ್ನು ಮುಂದುವರಿಸಲೇಬೇಕು ಎಂದು ಭಾವಿಸಿದ್ದರು.”</p>
<p>ಡೆಟ್ರಾಯ್ಟಿನಿಂದ ಸ್ವಾಮೀಜಿ ಬಾಸ್ಟನ್ ನಗರಕ್ಕೆ ಬಂದರು. ಇಲ್ಲಿ ಅವರು ಎರಡುವಾರ ಉಳಿದುಕೊಂಡರು. ಅವರ ಇಡೀ ಕಾರ್ಯೋದ್ದೇಶಕ್ಕೆ ಸಂಬಂಧಿಸಿದಂತೆ ಅತ್ಯಂತ ಗಮನಾರ್ಹ ವಾದ ಒಂದು ಘಟನೆ ಇಲ್ಲಿ ನಡೆಯಿತು. ಇಲ್ಲಿನ ಪ್ರಸಿದ್ಧ ಹಾರ್ವರ್ಡ್ ವಿಶ್ವವಿದ್ಯಾನಿಲಯಕ್ಕೆ ಸೇರಿದ ‘ಗ್ರ್ಯಾಜುಯೇಟ್ ಫಿಲಾಸಫಿಕಲ್ ಕ್ಲಬ್​’ ಎಂಬ ಸಂಸ್ಥೆಯ ಆಶ್ರಯದಲ್ಲಿ ಅವರು ಪ್ರಾಧ್ಯಾಪಕರು ಹಾಗೂ ವಿದ್ಯಾರ್ಥಿಗಳನ್ನುದ್ದೇಶಿಸಿ ವೇದಾಂತದ ಕುರಿತಾಗಿ ಮಾತನಾಡಿದರು. ಇದನ್ನು ವ್ಯವಸ್ಥೆ ಮಾಡಿದವಳು ಅವರ ಅತ್ಯಂತ ಆಪ್ತ ಶಿಷ್ಯೆಯೂ ಬಾಸ್ಟನ್ ನಗರದ ಅತ್ಯಂತ ಗಣ್ಯ ನಾಗರಿಕಳೂ ಆದ ಶ್ರೀಮತಿ ಸಾರಾ ಬುಲ್. ಅಲ್ಲದೆ ಹಿಂದೆಯೇ ಈ ಕ್ಲಬ್ಬಿನ ಅಧಿಕಾರಿಗಳು ಸ್ವಾಮೀಜಿಯನ್ನು ತಮ್ಮಲ್ಲಿಗೆ ಆಹ್ವಾನಿಸಿದ್ದರು. ಈ ಸಂಸ್ಥೆಯಲ್ಲಿ ಸೇರಲಿದ್ದ ಸಭಿಕರು ಅತ್ಯಂತ ಬುದ್ಧಿಶಾಲಿಗಳು ಮತ್ತು ತತ್ತ್ವಶಾಸ್ತ್ರದಲ್ಲಿ ನುರಿತವರು ; ಇಡೀ ಅಮೆರಿಕದಲ್ಲೇ ಅತ್ಯುತ್ಕೃಷ್ಟರಾದ ಹಾಗೂ ಅಗ್ರಗಣ್ಯರಾದ ವ್ಯಕ್ತಿಗಳು. ಅಂದಿನ ಕಾಲದಲ್ಲಿ ಈ ಸಂಸ್ಥೆಯು ಇಡೀ ಜಗತ್ತಿನಲ್ಲೇ ಪ್ರಮುಖ ಚಿಂತಕರಿಂದ ಕೂಡಿದ್ದಾಗಿದ್ದು, ಇವರ ಪೈಕಿ ಜಾರ್ಜ್ ಹೆಚ್. ಪಾಮರ್, ವಿಲಿಯಂ ಜೇಮ್ಸ್, ಜಾರ್ಜ್ ಸಂತಯಾನ ಮೊದಲಾದ ಶ್ರೇಷ್ಠ ಚಿಂತಕರಿದ್ದರು. ಇಂತಹ ಬುದ್ಧಿಮಾನ್ ವ್ಯಕ್ತಿಗಳಿಂದ, ವಿಮರ್ಶಕರಿಂದ ತುಂಬಿದ ಸಭೆಯಲ್ಲಿ ಸ್ವಾಮೀಜಿ ಮಾತನಾಡಬೇಕಾಗಿತ್ತು. ಎಂಥವರಿಗಾದರೂ ಇದು ಅತ್ಯುಗ್ರವಾದ ಅಗ್ನಿಪರೀಕ್ಷೆಯೇ ಸರಿ. ಆದರೆ ಸ್ವಾಮೀಜಿ ಸಭೆಯ ಗುಣಮಟ್ಟಕ್ಕೆ ತಕ್ಕಂತೆ ಅತ್ಯಂತ ಯಶಸ್ವಿಯಾಗಿ ಮಾತನಾಡಿದರು. ವೇದಾಂತದ ತತ್ವಗಳಿಗೆ ಸಂಬಂಧಿಸಿದಂತೆ ಅವರು ನೀಡಿದ ವ್ಯಾಖ್ಯಾನಗಳ ವೈಖರಿಯು ಎಲ್ಲ ಪ್ರೊಫೆಸರುಗಳ ಮನಸ್ಸಿನ ಮೇಲೆ ಅಚ್ಚಳಿಯದ ಮುದ್ರೆಯನ್ನೊತ್ತಿತ್ತು. ಮತ್ತು ಅವರೆಲ್ಲರ ಹೃತ್ಪೂರ್ವಕ ಮೆಚ್ಚುಗೆಯನ್ನು ಗಳಿಸಿತು. ಸ್ವಾಮೀಜಿಯ ವಿದ್ವತ್ತಿನಿಂದ ತೀವ್ರವಾಗಿ ಪ್ರಭಾವಿತರಾದ ಅಲ್ಲಿನ ಪ್ರೊಫೆಸರುಗಳು ಅವರಿಗೆ ಹಾರ್ವರ್ಡ್ ವಿಶ್ವವಿದ್ಯಾನಿಲಯಲ್ಲಿ ಪೌರ್ವಾತ್ಯ ತತ್ತ್ವಶಾಸ್ತ್ರ ವಿಭಾಗದ ಮುಖ್ಯಸ್ಥರ ಸ್ಥಾನವನ್ನು ನೀಡಲು ಮುಂದಾದರು. ಆದರೆ ಸ್ವಾಮೀಜಿ ತಾವು ಸಂನ್ಯಾಸಿಗಳಾದ್ದರಿಂದ ಅದನ್ನು ತಾವು ಸ್ವೀಕರಿಸುವಂತಿಲ್ಲ ಎಂದರು.</p>
<p>ಸ್ವಾಮೀಜಿಯ ಈ ಭಾಷಣವನ್ನೂ ಪ್ರಶ್ನೆಗಳಿಗೆ ಅವರು ನೀಡಿದ ಉತ್ತರವನ್ನೂ “ವೇದಾಂತ ತತ್ತ್ವಶಾಸ್ತ್ರ” ಎಂಬ ಒಂದು ಪುಸ್ತಿಕೆಯ ರೂಪದಲ್ಲಿ ಹಾರ್ವರ್ಡ್ ವಿಶ್ವವಿದ್ಯಾನಿಲಯವು ಪ್ರಕಟಿ ಸಿತು. “ಹಾರ್ವರ್ಡ್ ಡಿವಿನಿಟಿ ಸ್ಕೂಲ್​” ಎಂಬ ಸಂಸ್ಥೆಯ ಮುಖ್ಯಸ್ಥರಾದ ರೆವರೆಂಡ್ ಡಾ ॥ ಎವರೆಟ್ ಎಂಬವರು, ಈ ಪುಸ್ತಿಕೆಯ ಪ್ರಸ್ತಾವನೆಯಲ್ಲಿ ಹೀಗೆ ಬರೆದರು :</p>
<p>“. . . ಇಲ್ಲಿ ವಿವೇಕಾನಂದರು ತಮ್ಮ ಬಗ್ಗೆಯೂ ತಮ್ಮ ಕಾರ್ಯದ ಬಗ್ಗೆಯೂ ಹೆಚ್ಚಿನ ಆಸಕ್ತಿ ಮೂಡಿಸುವುದರಲ್ಲಿ ಸಮರ್ಥರಾಗಿದ್ದಾರೆ. ನಿಜಕ್ಕೂ, ಹಿಂದೂ ತತ್ತ್ವಗಳಿಗಿಂತ ಹೆಚ್ಚು ಆಸಕ್ತಿಕರವಾದ ಅಧ್ಯಯನಯೋಗ್ಯ ವಿಷಯಗಳು ಅಪರೂಪವೇ ಸರಿ. ವೇದಾಂತವು ತಮಗೆ ನಿಲುಕಲಾರದಷ್ಟು ಎತ್ತರದಲ್ಲಿದೆಯೆಂದೂ ಅಪ್ರಾಯೋಗಿಕವೆಂದೂ ಬಹಳಷ್ಟು ಜನರು ನಂಬು ತ್ತಾರೆ. ಹಾಗಿರುವಾಗ, ಅತ್ಯುನ್ನತಮಟ್ಟದ ಬುದ್ಧಿವಂತರಾದ ವ್ಯಕ್ತಿಯೊಬ್ಬರು ಈ ವೇದಾಂತ ವನ್ನು ಪ್ರತಿನಿಧಿಸುತ್ತಿರುವುದನ್ನು ಕಣ್ಣಾರೆ ಕಾಣುವುದೊಂದು ನಮ್ಮ ವಿಶೇಷ ಭಾಗ್ಯ. ಈ ಪದ್ಧತಿಯನ್ನು ಕೇವಲ ಒಂದು ಕುತೂಹಲದ ವಿಷಯವೆಂದಾಗಲಿ, ಊಹಾಪೋಹದ ಕಟ್ಟುಕತೆ ಯೆಂದಾಗಲಿ ಪರಿಗಣಿಸಲಾಗದು. ವೇದಾಂತವನ್ನು ಎಲ್ಲ ತತ್ತ್ವವಾದದ ಮೂಲವೆಂದು ಹೆಚ್ಚು ನಿರ್ಧಾರಪೂರ್ವಕವಾಗಿ ಹೇಳಬಹುದು. ನಾವು ಪಾಶ್ಚಾತ್ಯರು ಯಾವಾಗಲೂ ಜಗತ್ತಿನ ವೈವಿಧ್ಯದ ಬಗ್ಗೆಯೇ ಚಿಂತಿಸುತ್ತೇವೆ. ಆದರೆ ನಮಗೆ ಈ ವೈವಿಧ್ಯದ ಹಿಂದಿರುವ ಒಂದು ಪರಮತತ್ತ್ವದ ಪರಿವೆಯಿಲ್ಲದೆ ಹೋದರೆ, ಈ ವೈವಿಧ್ಯವನ್ನು ನಾವು ಅರಿತುಕೊಳ್ಳಲಾರೆವು. ಭಾರತವು ಆ ಏಕತ್ವದ ಸತ್ಯವನ್ನು ನಮಗೆ ತಿಳಿಸಿಕೊಡಬಲ್ಲುದು ; ಮತ್ತು ಈ ಪಾಠವನ್ನು ಅಷ್ಟೊಂದು ಪರಿಣಾಮಕಾರಿ ಯಾಗಿ ನಮಗೆ ತಿಳಿಸಿಕೊಟ್ಟ ವಿವೇಕಾನಂದರಿಗೆ ನಾವು ಚಿರಪುಣಿಗಳಾಗಿದ್ದೇವೆ.”</p>
<p>ಹಾರ್ವರ್ಡ್​ನ ಗ್ರ್ಯಾಜುಯೇಟ್ ಫಿಲಾಸಫಿಕಲ್ ಕ್ಲಬ್ಬಿನಲ್ಲಿ ಸ್ವಾಮೀಜಿ ಕೊಟ್ಟ ಉತ್ತರಗಳು ತುಂಬ ಚುರುಕಾಗಿದ್ದುವು, ಪಾಕ್ ಚಾತುರ್ಯದಿಂದ ಕೂಡಿದ್ದುವು, ತಾತ್ವಿಕವಾಗಿ ಒಂದು ಹೊಸತನದಿಂದೊಡಗೂಡಿ ಜೀವಂತವಾಗಿದ್ದುವು. ತಮ್ಮ ಉಪನ್ಯಾಸದಲ್ಲಿ ಸ್ವಾಮೀಜಿ ವೇದಾಂತದ ಮೂಲಭೂತ ತತ್ತ್ವಗಳ ಮತ್ತು ವಿಶ್ವನಿಯಮಗಳ ಕುರಿತಾಗಿ ಅತ್ಯಂತ ಸ್ಪಷ್ಟವಾದ ವ್ಯಾಖ್ಯಾನವನ್ನು ನೀಡಿದರು. ಜಡ ಹಾಗೂ ಚೇತನಗಳ ಕುರಿತಾಗಿ ಆಧುನಿಕ ವೈಜ್ಞಾನಿಕ ಸಿದ್ಧಾಂತ ಗಳು ಹಾಗೂ ವೇದಾಂತದ ನಡುವಣ ಸಮನ್ವಯವನ್ನು ತೋರಿಸಿಕೊಟ್ಟರು. ಬಳಿಕ ವಿಮರ್ಶಾ ಸ್ಫೂರ್ತಿಯಿಂದ ಎಲ್ಲ ಪ್ರಶ್ನೆಗಳಿಗೂ ಉತ್ತರ ನೀಡಿದರು. ಗ್ರೀಕರ <span class="en">Stoic</span> ತತ್ತ್ವಜ್ಞಾನದ ಮೇಲೆ ಹಿಂದೂ ತತ್ತ್ವಶಾಸ್ತ್ರದ ಪ್ರಭಾವ, ಭಾರತದಲ್ಲಿನ ಜಾತಿಪದ್ಧತಿ, ಅದ್ವೈತ ಹಾಗೂ ದ್ವೈತಗಳ ನಡುವಣ ಸಂಬಂಧ, ಪರಮಾರ್ಥ ತತ್ತ್ವ, ಸ್ವ-ಸಂಮೋಹಿನಿ <span class="en">(Self hypnotism)</span> ಹಾಗೂ ರಾಜಯೋಗಗಳಿಗಿರುವ ವ್ಯತ್ಯಾಸ–ಈ ಎಲ್ಲದರ ಕುರಿತಾಗಿ ಸೂಕ್ತ ಉತ್ತರಗಳನ್ನು ನೀಡಿ ತಮ್ಮ ಅಭಿಪ್ರಾಯವನ್ನು ಸ್ಪಷ್ಟಪಡಿಸಿದರು. ರಾಜಯೋಗದ ಕುರಿತಾಗಿ ಮಾತನಾಡುತ್ತ ಅವರೆಂದರು, “ಪೌರ್ವಾತ್ಯ ಮನಶ್ಶಾಸ್ತ್ರವು ಪಾಶ್ಚಾತ್ಯ ಮನಶ್ಶಾಸ್ತ್ರಕ್ಕಿಂತ ಹೆಚ್ಚು ವಿವರಪೂರ್ಣವಾದದ್ದು. ಅದು ಮನುಷ್ಯ ಅದಾಗಲೇ ಸಂಮೋಹಿನಿಗೆ ಒಳಗಾಗಿದ್ದಾನೆಂಬುದನ್ನು ಒತ್ತಿಹೇಳಿ, ಯೋಗವು ತನ್ನನ್ನು ತಾನು ಜಾಗೃತಗೊಳಿಸಿಕೊಳ್ಳುವ <span class="en">(De-hypnotise)</span> ಪ್ರಯತ್ನ ಎಂದು ಹೇಳುತ್ತದೆ. ಅದ್ವೈತಿಯು ಮಾತ್ರವೇ ತನ್ನನ್ನು ತಾನು ಸಂಮೋಹಿನಿಗೆ ಒಳಪಡಿಸಿಕೊಳ್ಳುವುದನ್ನು ತಿರಸ್ಕರಿಸುತ್ತಾನೆ. ಎಲ್ಲ ಬಗೆಯ ದ್ವೈತದಿಂದಲೂ ಸಂಮೋಹಕತೆ ಉಂಟಾಗುತ್ತದೆ ಎಂದು ತಿಳಿಯುವ ಏಕೈಕ ಸಿದ್ಧಾಂತ ಅವನದು. ಅಲ್ಲದೆ ಅವನು ಹೇಳುತ್ತಾನೆ : ‘ಜಗತ್ತನ್ನು ಎಸೆದುಬಿಡಿ, ಈ ಸಂಮೋಹಿನಿಯನ್ನು ಸಂಪೂರ್ಣವಾಗಿ ಕಿತ್ತೆಸೆಯುವಲ್ಲಿ ಯಾವುದೂ ಅಡ್ಡವಾಗಿ ನಿಲ್ಲದಿರಲಿ’ಎಂದು.” ಯೋಗಶಕ್ತಿಗಳ ಕುರಿತಾಗಿ ಒಬ್ಬರು ಪ್ರಶ್ನಿಸಿದಾಗ ಅವರು ಹೇಳಿದರು–“ಯೋಗಿ ಪವಾಹಾರಿ ಬಾಬಾರ ಜೀವನ ದಲ್ಲಿ ಅತ್ಯುನ್ನತ ಬಗೆಯ ಯೋಗಶಕ್ತಿಯು ವೇದಾಂತದ ಸ್ವರೂಪದಲ್ಲಿ ಹಾಗೂ ನಿರಂತರ ದಿವ್ಯಾ ನುಭವದಲ್ಲಿ ಅಭಿವ್ಯಕ್ತಗೊಂಡಿತು.”ಇದಕ್ಕೆ ಸಂಬಂಧಿಸಿದಂತೆ ಅವರೊಂದು ಘಟನೆಯನ್ನು ಹೇಳಿದರು–“ಒಮ್ಮೆ ಪವಾಹಾರಿ ಬಾಬಾರಿಗೆ ನಾಗರಹಾವು ಕಚ್ಚಿದ್ದರಿಂದ ಅವರು ಮೂರ್ಛಿತ ರಾಗಿ ಬಿದ್ದುಬಿಟ್ಟರು. ಸಂಜೆಯ ಹೊತ್ತಿಗೆ ಅವರಿಗೆ ಗುಣವಾಯಿತು. ಏನಾಯಿತೆಂದು ಅವರಿನ್ನು ಯಾರೋ ಕೇಳಿದಾಗ ಅವರು, ‘ನನ್ನ ಪ್ರಿಯತಮನಾದ ಭಗವಂತನಿಂದ ಒಬ್ಬ ದೂತ ಬಂದಿದ್ದ’ ಎಂದರು. ದ್ವೇಷ, ಕೋಪ, ಅಸೂಯೆಗಳೆಲ್ಲ ಅವರಲ್ಲಿ ಸುಟ್ಟುಹೋಗಿದ್ದುವು. ಎಂತಹ ಪ್ರಚೋದನೆಯೂ ಅವರಲ್ಲಿ ಉದ್ವೇಗವುಂಟಾಗುವಂತೆ ಮಾಡಲು ಸಾಧ್ಯವಿರಲಿಲ್ಲ. ಅವರು ಅನಂತ ಪ್ರೇಮವೇ ಆಗಿದ್ದರು. ಹೀಗಿರುವವನೇ ನಿಜವಾದ ಯೋಗಿ.” ಪ್ರೊಫೆಸರರೊಬ್ಬರು “ವೇದಾಂತದ ದೃಷ್ಟಿಕೋನದಲ್ಲಿ, ನಾಗರಿಕತೆಯೆಂಬುದು ಹೇಗಿರುತ್ತದೆ ?” ಎಂದು ಕೇಳಿದಾಗ ಸ್ವಾಮೀಜಿ ಹೇಳಿದರು–“ಮಾನವನೊಳಗಿರುವ ದೈವಿಕತೆ ಅಭಿವ್ಯಕ್ತಿಗೊಳ್ಳುವ ನಾಗರಿಕತೆಯೇ ನಿಜವಾದ ನಾಗರಿಕತೆ, ಮತ್ತು ಎಲ್ಲಿ ಅತ್ಯುನ್ನತ ಆದರ್ಶಗಳು ಅನುಷ್ಠಾನಸಾಧ್ಯವಾಗುತ್ತವೆಯೋ ಆ ನಾಡೇ ನಿಜಕ್ಕೂ ಅತಿ ಹೆಚ್ಚು ನಾಗರಿಕವಾದದ್ದು.”</p>
<p>ಸ್ವಾಮೀಜಿಯವರು ಹಾರ್ವರ್ಡ್ ವಿಶ್ವವಿದ್ಯಾಲಯದಲ್ಲಿ ಈ ಪ್ರಸಿದ್ಧ ಉಪನ್ಯಾಸವನ್ನು ನೀಡು ವುದಕ್ಕೆ ಮೊದಲು ಮಾರ್ಚ್ ೨೨ ಹಾಗೂ ೨೪ರಂದು ಕೇಂಬ್ರಿಡ್ಜಿನ ಶ್ರೀಮತಿ ಸಾರಾ ಬುಲ್ಲಳ ಮನೆಯಲ್ಲಿ ಹಾರ್ವರ್ಡ್​ನ ವಿದ್ಯಾರ್ಥಿಗಳ ಗುಂಪೊಂದನ್ನು ಉದ್ದೇಶಿಸಿ ಮಾತನಾಡಿದರು. ಅಲ್ಲದೆ ಮಾರ್ಚ್ ೨೮ರ ಮಧ್ಯಾಹ್ನ ‘ಟ್ವೆಂಟಿಯತ್ ಸೆಂಚುರಿ ಕ್ಲಬ್ಬಿ’ನಲ್ಲಿ “ವೇದಾಂತ–ಅದರ ಅನು ಷ್ಠಾನ ; ಇತರ ತತ್ತ್ವಜ್ಞಾನಗಳಿಗಿಂತ ಹೇಗೆ ಅದು ವಿಭಿನ್ನವಾದುದು” ಎಂಬ ವಿಷಯವಾಗಿ ಮಾತನಾಡಿದರು.</p>
<p>ಸ್ವಾಮೀಜಿ ಸಾರಿದ ವೇದಾಂತದ ಸಂದೇಶವು ಬೌದ್ಧಿಕವಾಗಿ ಅಷ್ಟೊಂದು ತೃಪ್ತಿದಾಯಕವಾಗಿ ತೋರಿದರೂ ಅದು ಕೇವಲ ಒಂದು ಬೌದ್ಧಿಕ ಕಸರತ್ತಲ್ಲ ; ಅದು ಅತ್ಯುನ್ನತ ಮಟ್ಟದ ನೈತಿಕತೆ ಯನ್ನೂ ಮಾನವಸಹಜವಾದ ಉದಾತ್ತ ಭಾವಗಳನ್ನೂ ಒಳಗೊಂಡಿದೆ ಎಂಬುದನ್ನು ಅವರ ಸಂಪರ್ಕಕ್ಕೆ ಬಂದವರೆಲ್ಲರೂ ಕಂಡುಕೊಂಡರು. ಅವರ ಸಿದ್ಧಾಂತದಲ್ಲಿ ತರ್ಕಕ್ಕೆ ಎಡೆಯಿದ್ದರೂ ತನ್ನ ಆಂತರಿಕ ಸ್ವರೂಪದಲ್ಲಿ ಅದು ಧಾರ್ಮಿಕವೇ ಆಗಿದ್ದು ಸಾಕ್ಷಾತ್ಕಾರವನ್ನೇ ಮಾನವನ ಗುರಿಯೆಂದು ಎತ್ತಿಹಿಡಿದಿತ್ತು. ಸ್ವಾಮೀಜಿಯ ಪಾಲಿಗೆ ಮಾತ್ರ ಹಾರ್ವರ್ಡಿನಲ್ಲಾದ ಈ ಅನು ಭವ ಕೇವಲ ಅವರ ಇನ್ನಿತರ ನೂರಾರು ಅನುಭವಗಳಲ್ಲಿ ಒಂದಾಗಿತ್ತು, ಅಷ್ಟೆ. ಅವರು ಹೋದ ಕಡೆಗಳಲ್ಲೆಲ್ಲ ಜನರ ಗುಂಪು ಅವರನ್ನು ಮುತ್ತಿಕೊಂಡು ಪ್ರಶ್ನೆಗಳ ಮಳೆಗರೆಯುತ್ತಿತ್ತು. ಅವರೆಲ್ಲ ರಿಗೂ ಸ್ವಾಮೀಜಿಯ ಸಿದ್ಧ ಉತ್ತರ ಇದ್ದೇ ಇರುತ್ತಿತ್ತು. ಈ ಪ್ರಾಶ್ನಿಕರ ಗುಂಪಿನಲ್ಲಿ ಅವರ ಬೌದ್ಧಿಕತೆಯ ಔನ್ನತ್ಯ ಎದ್ದು ಕಾಣುತ್ತಿತ್ತು.</p>
<p>ಬಾಸ್ಟನ್ನಿನಲ್ಲಿದ್ದ ಈ ಸಂದರ್ಭದಲ್ಲಿ ಸ್ವಾಮೀಜಿ ತಮ್ಮ ಅನೇಕ ಹಳೆಯ ಮಿತ್ರರನ್ನು ಭೇಟಿ ಮಾಡಿದರು. ಅವರು ತಮ್ಮ ನೆಚ್ಚಿನ ಗೆಳೆಯರಾದ ರೈಟರೊಂದಿಗೆ ದೀರ್ಘ ಸಂಭಾಷಣೆ ನಡೆಸಿ ದರು. ಅವರ ಮುಂದೆ ಸ್ವಾಮೀಜಿ ತಮ್ಮ ಸ್ವಂತ ತಂದೆಯ ಮುಂದೆ ಹೇಳಿಕೊಳ್ಳುವಂತೆ ಅಮೆರಿಕ ದಲ್ಲಿ ತಮಗಾದ ನಾನಾ ಬಗೆಯ ಅನುಭವಗಳನ್ನೆಲ್ಲ ಹೇಳಿಕೊಂಡರು. ಅವರು ಪಡೆದ ಯಶಸ್ಸನ್ನು ಕಂಡು ಪ್ರೊ ॥ ರೈಟ್ ಮನಸಾರೆ ಹಿಗ್ಗಿದರು. ದೀರ್ಘಕಾಲದ ಬಳಿಕ ಮತ್ತೊಮ್ಮೆ ಭೇಟಿಯಾಗುವ ಅವಕಾಶ ಒದಗಿದ್ದಕ್ಕಾಗಿ ರೈಟರಿಗೆ ಅತೀವ ಆನಂದವಾಯಿತು. ಅವರು ತಮ್ಮ ಪತ್ನಿಗೆ ಪತ್ರ ಬರೆಯುತ್ತ ತಿಳಿಸಿದರು–“ಸ್ವಾಮಿ ವಿವೇಕಾನಂದರು ಬಹಳಷ್ಟು ಮೃದುವಾಗಿದ್ದಾರೆ, ಹೆಚ್ಚಿನ ಲೋಕಾನುಭವ ಗಳಿಸಿದ್ದಾರೆ, ಮತ್ತು ಮಧುರರಾಗಿದ್ದಾರೆ. ನಿಜಕ್ಕೂ ಅವರು ಅತ್ಯಂತ ಆಕರ್ಷಕ ರಾಗಿದ್ದಾರೆ . . . ಅವರು ಪ್ರೊ ॥ ಜೇಮ್ಸ್​ರನ್ನು ಭಾವಪರವಶರನ್ನಾಗಿ ಮಾಡಿಬಿಟ್ಟರು. ಅವರ ಉಪನ್ಯಾಸವನ್ನು ಕೇಳುವ ಪ್ರತಿಯೊಂದು ಅವಕಾಶವನ್ನೂ ಉಪಯೋಗಿಸಿಕೊಳ್ಳಲು, ಪ್ರೊ ॥ ವಿಲಿಯಂ ಜೇಮ್ಸ್ ಇಂದು ಸಂಜೆ ಬಾಸ್ಟನ್ನಿಗೆ ಹೋಗುತ್ತಿದ್ದಾರೆ . . .”</p>
<p>ಬಾಸ್ಟನ್ನಿನಿಂದ ಸ್ವಾಮೀಜಿ ಮಾರ್ಚ್ ೩ಂರಂದು ಶಿಕಾಗೋಗೆ ಪಯಣಿಸಿದರು. ಇಲ್ಲಿ ಅವರು ತಮ್ಮ ಮಿತ್ರರು ಏರ್ಪಡಿಸಿದ್ದ ಅನೇಕ ತರಗತಿಗಳನ್ನು ನಡೆಸಿದರು. ಅವರು ಸುಮಾರು ಎರಡು ವಾರಗಳ ಕಾಲ ಶಿಕಾಗೋದಲ್ಲಿದ್ದು ತಮ್ಮ ಪ್ರೀತಿಪಾತ್ರರಾದ ಹೇಲ್ ಕುಟುಂಬದವರೆನ್ನೆಲ್ಲ ಭೇಟಿಯಾಗಿ ನ್ಯೂಯಾರ್ಕಿಗೆ ಮರಳಿದರು. ಹಾರ್ವರ್ಡ್ ವಿಶ್ವವಿದ್ಯಾನಿಲಯವು ತಮ್ಮ ಭಾಷಣ ಹಾಗೂ ಪ್ರಶ್ನೋತ್ತರ ಕಾರ್ಯಕ್ರಮವನ್ನು ಆಧರಿಸಿ ಪ್ರಕಟಿಸಲಿದ್ದ ಪುಸ್ತಿಕೆಗೆ ಅವರು ವಿವರಣಾ ತ್ಮಕವಾದ ಟಿಪ್ಪಣಿಗಳನ್ನು ಬರೆದು ಕಳಿಸಿಕೊಟ್ಟರು.</p>
<p>ಅಮೆರಿಕದಲ್ಲಿ ಹೆಚ್ಚೆಚ್ಚು ದಿನಗಳನ್ನು ಕಳೆದಂತೆಲ್ಲ ತಮ್ಮ ಧಾರ್ಮಿಕ ಬೋಧನೆಗಳಿಗೆ ವ್ಯವಸ್ಥಿತ ರೂಪವೊಂದನ್ನು ಕೊಡುವುದು ಆವಶ್ಯಕವೆಂದು ಅವರಿಗೆ ತೋರಿತು. ಆದ್ದರಿಂದ ಸಮಗ್ರ ಭಾರತೀಯ ತತ್ತ್ವಜ್ಞಾನವನ್ನೇ ಪುನರ್ವ್ಯವಸ್ಥೆಗೊಳಿಸಿ ಅದರ ಪ್ರಮುಖ ಲಕ್ಷಣಗಳನ್ನು ವಿಂಗಡಿಸಿ ಪಾಶ್ಚಾತ್ಯರಿಗೆ ಅವು ಚೆನ್ನಾಗಿ ಮನಮುಟ್ಟುವಂತೆ ಮಾಡಬೇಕೆಂದು ಆಲೋಚಿಸಿದರು. ಬೇರೆ ಬೇರೆ ವೇದಾಂತ ದರ್ಶನಗಳ ಪ್ರಕಾರ ಜೀವ-ಈಶ್ವರ ಸಂಬಂಧ, ಜೀವನದ ಪರಮಗತಿ, ಜಡ-ಚೇತನ ಗಳಿಗಿರುವ ಪರಸ್ಪರ ಸಂಬಂಧ, ವಿಶ್ವದ ರಚನೆ ಹಾಗೂ ವಿಕಾಸದ ಕುರಿತಾಗಿ ವೇದಾಂತದ ವಿಭಿನ್ನ ಶಾಖೆಗಳ ಅಭಿಪ್ರಾಯಗಳು–ಇವುಗಳನ್ನೆಲ್ಲ ಸೂಕ್ತವಾಗಿ ವಿವರಿಸಬೇಕೆಂದು ಆಶಿಸಿದರು. ಆಧುನಿಕ ವಿಜ್ಞಾನದ ಕೆಲವು ಅದ್ಭುತ ಆವಿಷ್ಕಾರಗಳೂ ಕೂಡ ತಲೆತಲಾಂತರಗಳ ಹಿಂದೆ ಭಾರತದಲ್ಲಿ ಕಂಡುಹಿಡಿದಿದ್ದರ ಪುನರಾವಿಷ್ಕಾರಗಳಷ್ಟೆ ಎಂಬುದನ್ನು ತೋರಿಸಿಕೊಡಲು ಇಚ್ಛಿಸಿ ದರು. ಅಲ್ಲದೆ ಉಪನಿಷತ್ತುಗಳನ್ನು ಅದ್ವೈತ, ವಿಶಿಷ್ಟಾದ್ವೈತ ಹಾಗೂ ದ್ವೈತ ಭಾವನೆಗಳಿಗನುಗುಣ ವಾಗಿ ವಿಂಗಡಿಸಿ ಅವುಗಳೆಲ್ಲದರ ಸಮನ್ವಯವನ್ನು ಎತ್ತಿತೋರಿಸುವುದೂ ಅವರ ಉದ್ದೇಶಗಳ ಲ್ಲೊಂದಾಗಿತ್ತು. ತಮ್ಮ ಈ ಎಲ್ಲ ಆಲೋಚನೆಗಳಿಗೆ ಸ್ಪಷ್ಟ ರೂಪವನ್ನು ನೀಡಿ ಪುಸ್ತಕವೊಂದನ್ನು ಬರೆಯಲು ಅವರು ನಿಶ್ಚಯಿಸಿದರು. ತಮ್ಮ ಈ ನಿಶ್ಚಯದ ಕುರಿತಾಗಿ ಸುಮಾರು ಒಂದು ವರ್ಷದ ಹಿಂದೆಯೇ ಅಳಸಿಂಗ ಪೆರಮಾಳರಿಗೆ ಒಂದು ಪತ್ರವನ್ನು ಬರೆದಿದ್ದರು. ಅದೊಂದು ವಿಚಾರ ಪೂರ್ಣವಾದ ಪತ್ರ. ಅದು ಹೀಗಿದೆ :</p>
<p>“. . .ಈಗ ನಾನು ನಿನಗೆ ನನ್ನ ಸಂಶೋಧನೆಯನ್ನು ತಿಳಿಸುತ್ತೇನೆ. ಧರ್ಮದ ಸಮಸ್ತ ವಿಚಾರ ಗಳೂ ವೇದಾಂತದಲ್ಲಿ, ಎಂದರೆ ವೇದಾಂತ ತತ್ತ್ವದ ಮೂರು ಸ್ತರಗಳಾದ ದ್ವೈತ-ವಿಶಿಷ್ಟಾದ್ವೈತ- ಅದ್ವೈತಗಳಲ್ಲಿ ಅಡಕವಾಗಿವೆ. ಇವು ಒಂದಾದ ಮೇಲೊಂದರಂತೆ ಸರದಿಯಲ್ಲಿ ಬರುತ್ತವೆ. ಇವು ಮಾನವನ ಆಧ್ಯಾತ್ಮಿಕ ಪ್ರಗತಿಯ ಮೂರು ಹಂತಗಳು. ಇವುಗಳಲ್ಲಿ ಪ್ರತಿಯೊಂದೂ ಕೂಡ ಆವಶ್ಯಕ. ಧರ್ಮದ ಸಾರವೆಂದರೆ ಇದೇ : ವೇದಾಂತವನ್ನು ಭಾರತದ ಬೇರೆಬೇರೆ ಜನಾಂಗಗಳ ಸಂಪ್ರದಾಯಗಳಿಗೆ ಹಾಗೂ ಮತಗಳಿಗೆ ಅನ್ವಯಿಸಿದಾಗ ಅದು ಹಿಂದೂಧರ್ಮ. ಮೊದಲನೆಯ ಸ್ತರವನ್ನು, ಎಂದರೆ ದ್ವೈತವನ್ನು, ಯೂರೋಪಿನ ಜನಾಂಗಗಳಿಗೆ ಅನ್ವಯಿಸಿದಾಗ ಅದು ಕ್ರೈಸ್ತ ಧರ್ಮ. ಅದನ್ನೇ ಸಿಮಿಟಿಕ್ ಪಂಗಡಗಳಿಗೆ ಅನ್ವಯಿಸಿದರೆ ಅದು ಇಸ್ಲಾಂ ಧರ್ಮ. ಅದ್ವೈತವನ್ನು ಯೋಗದ ದೃಷ್ಟಿಯಿಂದ ನೋಡಿದಾಗ ಅದು ಬೌದ್ಧಧರ್ಮ. ಈಗ, ಧರ್ಮವೆಂದರೆ ವೇದಾಂತ ವೆಂದೇ ಅರ್ಥ. ಬೇರೆ ಬೇರೆ ದೇಶಗಳ ಬೇರೆಬೇರೆ ಪರಿಸರ, ಬೇರೆಬೇರೆ ಅವಶ್ಯಕತೆಗಳು ಮತ್ತು ಇತರ ಪರಿಸ್ಥಿತಿಗಳಿಗೆ ಅನುಗುಣವಾಗಿ ವೇದಾಂತವನ್ನು ಅನ್ವಯಿಸಿಕೊಳ್ಳುವ ರೀತಿ ಬದಲಾಗ ಬೇಕು, ಅಷ್ಟೆ. ತತ್ತ್ವ ಒಂದೇ ಆಗಿದ್ದರೂ ಅದನ್ನು ಶಾಕ್ತರು, ಶೈವರು ಮೊದಲಾದವರು ತಮ್ಮ ತಮ್ಮ ಪಂಗಡಗಳಿಗೆ ಅಥವಾ ಆಚರಣೆಗಳಿಗೆ ಬೇಕಾದಂತೆ ಅನ್ವಯಿಸಿಕೊಳ್ಳುತ್ತಾರೆ. ಈ ಮೂರು ಸಿದ್ಧಾಂತಗಳ ಸಮನ್ವಯವನ್ನು ಎತ್ತಿತೋರಿಸಿ, ಮತ್ತು ಕೇವಲ ಬಾಹ್ಯಾಚರಣೆಗಳಿಗೆ ಸಂಬಂಧಿಸಿ ದವುಗಳನ್ನು ಸಂಪೂರ್ಣ ಬದಿಗೊತ್ತಿ ನಿನ್ನ ಪತ್ರಿಕೆಯಲ್ಲಿ ಒಂದಾದ ಮೇಲೊಂದರಂತೆ ಲೇಖನ ಗಳನ್ನು ಬರೆ. ಎಂದರೆ, ತತ್ತ್ವವನ್ನು–ತತ್ತ್ವದ ಆಧ್ಯಾತ್ಮಿಕ ಅಂಶವನ್ನು ಮಾತ್ರ ಪ್ರಚಾರ ಮಾಡು. ಜನ ಅದನ್ನು ತಮ್ಮತಮ್ಮ ಆಚರಣೆಗಳಿಗೆ ತಾವೇ ಹೊಂದಿಸಿಕೊಳ್ಳಲಿ. ನಾನು ಈ ವಿಷಯದ ಮೇಲೊಂದು ಪುಸ್ತಕವನ್ನು ಬರೆಯಬೇಕೆಂದಿದ್ದೇನೆ. . .”</p>
<p>ಪಾಶ್ಚಾತ್ಯರ ಆಧುನಿಕ ವಿಚಾರಧಾರೆಗೆ ಒಪ್ಪಿಗೆಯಾಗುವಂತೆ ಭಾರತೀಯ ವಿಚಾರಧಾರೆಯನ್ನು ವಿವರಿಸಿ ಹೇಳುವುದು ತಮ್ಮ ತಕ್ಷಣದ ಕೆಲಸವೆಂದು ಸ್ವಾಮೀಜಿ ಆಲೋಚಿಸಿದರು. ಈ ಸಂಬಂಧವಾಗಿ ಅಳಸಿಂಗ ಪೆರುಮಾಳರಿಗೆ ಬರೆದ ಮತ್ತೊಂದು ಪತ್ರದಲ್ಲಿ ತಮ್ಮ ಆಲೋಚನೆ ಯನ್ನು ವ್ಯಕ್ತಪಡಿಸಿದರು :</p>
<p>“ಹಿಂದೂ ಧಾರ್ಮಿಕ ತತ್ತ್ವಗಳನ್ನು ಪ್ರತಿಯೊಬ್ಬರಿಗೂ ಅರ್ಥವಾಗುವಂತೆ ಇಂಗ್ಲಿಷಿನಲ್ಲಿ ಹೇಳಬೇಕಾಗಿದೆ ; ಮತ್ತು ಒಣ ತತ್ತ್ವಶಾಸ್ತ್ರ, ವಿಚಿತ್ರವಾದ ಪುರಾಣ ಕಥೆಗಳು ಹಾಗೂ ದಿಗ್ಭ್ರಮೆ ಗೊಳಿಸುವಂತಹ ಮನಶ್ಶಾಸ್ತ್ರ–ಇವುಗಳಿಂದ ಕೂಡಿದ ಹಿಂದೂ ಗ್ರಂಥರಾಶಿಯಿಂದ ಸುಲಭವೂ ಸರಳವೂ ಸರ್ವಜನಗ್ರಾಹ್ಯವೂ ಆದಂತಹ ಒಂದು ಧರ್ಮವನ್ನು ಆವಿಷ್ಕರಿಸಬೇಕಾಗಿದೆ. ಅಲ್ಲದೆ ಈ ಧರ್ಮವು, ಅತ್ಯುನ್ನತ ಬುದ್ಧಿಮತ್ತೆಯನ್ನೂ ತೃಪ್ತಿಪಡಿಸುವಂತಿರಬೇಕಾಗುತ್ತದೆ. ಈ ಕಾರ್ಯ ವನ್ನು ಕೈಗೆತ್ತಿಕೊಂಡರೆ ಎದುರಿಸಬೇಕಾದ ಕಷ್ಟಗಳೆಂಥದು ಎಂಬುದನ್ನು, ಯಾರು ಆ ಪ್ರಯತ್ನ ದಲ್ಲಿ ತೊಡಗುತ್ತಾರೆಯೋ ಅವರು ಮಾತ್ರವೇ ಬಲ್ಲರು. ಸುಲಭಗ್ರಾಹ್ಯವಲ್ಲದ ಅದ್ವೈತ ತತ್ತ್ವವು ದಿನನಿತ್ಯದ ಜೀವನದಲ್ಲಿ ಜೀವಂತವಾಗಬೇಕು, ಕಾವ್ಯಮಯವಾಗಬೇಕು. ಜುಗುಪ್ಸೆಗೊಳಿಸುವಷ್ಟು ಜಟಿಲವಾಗಿರುವ ಪುರಾಣಗಳಿಂದ ಅತ್ಯಂತ ಸ್ಫುಟವಾದ ನೈತಿಕ ಆದರ್ಶಗಳು ಒಡಮೂಡಬೇಕು. ದಿಗ್ಭ್ರಮೆಗೊಳಿಸುವಂತಿರುವ ಯೋಗಸಿದ್ಧಾಂತದಿಂದ ಅತ್ಯಂತ ವೈಜ್ಞಾನಿಕವೂ ಅನುಷ್ಠಾನ ಯೋಗ್ಯವೂ ಆದ ಮನಶ್ಶಾಸ್ತ್ರ ಹೊರಹೊಮ್ಮಬೇಕು. ಮತ್ತು ಇವೆಲ್ಲವನ್ನೂ ಒಂದು ಮಗುವೂ ಅರ್ಥಮಾಡಿಕೊಳ್ಳಲು ಸಾಧ್ಯವಾಗುವಂತೆ ಅತ್ಯಂತ ಸರಳ ರೂಪದಲ್ಲಿ ತಿಳಿಯಹೇಳಬೇಕು. ಇದೇ ನನ್ನ ಜೀವನದ ಕಾರ್ಯ. ಇದರಲ್ಲಿ ನಾನು ಎಷ್ಟರಮಟ್ಟಿಗೆ ಯಶಸ್ವಿಯಾಗುತ್ತೇನೆಯೋ ಭಗವಂತ ನಿಗೇ ಗೊತ್ತು. ಕರ್ಮಮಾಡಲು ಮಾತ್ರವೇ ನಮಗೆ ಅಧಿಕಾರವುಂಟು, ಫಲಕ್ಕಲ್ಲ. ಇದು ಕಷ್ಟದ ಕೆಲಸ, ಮಗು, ಕಷ್ಟದ ಕೆಲಸ !”</p>
<p>ಸ್ವಾಮೀಜಿ ಕೈಗೊಂಡಿದ್ದ ಕಾರ್ಯವು–ಅವರೇ ಹೇಳುವಂತೆ–ಒಂದು ಭಗೀರಥ ಪ್ರಯತ್ನವೇ ಆಗಿತ್ತು. ಆದರೆ ಆ ಪ್ರಯತ್ನದಲ್ಲಿ ಅವರು ಬಹುಮಟ್ಟಿಗೆ ಯಶಸ್ವಿಯಾದರೆಂಬುದು ಅತಿ ಮುಖ್ಯವಾದ ಅಂಶ. ಅವರ ಬೋಧನೆಗಳೆಲ್ಲವೂ ವೇದಾಂತದ ತತ್ತ್ವಗಳನ್ನು ಬಲವಾಗಿ ಆಧರಿಸಿದ್ದರೂ ಅವು ಆಧುನಿಕ ಯುಗಕ್ಕೆ ತಕ್ಕಂತಿದ್ದುವು, ಸುಸ್ಪಷ್ಟವಾಗಿದ್ದುವು. ಹಿಂದೂ ತತ್ತ್ವಶಾಸ್ತ್ರದ ಕುರಿತಾದ ಅವರ ವ್ಯಾಖ್ಯಾನಗಳು ಅಚ್ಚರಿಯುಂಟುಮಾಡುವಷ್ಟು ವಿಶಿಷ್ಟವೂ ಸ್ವಂತಿಕೆಯುಳ್ಳವೂ ಆಗಿವೆ. ಭಾರತೀಯ ಆಧ್ಯಾತ್ಮಿಕ ಚಿಂತನೆಗಳು ವೈಜ್ಞಾನಿಕ ತಳಹದಿಯ ಮೇಲೆ ನಿಂತಿವೆಯೆಂಬುದನ್ನು ತೋರಿಸಿಕೊಟ್ಟ ಮೊದಲ ಭಾರತೀಯರೆಂದರೆ ಸ್ವಾಮಿ ವಿವೇಕಾನಂದ ರೆಂದು ನಿಸ್ಸಂದೇಹವಾಗಿ ಹೇಳಬಹುದು. ಅಲ್ಲದೆ, ಹಿಂದೂ ಪೌರಾಣಿಕ ಕಥೆಗಳ ಸಾಂಕೇತಿಕ ಮಹತ್ವವನ್ನೂ ಅವು ಎತ್ತಿಹಿಡಿಯುವ ನೈತಿಕ ಮೌಲ್ಯಗಳನ್ನೂ ತೋರಿಸಿಕೊಟ್ಟು ಜನರ ಕಣ್ದೆರೆಸಿ ದವರಲ್ಲಿ ಅವರು ಅಗ್ರಗಣ್ಯರು. ಈ ದೃಷ್ಟಿಯಿಂದಲೂ, ಹಿಂದೂಧರ್ಮದ ಪುನರುತ್ಥಾನಕ್ಕೆ ಸ್ವಾಮೀಜಿ ಸಲ್ಲಿಸಿದ ಸೇವೆ ತುಂಬ ಮಹತ್ವಪೂರ್ಣವಾದುದು.</p>

<h1>೨೩</h1>
<h1>ವಿವಿಧ ಭಾವಗಳಲ್ಲಿ</h1>
<p class="noindent">ಎಡೆಬಿಡದ ಚಟುವಟಿಕೆಗಳಿಂದಾಗಿ ಸ್ವಾಮೀಜಿಯ ಶರೀರ ದುರ್ಬಲವಾಗತೊಡಗಿತ್ತು. ಇತ್ತೀಚಿನ ಸುದೀರ್ಘ ಅಮೆರಿಕ ಪ್ರವಾಸದ ಸಂದರ್ಭದಲ್ಲಿ ಅವರು ಶಿಕಾಗೋಗೆ ಬಂದಿದ್ದಾಗಲೇ ಅವರ ಆರೋಗ್ಯ ಸರಿಯಿರಲಿಲ್ಲ. ೧೮೯೬ರ ಏಪ್ರಿಲ್ ತಿಂಗಳಲ್ಲಿ ನ್ಯೂಯಾರ್ಕಿಗೆ ಹಿಂದಿರುಗುವ ಹೊತ್ತಿಗಂತೂ ಅವರು ಸಂಪೂರ್ಣ ಬಳಲಿ ಹೋಗಿದ್ದರು. ತಮ್ಮ ಶಕ್ತಿಯನ್ನೆಲ್ಲ ಅವರು ಕಾರ್ಯೋದ್ದೇಶಕ್ಕಾಗಿ ಸವೆಸಿಬಿಟ್ಟಿದ್ದರು. ನಿಜಕ್ಕೂ ಅವರ ದೇಹ ಎಷ್ಟು ದಣಿದಿತ್ತೆಂದರೆ, ಅವರು ರೈಲು ಪ್ರಯಾಣ ಮಾಡಿ ಬಂದ ಎಷ್ಟೋ ದಿನಗಳವರೆಗೂ ಟ್ರೈನಿನ ಚಕ್ರಗಳ ಗಢಗಢ ಸದ್ದು ಕಿವಿಗಳಲ್ಲಿ ಮೊರೆಯುತ್ತಿದ್ದಂತೆ ಅವರಿಗೆ ಭಾಸವಾಗುತ್ತಿತ್ತು. ಅವರ ತಲೆಯಲ್ಲಿ ಆಲೋಚನೆ ಗಳೆಲ್ಲ ಸ್ಫುಟವಾಗಿರುತ್ತಿತ್ತಾದರೂ ಕೆಲವೊಮ್ಮೆ ಏನೋ ಒಂದು ಬಗೆಯ ಅಳುಕು ಅವರನ್ನು ಆವರಿಸಿಬಿಡುತ್ತಿತ್ತು. ಯೌವನದ ಉತ್ತುಂಗ ಸ್ಥಿತಿಯಲ್ಲಿದ್ದಾಗ ಅವರು ನಡೆಸಿದ ಪರಿವ್ರಾಜಕ ಜೀವನದ ಹಾಗೂ ಆಧ್ಯಾತ್ಮಿಕ ಸಾಧನೆಗಳ ಪರಿಶ್ರಮ, ಅಮೆರಿಕದಲ್ಲಿ ಅವರು ಅವಿಶ್ರಾಂತವಾಗಿ ಮಾಡಿದ ವೇದಾಂತಪ್ರಸಾರ ಕಾರ್ಯದ ದಣಿವು ಮತ್ತು ಅವರ ಮನಸ್ಸಿನಲ್ಲಿ ಅನವರತವೂ ನಡೆಯುತ್ತಿದ್ದ ಮಹಾ ಆಂದೋಳನದ ಪರಿಣಾಮ–ಇವುಗಳಿಂದಾಗಿ ಅವರ ಶರೀರ ಜರ್ಜರ ಗೊಂಡಿತ್ತು. ಜಗತ್ತಿನ ಹಿತಕ್ಕಾಗಿ ಹೇಗೆ ಅವರು ತಮ್ಮನ್ನೇ ಸಮರ್ಪಿಸಿಕೊಂಡುಬಿಟ್ಟಿದ್ದಾರೆ ಎಂಬುದನ್ನು ಗಮನಿಸುತ್ತಲೇ ಇದ್ದ ಅವರ ಶಿಷ್ಯರು-ಆಪ್ತರು ಕಳವಳಗೊಂಡಿದ್ದರು. ತಮ್ಮ ಕಾರ್ಯಸಾಧನೆಗಾಗಿ ಸ್ವಾಮೀಜಿ ತೆರುತ್ತಿರುವ ಬೆಲೆ ತುಂಬ ದುಬಾರಿಯಾದುದೆಂದು ಅವರಿಗೆಲ್ಲ ಅನ್ನಿಸಿತ್ತು. ಡೆಟ್ರಾಯ್ಟಿನಲ್ಲಿ ಶ್ರೀಮತಿ ಫಂಕೆ ಗಮನಿಸಿದ್ದಂತೆ, ಸ್ವಾಮೀಜಿ ಇನ್ನು ಹೆಚ್ಚು ಕಾಲ ಉಳಿದುಕೊಳ್ಳಲಾರರೆಂಬುದರ ಸೂಚನೆ ಆಗಲೇ ಕಂಡುಬರುತ್ತಿತ್ತು. ಆ ಒತ್ತಡವನ್ನು ತಾಳಿಕೊಳ್ಳ ಲಾರದೆ ಅವರ ಸುದೃಢ ಶರೀರವೂ ಕೂಡ, ನಿಧಾನವಾಗಿಯಾದರೂ ನಿಶ್ಚಯವಾಗಿ ಕುಸಿದು ಹೋಗುತ್ತಿದ್ದುದು ಗೋಚರವಾಗುತ್ತಿತ್ತು. ಈ ವಿಷಯ ಸ್ವಾಮೀಜಿಗೂ ಚೆನ್ನಾಗಿಯೇ ಅರಿ ವಾಗಿತ್ತು. ಬಾಸ್ಟನ್ನಿನಿಂದ ಅಳಸಿಂಗರಿಗೆ ಬರೆದ ಒಂದು ಪತ್ರದಲ್ಲಿ ಆ ವಿಷಯವನ್ನು ಅವರು ಪ್ರಸ್ತಾಪಿಸಿದ್ದರು–“ಮುಂದಿನ ತಿಂಗಳು ನಾನು ಮತ್ತೆ ಇಂಗ್ಲೆಂಡಿಗೆ ಹೋಗುವವನಿದ್ದೇನೆ. ನಾನು ಕೆಲಸ ಮಾಡಿದ್ದು ಶರೀರಕ್ಕೆ ಅತಿಯಾಯಿತೇನೋ . . . ಈ ದೀರ್ಘ-ನಿರಂತರ ಪರಿಶ್ರಮದಿಂದಾಗಿ ನನ್ನ ನರಗಳೆಲ್ಲ ಹೆಚ್ಚುಕಡಿಮೆ ಕುಸಿದೇ ಹೋಗಿವೆಯೆನ್ನಬೇಕು. ನೀನು ನನ್ನ ಬಗ್ಗೆ ಸಹಾನುಭೂತಿ ಯನ್ನೇನೂ ತಾಳಬೇಕಾಗಿಲ್ಲ, ಆದರೆ ಇನ್ನು ನೀನು ನನ್ನಿಂದ ಹೆಚ್ಚಿನದೇನನ್ನೂ ನಿರೀಕ್ಷಿಸುವಂತಿಲ್ಲ ಎಂದು ಸೂಚಿಸಲು ನಾನಿದನ್ನು ಬರೆಯುತ್ತಿದ್ದೇನಷ್ಟೆ. ನಿನ್ನಿಂದ ಸಾಧ್ಯವಾದಷ್ಟು ಚೆನ್ನಾಗಿ ಕೆಲಸ ಮಾಡು. ಮಹತ್ಕಾರ್ಯಗಳನ್ನು ಸಾಧಿಸಲು ಈಗ ನನ್ನಲ್ಲಿರುವ ಭರವಸೆ ತೀರ ಸ್ವಲ್ಪ. ಅದೇನೇ ಇದ್ದರೂ, ಶೀಘ್ರಲಿಪಿಯಿಂದ ನನ್ನ ಉಪನ್ಯಾಸಗಳ ಟಿಪ್ಪಣಿಗಳು ಸಿದ್ಧವಾಗಿದ್ದು, ಸಾಕಷ್ಟು ಹೆಚ್ಚಿನ ಪ್ರಮಾಣದಲ್ಲಿ ಸಾಹಿತ್ಯವನ್ನು ಹೊರತರಲು ಸಾಧ್ಯವಾಗಿರುವುದರಿಂದ ನನಗೆ ಸಂತೋಷವಾಗಿದೆ. ಈಗಾಗಲೇ ನಾಲ್ಕು ಪುಸ್ತಕಗಳು ಸಿದ್ಧವಾಗಿವೆ . . . ಒಳ್ಳೆಯದು, ನನ್ನ ಕೈಯಲ್ಲಿಸಾಧ್ಯವಾದ ಮಟ್ಟಿಗೂ ಒಳಿತನ್ನು ಮಾಡಲು ಪ್ರಯತ್ನಿಸಿದ್ದೇನೆಂಬ ಸಮಾಧಾನ ನನಗಿದೆ. ನನ್ನ ಕಾರ್ಯದಿಂದ ನಾನು ನಿವೃತ್ತನಾಗಿ ಗುಹೆಯೊಂದರ ಒಳಗೆ ಕುಳಿತುಕೊಂಡಾಗ ನನ್ನ ಆತ್ಮಸಾಕ್ಷಿ ನಿರಾಳವಾಗಿರು ತ್ತದೆ.”</p>
<p>ಆದರೆ ಸ್ವಾಮೀಜಿ ಜಗನ್ಮಾತೆಗೆ ಬಲಿದಾನವಾಗಲೆಂದೇ ಜನ್ಮವೆತ್ತಿದವರಲ್ಲವೆ ? ತಮ್ಮ ಕಾರ್ಯದಿಂದ ನಿವೃತ್ತರಾಗುವುದಾಗಲಿ ಗುಹೆಯೊಳಗೆ ಶಾಂತವಾಗಿ ಕುಳಿತು ಬಿಡುವುದಾಗಲಿ ಅವರ ಹಣೆಯಲ್ಲಿ ಬರೆದಿರಲಿಲ್ಲ. ನಿಜಕ್ಕೂ ಹೀಗೆ ಹೇಳಿದ ಮೇಲೆ ಅವರು ಮೊದಲಿಗಿಂತಲೂ ಹೆಚ್ಚಿನ ಶ್ರಮವಹಿಸಿ ದುಡಿದರು.</p>
<p>ಸ್ವಾಮೀಜಿ ಅಮೆರಿಕದಲ್ಲಿ ನಿರಂತರ ಚಟುವಟಿಕೆಗಳಲ್ಲಿ ಮುಳುಗಿದ್ದರಾದರೂ ಆಗಾಗ ಸ್ವಲ್ಪ ಬಿಡುವು ಮಾಡಿಕೊಂಡು ತಮ್ಮ ಅನುವರ್ತಿಗಳೊಂದಿಗೆ ಹಾಸ್ಯ ವಿಡಂಬನೆಯಲ್ಲಿ ತೊಡಗುತ್ತಿ ದ್ದರು. ಅಂತಹ ಸಮಯಗಳಲ್ಲಿ ಅವರು ಮುಗ್ಧ ಬಾಲಕನಂತೆ ನಕ್ಕು ನಲಿದು ಇತರರನ್ನೂ ನಗಿಸು ತ್ತಿದ್ದರು. ಆದರೆ ಅವರ ಮನಸ್ಸು ಗಂಭೀರ ವಿಚಾರಗಳೆಡೆಗೆ ತಿರುಗಿತೆಂದರೆ ಅದು ತಕ್ಷಣ ಅಂತರ್ಮುಖವಾಗುತ್ತಿತ್ತು. ಆ ಗಂಭೀರ ಭಾವದಿಂದ ಅವರ ಮನಸ್ಸು ಹಿಂದಿರುಗಬೇಕೆಂದರೆ ಬಹಳ ಹೊತ್ತು ಹಿಡಿಯುತ್ತಿತ್ತು. ಈ ಬಗೆಯ ಚಿಂತನೆ ಅವರಿಗೆ ಸಾಕಷ್ಟು ಬಳಲಿಕೆಯನ್ನುಂಟು ಮಾಡುತ್ತಿತ್ತು. ಆದ್ದರಿಂದ ಅವರ ಜೊತೆಯಲ್ಲಿದ್ದವರು ಅವರನ್ನು ಯಾವಾಗಲೂ ನಗುನಗು ತ್ತಿರುವಂತೆ ಮಾಡಲು ಪ್ರಯತ್ನಿಸುತ್ತಿದ್ದರು.</p>
<p>ಸ್ವತಃ ಸ್ವಾಮೀಜಿ ಹಾಸ್ಯಪ್ರಿಯರು ಮತ್ತು ಅತ್ಯಂತ ಸುಸಂಸ್ಕೃತವೂ ಪರಿಶುದ್ಧವೂ ಆದ ಹಾಸ್ಯ ಪ್ರಜ್ಞೆಯನ್ನು ಹೊಂದಿದ್ದವರು. ಅವರ ಹಾಸ್ಯದ ಶೈಲಿ ತುಂಬ ವಿಶಿಷ್ಟವಾದುದು, ಅನನುಕರಣೀಯ ವಾದುದು. ಒಮ್ಮೆ ಅವರು ಹಾಸ್ಯರಸವನ್ನು ಹರಿಸತೊಡಗಿದರೆಂದರೆ ಅವರ ಸುತ್ತಲಿದ್ದವರೆಲ್ಲ ನಕ್ಕುನಕ್ಕು ಸುಸ್ತಾಗುತ್ತಿದ್ದರು. ಅವರಿಗೆ ಕೆಲವು ಹಾಸ್ಯ ಚಟಾಕಿಗಳು ವಿಶೇಷವಾಗಿ ಪ್ರಿಯವಾಗಿ ದ್ದುವು. ಅವುಗಳನ್ನು ಅವರು ಎಷ್ಟೋ ಸಲ ತಮ್ಮ ಆತ್ಮೀಯರೆದುರಿನಲ್ಲಿ ನಾಟಕೀಯವಾಗಿ ವಿವರಿಸಿ ನಗೆಯ ಅಲೆಗಳನ್ನೆಬ್ಬಿಸುತ್ತಿದ್ದರು.</p>
<p>ಇವುಗಳಲ್ಲಿ ಒಂದೆಂದರೆ ಕ್ರೈಸ್ತ ಪಾದ್ರಿಯೊಬ್ಬ ಧರ್ಮಪ್ರಚಾರಕ್ಕಾಗಿ ಗುಡ್ಡಗಾಡು ಜನರ ದ್ವೀಪಕ್ಕೆ ಹೋದ ಕತೆ. ಈ ದ್ವೀಪದ ಜನ ನರಭಕ್ಷಕರು. ಈ ಜನರಿಗೆ ಬುದ್ಧಿ ಹೇಳಿ, ಕ್ರೈಸ್ತಧರ್ಮದ ಮಹಿಮೆಯನ್ನು ತಿಳಿಸಿಕೊಟ್ಟು ಅವರನ್ನೂ ಕ್ರೈಸ್ತರನ್ನಾಗಿ ಪರಿವರ್ತಿಸಲು ಎಷ್ಟೋ ಧರ್ಮಪ್ರಚಾರ ಕರು ಆ ದ್ವೀಪಕ್ಕೆ ಹೋಗಿದ್ದರು. ಆದರೆ ಅವರ ಕಾರ್ಯ ಯಶಸ್ವಿಯಾಯಿತೋ ಇಲ್ಲವೋ ಎಂಬುದೇ ಗೊತ್ತಾಗಿರಲಿಲ್ಲ. ಏಕೆಂದರೆ ಅವರ್ಯಾರೂ ಬಂದು ಅದರ ಬಗ್ಗೆ ವರದಿ ಸಲ್ಲಿಸಲೇ ಇಲ್ಲ. ಆದ್ದರಿಂದ ಕ್ರೈಸ್ತಧರ್ಮ ಪ್ರಚಾರಕ ಸಂಸ್ಥೆಯೊಂದು ಅಲ್ಲಿಗೆ ಇನ್ನೊಬ್ಬ ಪಾದ್ರಿಯನ್ನು ಕಳಿಸಿಕೊಟ್ಟಿತು. ಈತ ತುಂಬ ಉತ್ಸಾಹಿ. ತುಂಬ ಆತ್ಮವಿಶ್ವಾಸದಿಂದ ಆ ದ್ವೀಪಕ್ಕೆ ಹೋದ. ಇವನನ್ನು ನೋಡುತ್ತಲೇ ಅಲ್ಲಿನ ನಿವಾಸಿಗಳೆಲ್ಲ ಕುತೂಹಲದಿಂದ ಓಡಿಬಂದು ಇವನ ಸುತ್ತಲೂ ಮುತ್ತಿಕೊಂಡರು. ಆ ಜನರ ಮುಖಂಡನೂ ಬಂದ. ಜನರೆಲ್ಲ ತಾವಾಗಿಯೇ ಬಂದದ್ದನ್ನು ಕಂಡು ಈ ಪಾದ್ರಿಗೆ ಬಹಳ ಸಂತೋಷವಾಯಿತು. ತನ್ನ ಪ್ರವರವನ್ನು ಪ್ರಾರಂಭಿಸುವ ಮೊದಲು ಅಲ್ಲಿನ ಮುಖಂಡನನ್ನು ಕೇಳಿದ :</p>
<p>“ಏನಪ್ಪ, ನನಗಿಂತ ಮುಂಚೆ ಇಲ್ಲಿ ಬಂದಿದ್ದರಲ್ಲ ಪಾದ್ರಿಗಳು, ಅವರ ಬಗ್ಗೆ ನಿಮಗೆ ಏನನ್ನಿಸಿತು ?”</p>
<p>ಆ ಮುಖಂಡ ಬಹಳ ಸಂತೋಷದಿಂದ ಬಾಯಿ ಚಪ್ಪರಿಸುತ್ತ ಹೇಳಿದ : “ಆಹ್ ! ಸ್ವಾಮಿ, ಅವರು ತುಂಬ-ತುಂಬ ರುಚಿಯಾಗಿದ್ದರು !”</p>
<p>ಎರಡನೆಯ ಕತೆ, ಒಬ್ಬ ನೀಗ್ರೋ ಪಾದರಿಗೆ ಸಂಬಂಧಿಸಿದುದು. ಅಮೆರಿಕದ ನೀಗ್ರೋಗಳು ಆ ದೇಶದಲ್ಲೇ ಹುಟ್ಟಿಬೆಳೆದವರಾದರೂ ಅವರಲ್ಲಿ ಬಹಳಷ್ಟು ಜನರ ಇಂಗ್ಲಿಷ್ ಉಚ್ಚಾರಣೆ ಮತ್ತು ಭಾಷಾ ಪ್ರಯೋಗ ತುಂಬ ಅಸಂಸ್ಕೃತವಾಗಿರುತ್ತದೆ. ಈ ನೀಗ್ರೋಗಳಲ್ಲೊಬ್ಬ ಧರ್ಮ ಪ್ರಚಾರಕನಾಗಿದ್ದ. ಅವನು ತಮ್ಮ ಜನರಿಗೇ–ಎಂದರೆ ನೀಗ್ರೋಗಳಿಗೆ–ಧರ್ಮಬೋಧನೆ ಮಾಡುತ್ತಿದ್ದ. ಒಮ್ಮೆ ದೇವರ ಮಹಿಮೆಯನ್ನು ಬಣ್ಣಿಸುತ್ತ ಬೈಬಲಿನಲ್ಲಿ ಹೇಳಿರುವಂತೆ ಸೃಷ್ಟಿಯ ಕತೆಯನ್ನು ಉಚ್ಚಸ್ವರದಲ್ಲಿ ಹೇಳತೊಡಗಿದ :</p>
<p>“ಇಲ್ಲಿ ನೋಡಿ, ದೇವರು ಮೊದಲು ಆಡಮ್ (ಮೊಟ್ಟ ಮೊದಲ ಪುರುಷ)ನನ್ನು ಮಾಡಿದ. ಅವನು ಆಡಮ್​ನನ್ನು ಮಣ್ಣಿನಿಂದ ತಯಾರು ಮಾಡಿದ. ಮಾಡಿ ಮುಗಿಸಿದ ಮ್ಯಾಲೆ ಅವನನ್ನು ಒಣಗಿಸಲು ಬೇಲಿಯ ಮ್ಯಾಲೆ ಹರವಿದ. ಆಮ್ಯಾಲೆ . . . ”</p>
<p>ಅಷ್ಟರಲ್ಲೇ ಸಭಿಕರ ಮಧ್ಯದಲ್ಲಿ ಒಬ್ಬ ಬುದ್ಧಿವಂತ ಎದ್ದುನಿಂತು ಕೂಗಿದ : “ಓಯ್, ಸ್ವಲ್ಪ ನಿಲ್ಲಿ ಸ್ವಲ್ಪ ನಿಲ್ಲಿ ಯಜಮಾನ್ರೆ ! ಆ ಬೇಲಿ ಅಂದ್ರಲ್ಲ, ಅದನ್ನ ಮಾಡಿದವರ್ಯಾರು ?”</p>
<p>ಈ ಕಪ್ಪು ಪಾದ್ರಿ ಸಿಟ್ಟಿಗೆದ್ದು ಖಾರವಾಗಿ ಹೇಳಿದ :</p>
<p>“ಲೇ ತಮ್ಮ, ಸುಮ್ಮನೆ ಕೇಳ್ತಾ ಕುಂತ್ಕೊಳ್ಳೊ. ಈಗ ಹಾಗೆಲ್ಲ ಪ್ರಶ್ನೆ ಕೇಳೋದಕ್ಕೆ ಹೋಗ ಬೇಡ. ಹಾಗೆಲ್ಲಾ ಕೇಳ್ತಾಹೋದರೆ ನೀನು ನಮ್ಮ ಶಾಸ್ತ್ರವನ್ನೆಲ್ಲ ತಲೆಕೆಳಗು ಮಾಡಿಬಿಡ್ತೀಯ!”</p>
<p>ಸ್ವಾಮೀಜಿ ಬಹಳವಾಗಿ ಇಷ್ಟಪಟ್ಟಿದ್ದ ಇನ್ನೊಂದು ಹಾಸ್ಯ ಚಟಾಕಿ ಹೀಗಿತ್ತು :</p>
<p>ಒಮ್ಮೆ ಒಬ್ಬ ಚೀನೀ ಮೂಲದ ಮನುಷ್ಯನನ್ನು ಹಂದಿಮಾಂಸವನ್ನು ಕದ್ದ ಆಪಾದನೆಯ ಮೇಲೆ ಅಮೆರಿಕದ ಪೋಲೀಸರು ಹಿಡಿದು ನ್ಯಾಯಾಧೀಶನ ಮುಂದೆ ಹಾಜರುಪಡಿಸಿದರು. ನ್ಯಾಯಾಧೀಶ ಈ ಚೀನೀಯನನ್ನು ಕಂಡು ಆಶ್ಚರ್ಯದಿಂದ ಉದ್ಗರಿಸಿದ : “ಅರೆ ! ಚೀನೀಯರು ಹಂದಿಯ ಮಾಂಸವನ್ನು ತಿನ್ನುವುದಿಲ್ಲ ಎಂದು ಭಾವಿಸಿದ್ದೆನಲ್ಲ ನಾನು !”</p>
<p>ಆಗ ಆ ಅಪಾದಿತ ವಿವರಣೆ ನೀಡಿದ :</p>
<p>“ಹೌದು ಮಹಾಸ್ವಾಮಿ. ನೀವು ಹೇಳಿದ್ದು ನಿಜವೇ. ಆದ್ರೆ ಈಗ ನಾನು ಮೇಲಿಕಾದವ್ನು (ಅಮೆರಿಕದವನು). ಈಗ ನಾನು ಕದೀತೇನೆ, ಹಂದಿ ಮಾಂಸ ತಿಂತೇನೆ, ಎಲ್ಲಾ ಮಾಡ್ತೇನೆ.”</p>
<p>ಇಂತಹ ಚಟಾಕಿಗಳನ್ನು ಹಾರಿಸಿ ಸ್ವಾಮೀಜಿ ತಾವೂ ನಕ್ಕು ಇತರರನ್ನೂ ಹೊಟ್ಟೆಹುಣ್ಣಾಗು ವಂತೆ ನಗಿಸುತ್ತಿದ್ದರು. ನಗುವು ಸಹಜ ಧರ್ಮವಲ್ಲವೆ ? ಮಹಾಪುರುಷರು ಎಲ್ಲ ಹೊತ್ತಿಗೂ ಗಂಭೀರವಾಗಿಯೇ ಇರುವುದಿಲ್ಲ. ಬೌದ್ಧಿಕ ಸಾಮರ್ಥ್ಯ-ಆಧ್ಯಾತ್ಮಿಕ ಶಕ್ತಿಗಳಂತೆ ಹಾಸ್ಯ ಪ್ರವೃತ್ತಿಯೂ ಸ್ವಾಮೀಜಿಯ ವ್ಯಕ್ತಿತ್ವದ ಒಂದು ಅಂಗವಾಗಿತ್ತು. ಜನರು ಮಹಾತ್ಮನೊಬ್ಬನ ಉನ್ನತ ಬೋಧನೆಗಳನ್ನು ಕೇಳಲು ಇಚ್ಛಿಸುವಂತೆಯೇ, ಅವನ ವೈಯಕ್ತಿಕ ಸ್ವಭಾವದ ಕುರಿತಾಗಿ, ಅವನ ನಡೆನುಡಿಗಳ ಕುರಿತಾಗಿ ತಿಳಿದುಕೊಳ್ಳಲು ಇಚ್ಛಿಸಿದರೆ ಅದು ಸಹಜವೇ. ಮಹಾತ್ಮರ ಸಾನ್ನಿಧ್ಯದಲ್ಲಿರುವವರು ಅವರ ಮಾನುಷಸಹಜವಾದ ಗುಣಗಳನ್ನು ಕೂಡ ಕಂಡು ಮೆಚ್ಚಿ ಕೊಳ್ಳುತ್ತಾರೆ. ಅಂತೆಯೇ ಸ್ವಾಮೀಜಿಯ ಆಪ್ತರು, ಅವರ ಸಹಜ-ಮಧುರ ಸ್ವಭಾವವನ್ನು ಮೆಚ್ಚಿ ಆನಂದಿಸುತ್ತಿದ್ದರು; ಅವರ ಮನಸ್ಸು ಸದಾ ಆಹ್ಲಾದಕರವಾಗಿರುವಂತೆ ಮಾಡಲು ಶ್ರಮಿಸುತ್ತಿ ದ್ದರು. ಲೆಗೆಟ್ ಕುಟುಂಬದವರು, ಹೇಲ್ ಕುಟುಂಬದವರು ಮೊದಲಾದ ಅವರ ಶ್ರೀಮಂತ ಸ್ನೇಹಿತರು ಅವರನ್ನು ತಮ್ಮ ಮನೆಗಳಿಗೆ ರಜಾ ದಿನಗಳನ್ನು ಕಳೆಯಲು ಆಹ್ವಾನಿಸುತ್ತಿದ್ದರು. ಆ ಮನೆಗಳಲ್ಲಿ ಸ್ವಾಮೀಜಿಗೆ ಸಂಪೂರ್ಣ ಸ್ವಾತಂತ್ರ್ಯ. ಅಲ್ಲಿ ಅವರು ತಮ್ಮಗಿಷ್ಟ ಬಂದಂತೆ ಓಡಾಡ ಬಹುದಾಗಿತ್ತು. ಅವರಿಗೆ ಸ್ವಲ್ಪ ಹರಟುವ ಮನಸ್ಸಾದರೆ ಮನೆಮಂದಿಯೆಲ್ಲ ಅವರನ್ನು ಮುತ್ತಿ ಕೊಂಡು ಸಂತೋಷದಿಂದ ಜೊತೆಕೊಡುತ್ತಿದ್ದರು. ಯಾವಾಗಲಾದರೂ ಅವರು ಸ್ವಸಂತೋಷ ಕ್ಕಾಗಿ ಹಾಡತೊಡಗಿದರೆಂದರೆ ಇತರರು ಆ ಮಧುರ ಗಾಯನವನ್ನು ಆಲಿಸುತ್ತ ಮೈಮರೆಯುತ್ತಿ ದ್ದರು. ಇಲ್ಲವೆ ಅವರೇನಾದರೂ ಗಂಭೀರಭಾವದಲ್ಲಿದ್ದರೆ ಯಾರೂ ಅವರ ಗಮನವನ್ನು ವಿಚಲಿತಗೊಳಿಸದೆ ಅವರಷ್ಟಕ್ಕೆ ಬಿಟ್ಟುಬಿಡುತ್ತಿದ್ದರು. ಹೀಗೆ ಕೆಲವೊಮ್ಮೆ ಅವರು ದಿನಗಟ್ಟಲೆ ಅದೇ ಭಾವದಲ್ಲಿ ಮುಳುಗಿ, ಹೆಚ್ಚುಕಡಿಮೆ ಯಾವಾಗಲೂ ಮೌನವಾಗಿದ್ದುಬಿಡುತ್ತಿದ್ದರು. ಅಥವಾ ಅವರು ತಮ್ಮ ಕೋಣೆಯಲ್ಲಿ ಕುಳಿತು ಗಂಟೆಗಟ್ಟಲೆ ಕಾಲ ಧ್ಯಾನಮಗ್ನರಾಗುತ್ತಿದ್ದರು. ಸ್ವಾಮೀಜಿ ತಮ್ಮೊಂದಿಗಿರುವ ಪ್ರತಿಯೊಂದು ಕ್ಷಣವೂ ತಮ್ಮ ಪರಮ ಸೌಭಾಗ್ಯವೆಂದು ಆ ಆತಿಥೇಯರು ತಿಳಿಯುತ್ತಿದ್ದರು. ಅವರನ್ನು ಸಂತೋಷವಾಗಿಡಲು ತಮ್ಮಿಂದಾದುದನ್ನೆಲ್ಲ ಮಾಡುತ್ತಿದ್ದರು. ಒಮ್ಮೆ ಸ್ವಾಮೀಜಿ ಶಿಕಾಗೋದಲ್ಲಿ ತಮ್ಮ ಅತ್ಯಂತ ಆಪ್ತರಾದ ಹೇಲ್ ಕುಟುಂಬದವರ ಮನೆಯಲ್ಲಿದ್ದಾಗ ಅವರಿಗೆ ಉರುಳುವ ಸ್ಕೇಟಿಂಗ್ (ರೋಲರ್ ಸ್ಕೇಟಿಂಗ್​) ಆಡುವ ಮನಸ್ಸಾಯಿತು. ಸರಿ, ಸ್ಕೇಟಿಂಗ್ ಬೂಟ್​ಗಳನ್ನು ತೊಟ್ಟುಕೊಂಡು ಮೂರು ದಿನಗಳ ಕಾಲ ಸ್ಕೇಟಿಂಗ್ ಅಭ್ಯಾಸ ಮಾಡಿದರು. ಅವರು ಹಾಗೆ ಅಭ್ಯಾಸ ಮಾಡಿದ್ದೆಲ್ಲಿ ಎಂದರೆ ಆ ವಿಶಾಲವಾದ ಮನೆಯೊಳಗೇ–ನೆಲಕ್ಕೆ ಅಂಟಿಸಿದಂತಿದ್ದ ಅಮೂಲ್ಯವಾದ ಜಮಖಾನೆಯ ಮೇಲೆಯೇ ! ಆದರೆ ಮನೆಯವರೊಬ್ಬರೂ ಅದಕ್ಕೆ ಆಕ್ಷೇಪಿಸಲಿಲ್ಲ ; ಅಷ್ಟೇ ಅಲ್ಲ, ಅವರು ಜಾರುತ್ತ ಓಡುವುದನ್ನು ಕಂಡು ಮನಸಾರೆ ಸಂತೋಷಪಟ್ಟರು. ಆದರೆ ಮೂರು ದಿನಗಳಾದ ಮೇಲೆ ಸ್ವಾಮೀಜಿಗೆ ಅದರ ಮೇಲೆ ಬೇಸರ ಹುಟ್ಟಿತು. ಮತ್ತೆಂದೂ ಅವರು ಸ್ಕೇಟಿಂಗ್ ಆಡಲಿಲ್ಲ.</p>
<p>ಸ್ವಾಮೀಜಿಯಲ್ಲಿದ್ದ ಒಂದು ಅಪೂರ್ವ ಗುಣವೆಂದರೆ ಸರಳತೆ, ಅಹಂಕಾರರಾಹಿತ್ಯ. ಇದಕ್ಕೆ ಉದಾಹರಣೆಯಾಗಿ, ಅವರ ಆಪ್ತರಲ್ಲೊಬ್ಬಳಾದ ಮಿಸ್ ಎಲೆನ್ ವಾಲ್ಡೊಳ ಅನುಭವಗಳನ್ನು ನೋಡಬಹುದು.</p>
<p>ಸ್ವಾಮೀಜಿಯ ಬಗ್ಗೆ ಮಿಸ್ ವಾಲ್ಡೊಳಿಗಿದ್ದ ಭಕ್ತಿ-ಗೌರವ ಅತಿಶಯವಾದದ್ದು. ಆದರೆ ಅವಳು ಅವರನ್ನು ಪರೀಕ್ಷೆ ಮಾಡದೆ ಸುಮ್ಮನೆ ಒಪ್ಪಿಕೊಂಡುಬಿಡಲಿಲ್ಲ. ಅವರ ವ್ಯಕ್ತಿತ್ವದ ಹಾಗೂ ಬೋಧನೆಯ ಆಕರ್ಷಣೆ ಆಕೆಯನ್ನು ಸೆರೆಹಿಡಿದಿತ್ತಾದರೂ ಅವರನ್ನು ಆಕೆ ಯಾವಾಗಲೂ ಪರೀಕ್ಷಾ ದೃಷ್ಟಿಯಿಂದಲೇ ಗಮನಿಸುತ್ತಿದ್ದಳು. ಅವಳು ಆದಾಗಲೇ ಹಲವಾರು ವರ್ಷಗಳ ಕಾಲ ಅನೇಕ ಧರ್ಮಬೋಧಕರ ಶಿಷ್ಯೆಯಾಗಿ ಕುಳಿತು, ಅವರ ಬೋಧನೆಗಳನ್ನು ಕೇಳಿದ್ದವಳು. ಆದರೆ ಯಾವ ಗುರುಗಳೂ ಯಾವ ಬೋಧನೆಯೂ ಸಂಪೂರ್ಣವಾಗಿ ಒಪ್ಪಿಗೆಯಾಗಿರಲಿಲ್ಲ. ಅಲ್ಲದೆ ಅವಳು ಪ್ರತಿಯೊಬ್ಬ ಗುರುವಿನಲ್ಲೂ ಒಂದಲ್ಲ ಒಂದು ಲೋಪವನ್ನೋ ದೋಷವನ್ನೋ ಕಂಡಿದ್ದಳು. ಸ್ವಾಮೀಜಿಯ ಸಂಪರ್ಕಕ್ಕೆ ಬಂದಾಗ, ಇವರಲ್ಲೂ ಅಂತಹ ಯಾವುದಾದರೊಂದು ಲೋಪ- ದೋಷವಿದ್ದೇ ಇರುತ್ತದೆಯೆಂದು ಅವಳು ನಿರೀಕ್ಷಿಸಿದ್ದಳು.</p>
<p>ಒಂದು ದಿನ ಅಂಥದೊಂದು ದೌರ್ಬಲ್ಯವನ್ನು ಸ್ವಾಮೀಜಿಯಲ್ಲಿ ಆಕೆ ಕಂಡು ಹಿಡಿದಳು. ನ್ಯೂಯಾರ್ಕಿನಲ್ಲಿ ಅವರಿಬ್ಬರೂ ಶಿಷ್ಯರೊಬ್ಬರ ಮನೆಯಲ್ಲಿ ಇಳಿದುಕೊಂಡಿದ್ದರು. ಆ ಮನೆ ಯಲ್ಲಿ ಎರಡು ದೊಡ್ಡ ಕಿಟಕಿಗಳ ಮಧ್ಯೆ, ನೆಲದಿಂದ ತಾರಸಿಯವರೆಗೂ ಕನ್ನಡಿಯೊಂದಿತ್ತು. ಈ ಕನ್ನಡಿಯನ್ನು ಕಂಡು ಸ್ವಾಮೀಜಿಗೆ ಏನನ್ನಿಸಿತೋ ತಿಳಿಯದು. ಮತ್ತೆ ಮತ್ತೆ ಅವರು ಅದರ ಮುಂದೆ ನಿಂತು ತಮ್ಮನ್ನೇ ದಿಟ್ಟಿಸಿ ನೋಡಿಕೊಳ್ಳುತ್ತ ಆಲೋಚನಾಮಗ್ನರಾಗುತ್ತಿದ್ದರು. ಅವರು ತಮ್ಮ ಸ್ಫುರದ್ರೂಪವನ್ನು ಕಂಡು ತಾವೇ ಮರುಳಾದಂತೆ ಕಾಣುತ್ತಿತ್ತು. ಸ್ವಲ್ಪ ಹೊತ್ತು ಹಾಗೇ ತಮ್ಮ ಪ್ರತಿಬಿಂಬವನ್ನು ದಿಟ್ಟಿಸಿ ಈ ಕಡೆಗೆ ತಿರುಗುವುದು, ಬಳಿ ನಾಲ್ಕು ಹೆಜ್ಜೆ ಅಡ್ಡಾಡಿ ಮತ್ತೆ ಕನ್ನಡಿಯ ಮುಂದೆ ನಿಲ್ಲುವುದು–ಹೀಗೆಯೇ ಮಾಡುತ್ತಿದ್ದರು. ಮಿಸ್ ವಾಲ್ಡೊಳ ಕಣ್ಣುಗಳು ಸ್ವಾಮೀಜಿಯನ್ನೇ ಹಿಂಬಾಲಿಸುದ್ದುವು. “ಹ್ಞೂ, ಗಾಳಿಯ ಗುಳ್ಳೆ ಇನ್ನೇನು ಒಡೆಯುತ್ತದೆ. ಅವರಿಗೆ ತುಂಬ ಹೆಮ್ಮೆಯಾಗಿಬಿಟ್ಟಿದೆ” ಎಂದು ಮನಸ್ಸಿನಲ್ಲೇ ಅಂದುಕೊಂಡಳು. ಇದ್ದಕ್ಕಿದ್ದಂತೆ ಸ್ವಾಮೀಜಿ ಅವಳತ್ತ ತಿರುಗಿ ಹೇಳಿದರು, “ಎಲೆನ್, ನಿಜಕ್ಕೂ ಇದೊಂದು ಆಶ್ಚರ್ಯವೇ ಸರಿ. ನಾನು ಹೇಗಿದ್ದೇನೆಂಬುದನ್ನು ನೆನಪಿಟ್ಟುಕೊಳ್ಳಲು ನನಗೆ ಸಾಧ್ಯವೇ ಆಗುತ್ತಿಲ್ಲ ! ಕನ್ನಡಿಯಲ್ಲಿ ನಾನು ನನ್ನನ್ನೇ ಮತ್ತೆಮತ್ತೆ ನೋಡಿಕೊಳ್ಳುತ್ತೇನೆ ; ಆದರೆ ಇತ್ತ ಕಡೆಗೆ ತಿರುಗಿದ ತಕ್ಷಣವೇ ನಾನು ಹೇಗೆ ಕಾಣುತ್ತೇನೆ ಎಂಬುದು ಮರೆತೇಹೋಗುತ್ತದೆ !”</p>
<p>ಸ್ವಾಮೀಜಿ ತಮ್ಮ ದೇಹಬುದ್ಧಿಯನ್ನು ಎಷ್ಟರಮಟ್ಟಿಗೆ ತೊಡೆದುಹಾಕಿದ್ದರೆಂದರೆ, ತಾವು ಹೇಗೆ ಕಾಣುತ್ತೇವೆ ಎಂಬುದನ್ನೂ ನೆನಪಿಟ್ಟುಕೊಳ್ಳಲು ಅವರಿಗೆ ಸಾಧ್ಯವಿರಲಿಲ್ಲ ! ಈ ವಿಷಯ ಅವಳ ಮನಸ್ಸಿಗೆ ತಟಕ್ಕನೆ ಹೊಳೆದಾಗ ಅವಳಿಗಾದ ನಾಚಿಕೆ-ದುಃಖ ಅಷ್ಟಿಷ್ಟಲ್ಲ.</p>
<p>ಮತ್ತೊಂದು ಸಂದರ್ಭ ; ಒಮ್ಮೆ ಮಿಸ್ ವಾಲ್ಡೊಳ ಕಣ್ಣುಗಳಲ್ಲಿ ನೀರು ತುಂಬಿದ್ದುದನ್ನು ಸ್ವಾಮೀಜಿ ಗಮನಿಸಿದರು. ಕಾತರದಿಂದ ಅವರು “ಏಕೆ ಅಳುತ್ತಿರುವೆ ? ಏನಾಯಿತು ?” ಎಂದು ಪ್ರಶ್ನಿಸಿದರು. ಆಗ ಅವಳು ದುಃಖದಿಂದ ಹೇಳಿದಳು, “ಸ್ವಾಮೀಜಿ, ನಿಮಗೆ ಸಂತೋಷವುಂಟು ಮಾಡಲು ನನಗೆ ಸಾಧ್ಯವೇ ಇಲ್ಲವೆಂಬಂತೆ ತೋರುತ್ತದೆ. ನಿಮಗೆ ಇತರರಿಂದ ತೊಂದರೆ ಯಾದಾಗಲೂ ನೀವು ನನಗೇ ಬೈಯುತ್ತೀರಿ.” ಅದನ್ನು ಕೇಳಿ ಸ್ವಾಮೀಜಿ ತುಂಬ ಸಹಜವಾಗಿ ಉತ್ತರಿಸಿದರು, “ಹೌದು ; ಆದರೆ ಅವರಿಗೇ ಬೈಯೋಣವೆಂದರೆ ನನಗೆ ಅವರ ಪರಿಚಯ ಸಾಕಷ್ಟಿಲ್ಲವಲ್ಲ ! ನಾನು ನನ್ನವರಿಗಲ್ಲದೆ ಇನ್ನಾರಿಗೆ ಬೈಯಲಿ ?” ಈ ಮಾತು ಅವಳ ಮೇಲೆ ಗಾಢ ಪರಿಣಾಮವನ್ನು ಬೀರಿತು. ಅಂದಿನಿಂದ ಸ್ವಾಮೀಜಿ ಬೈದರೆ ಆಕೆ ಎಂದೂ ಬೇಸರಿಸುತ್ತಿರ ಲಿಲ್ಲ. ಬದಲಾಗಿ, ಅದು ತನ್ನ ಪಾಲಿನ ವಿಶೇಷ ಭಾಗ್ಯವೆಂದೇ ಭಾವಿಸುತ್ತಿದ್ದಳು.</p>
<p>ವಿವೇಕಾನಂದರಲ್ಲಿ ಕಂಡುಬರುತ್ತಿದ್ದ ಒಂದು ಅತಿ ಮುಖ್ಯ ಅಂಶವೆಂದರೆ ಅವರ ಸ್ವತಂತ್ರ ಮನೋವೃತ್ತಿ. ಅವರ ಆಲೋಚನೆ-ಮಾತು-ಕೃತಿಗಳೆಲ್ಲದರಲ್ಲೂ ಇದು ಎದ್ದು ತೋರುತ್ತಿತ್ತು. ಎಷ್ಟೋ ಸಲ ಇತರರಿಗೆ ಅವರ ವರ್ತನೆ ತುಂಬ ವಿಚಿತ್ರವಾಗಿ ಕಾಣುತ್ತಿತ್ತು. ಆದರೆ ಅವರು ಇತರರಿಗಾಗಿ ತಮ್ಮ ವರ್ತನೆಯನ್ನು ಬದಲಿಸಿಕೊಳ್ಳುತ್ತಿರಲಿಲ್ಲ. ತಮಗೆ ಯಾವುದು ಸರಿಯೆಂದು ಕಂಡುಬರುತ್ತಿತ್ತೋ ಅದರಂತೆಯೇ ಮಾಡುತ್ತಿದ್ದರು. ಎಷ್ಟೋ ಜನರಿಗೆ ಕೆಲವೊಮ್ಮೆ ಇದರಿಂದ ಕಸಿವಿಸಿಯಾಗುತ್ತಿತ್ತು. ಸ್ವಾಮೀಜಿ ಹೀಗೇಕೆ ಮಾಡಿದರು ಎಂದು ಚಿಂತಿಸುವಂತಾಗುತ್ತಿತ್ತು. ಆದರೆ ಅವರ ಪ್ರತಿಯೊಂದು ಕಾರ್ಯದ ಹಿಂದೆಯೂ ಒಂದು ಉದ್ದೇಶವಿರುತ್ತಿತ್ತು. ಈ ಉದ್ದೇಶವನ್ನು ಅರಿತವರಿಗೆ ಮಾತ್ರ ಅವರ ಆಲೋಚನಾವಿಧಾನ ಎಷ್ಟು ವಿಭಿನ್ನ, ಎಷ್ಟು ಭವ್ಯ, ಹಾಗೂ ಅವರ ಅಂತರ್ದೃಷ್ಟಿ ಎಷ್ಟು ಸೂಕ್ಷ್ಮವೆಂಬುದರ ಕಲ್ಪನೆಯಾಗುತ್ತಿತ್ತು.</p>
<p>ಸ್ವಾಮೀಜಿ ಸ್ವಾತಂತ್ರ್ಯಪ್ರಿಯರು. ಅವರು ಪ್ರತಿಯೊಂದು ವಿಚಾರದಲ್ಲೂ ಸ್ವಾತಂತ್ರ್ಯವನ್ನು ಬಯಸುತ್ತಿದ್ದರು. ಯಾವ ವಿಷಯದಲ್ಲಿ ಸ್ವಾತಂತ್ರ್ಯವನ್ನು ಬಯಸಿದರೂ ಅದು ಒಂದುವೇಳೆ ಸಿಗದೆ ಹೋದರೆ ಆ ಯೋಜನೆಯನ್ನು ಅಲ್ಲೇ ಒದರಿ ಬಿಡುತ್ತಿದ್ದರು. ಯಾವುದೇ ಬಗೆಯ ಹಂಗಿಗೂ ಅವರು ಸಿಕ್ಕಿಕೊಳ್ಳುತ್ತಿರಲಿಲ್ಲ. ತಮಗೆ ಅತಿ ಸಣ್ಣ ಉಪಕಾರ ಮಾಡಿದವರ ಬಗ್ಗೆಯೂ ಅವರು ಎಂದೆಂದಿಗೂ ಕೃತಜ್ಞರಾಗಿರುತ್ತಿದ್ದರು. ಆದರೆ ತಮಗೆ ನೆರವಾಗಲೆಂದು ಬಂದು ತಮ್ಮ ಮೇಲೆ ಯಾವುದೇ ಬಗೆಯಲ್ಲಿ ಒತ್ತಡ ಹೇರುವುದನ್ನು ಅವರು ಸಹಿಸುತ್ತಿರಲಿಲ್ಲ. ಎಷ್ಟೇ ಕಷ್ಟ ವಾದರೂ ಸರಿಯೆ, ತಮ್ಮ ಪ್ರತಿಯೊಂದು ಕೆಲಸವನ್ನೂ ತಾವೇ ಮಾಡಿಕೊಳ್ಳಲು ಅವರು ಯಾವಾ ಗಲೂ ಸಿದ್ಧರಿರುತ್ತಿದ್ದರು. ಯಾರು ಸ್ವಸಂತೋಷದಿಂದ, ಅತ್ಯಂತ ನಿಃಸ್ವಾರ್ಥಭಾವದಿಂದ ತಮಗೆ ನೆರವಾಗುತ್ತಿದ್ದರೋ ಅಂಥವರ ಪ್ರೀತಿಗೆ ಮಾತ್ರ ಅವರು ಮಣಿಯುತ್ತಿದ್ದರು. ಒಂದು ಸಲ ಒಬ್ಬಳು ಶ್ರೀಮಂತ ಮಹಿಳೆ, ಅವರ ಕೆಲಸಕಾರ್ಯಗಳ ಸಂಬಂಧವಾಗಿ ಕೆಲವು ವ್ಯವಸ್ಥೆಗಳನ್ನು ಮಾಡಲು ನೆರವಾಗುತ್ತಿದ್ದಳು. ಆದರೆ ಅವುಗಳನ್ನು ಆಕೆ ತನಗೆ ಸರಿಬಂದ ರೀತಿಯಲ್ಲಿ ಮಾಡಲು ತೊಡಗಿದಾಗ ಸ್ವಾಮೀಜಿ ಆ ಯೋಜನೆಗಳನ್ನೆಲ್ಲ ಅಸ್ತವ್ಯಸ್ತಗೊಳಿಸಿಬಿಟ್ಟರು. ಇದರಿಂದ ಅವಳಿಗೆ ಹತಾಶೆಯಾದ್ದರಿಂದ ಮೊದಲಿಗೇನೋ ಸ್ವಲ್ಪ ಅಸಮಾಧಾನವಾಯಿತು. ಆದರೆ ಬಳಿಕ ತನ್ನ ತಪ್ಪಿನ ಅರಿವಾದ ಮೇಲೆ ಆ ಮಹಿಳೆ ನಗುತ್ತ ತನ್ನ ಗೆಳತಿಯರಿಗೆ ಹೇಳುತ್ತಾಳೆ, “ಅವರಿಗೋಸ್ಕರ ನಾನು ಎಲ್ಲ ವ್ಯವಸ್ಥೆಗಳನ್ನು ಮಾಡಿದರೆ, ಕಡೇ ಘಳಿಗೆಯಲ್ಲಿ ಅವರು ಅದನ್ನೆಲ್ಲ ಅಡಿಮೇಲು ಮಾಡಿ ಬಿಡುತ್ತಾರೆ. ಅವರಿಗೆ ಅವರು ಹೇಳಿದ್ದೇ ನಡೆಯಬೇಕು–ಅವರು ಪಿಂಗಾಣಿ ಅಂಗಡಿಗೆ ನುಗ್ಗಿದ ಹುಚ್ಚುಗೂಳಿಯಂತೆ !” ಆದರೆ ಸ್ವಾಮೀಜಿ ಎಲ್ಲರ ವಿಚಾರದಲ್ಲೂ ಯಾವಾಗಲೂ ಹೀಗೆಯೇ ನಡೆದುಕೊಳ್ಳುತ್ತಿದ್ದರೆಂದಲ್ಲ. ಇತರರಿಗೆ ತಮ್ಮಿಂದ ಸಾಧ್ಯವಾದ ಎಲ್ಲ ನೆರವನ್ನೂ ಮಾಡಲು ಅವರು ಸಿದ್ಧರಾಗಿದ್ದರು, ಬದ್ಧರಾಗಿದ್ದರು. ಒಮ್ಮೆ, ಅವರ ತರಗತಿಗಳಿಗೆ ಕೆಲಕಾಲ ಬಂದಿದ್ದವ ಳೊಬ್ಬಳು ಬೇರೊಂದು ಊರಿನಲ್ಲಿ ತಾನೇ ತರಗತಿಗಳನ್ನು ನಡೆಸಲಾರಂಭಿಸಿದಳು. ಸ್ವಾಮೀಜಿ ಯೇನೂ ಅವಳಿಗೆ ಆ ಕೆಲಸವನ್ನು ಒಪ್ಪಿಸಿರಲಿಲ್ಲ, ಅಥವಾ ಅವಳು ಅವರ ಅನುಮತಿಯನ್ನೂ ಪಡೆದಿರಲಿಲ್ಲ. ಆದರೆ ಆ ಹೆಂಗಸು, ತಾನು ಸ್ವಾಮೀಜಿಯ ಪರವಾಗಿ ಈ ತರಗತಿಗಳನ್ನು ನಡೆಸು ತ್ತಿರುವುದಾಗಿ ಸಾರಿ, ಅದಕ್ಕೆ ಪ್ರವೇಶ ಶುಲ್ಕವನ್ನೂ ಇಟ್ಟಿದ್ದಳು ! ಈ ವಿಷಯವನ್ನು ಶಿಷ್ಯರೊಬ್ಬರು ಸ್ವಾಮೀಜಿಯ ಗಮನಕ್ಕೆ ತಂದರು. ಸ್ವಾಮೀಜಿ ಸುಮ್ಮನೆ ಮುಗುಳ್ನಕ್ಕು “ಹೋಗಲಿ ಬಿಡಿ, ಪಾಪ!” ಎಂದರು. ಆಗ ಆ ಶಿಷ್ಯರು ಮತ್ತೆ ಹೇಳಿದರು, “ಆದರೆ ಸ್ವಾಮೀಜಿ, ಅವಳು ನಿಮ್ಮ ಹೆಸರಿನಲ್ಲಿ ಕೇವಲ ವ್ಯಾಯಾಮ ಮಾಡಿಸುತ್ತ ದುಡ್ಡು ಕೀಳುತ್ತಿದ್ದಾಳೆ !” ಸ್ವಾಮೀಜಿ ಒಂದು ನಿಮಿಷ ಗಂಭೀರ ವಾಗಿದ್ದು ಬಳಿಕ “ಶಿವ ಶಿವ !” ಎಂದುದ್ಗರಿಸಿದರು. ಅವರು ‘ಶಿವ ಶಿವ’ ಎಂದರೆ ಆ ವಿಷಯ ಅಲ್ಲಿಗೆ ಮುಗಿಯಿತೆಂದೇ ಅರ್ಥ. ಒಮ್ಮೆ ಅವರು ಒಂದು ವಿಷಯವನ್ನು ತಲೆಯಿಂದ ಕೊಡವಿ ಬಿಟ್ಟರೆಂದರೆ, ಅದು ಅವರ ತಲೆಯನ್ನು ಮತ್ತೆ ಪ್ರವೇಶಿಸುವಂತೆಯೇ ಇಲ್ಲ !</p>
<p>ತಮ್ಮ ಶರೀರವೇ ತಮಗೊಂದು ದೊಡ್ಡ ಬಂಧನವೆಂಬಂತೆ ಸ್ವಾಮೀಜಿಗೆ ಕೆಲವೊಮ್ಮೆ ಅನ್ನಿಸುತ್ತಿತ್ತು. “ಆಹ್, ನಾನು ಎಂದೆಂದಿಗೂ ಮರೆಯಾಗಿರಲು ಸಾಧ್ಯವಾಗಿದ್ದರೆ !” ಎಂದು ಅವರು ಯಾವಾಗಲಾದರೊಮ್ಮೆ ಉದ್ಗರಿಸುತ್ತಿದ್ದರು. ಆದರದು ಕೇವಲ ಉದ್ಗಾರವಲ್ಲ. ಅವರ ಆತ್ಮವು ಶರೀರವೆಂಬ ಪಂಜರಕ್ಕೆ ಬಲವಂತವಾಗಿ ಬಿಗಿಯಲ್ಪಟ್ಟಿದೆಯೆಂಬಂತೆ ಅವರ ಸುತ್ತಲಿದ್ದ ವರಿಗೆ ತೋರುತ್ತಿತ್ತು. ಅವರ ಈ ಭಾವವು ‘ಸಂನ್ಯಾಸಿಗೀತೆ’ ಹಾಗೂ ‘ನನ್ನ ಆಟ ಮುಗಿದಿದೆ<span class="en">’ (My Play is Done)</span> ಎಂಬ ಕವನಗಳಲ್ಲಿ ಸ್ಪಷ್ಟವಾಗಿ ಮೂಡಿಬಂದಿದೆ. ‘ನನ್ನ ಆಟ ಮುಗಿದಿದೆ’ ಎಂಬ ಪದ್ಯದ ಕೆಲವು ಸಾಲುಗಳು ಹೀಗಿವೆ :</p>
<div/>
<div/>
<div/>
<div>	ಮುಗಿಯದಾಟವ ಕಂಡು ಮನವಿದು ಬರಿದೆ ಬೇಸರಗೊಂಡಿದೆ<br/>	ತೋರಿಕೆಯು ತಾನಿನ್ನು ರುಚಿಸದು ; ಜೀವನದ ಬರಿಯೋಟವು<br/>	ನೆಲೆಯನೆಂದಿಗು ತಲುಪದಿರುವುದು, ದಡದ ಸುಳಿವೇ ತೋರದು !</div>
<div/>
<div/>
<div>	ಇನ್ನು ವಿರಮಿಸಲಾರೆ ಜಗದೊಳು, ಪೊಳ್ಳುಗುಳ್ಳೆಗಳೆಲ್ಲವೂ-<br/>	ಪೊಳ್ಳುನಾಮವು, ಪೊಳ್ಳು ರೂಪವು, ಪೊಳ್ಳುಜನನವು-ಮರಣವು !<br/>	ನಾಮರೂಪವ ಮೀರಿನಡೆಯಲು ಜೀವ ಕಾತರಗೊಂಡಿದೆ<br/>	ಬಾಗಿಲುಗಳೇ ! ತೆರೆಯಿರೆನಗೆ–ತೆರೆಯಲೇಬೇಕೆಂದಿಗೆ !</div>
<p>ಅವರ ಆ ದಿವ್ಯ ಅಸಹನೆಯು ಅವರ ಕೆಲವು ಪತ್ರಗಳಲ್ಲೂ ವ್ಯಕ್ತವಾಗುತ್ತಿತ್ತು. ಶ್ರೀಮತಿ ಸಾರಾಬುಲ್ಲಳಿಗೆ ಅವರು ಒಂದು ಪತ್ರದಲ್ಲಿ ಹೀಗೆ ಬರೆದರು :</p>
<p>“ಜಗತ್ತಿನಾದ್ಯಂತ ನನ್ನೊಂದಿಗೆ ಸಂಚರಿಸಿದ ಒಂದು ನೋಟ್ ಪುಸ್ತಕ ಬಳಿ ಇದೆ. ಏಳು ವರ್ಷಗಳ ಹಿಂದೆ ಅದರಲ್ಲಿ ನಾನು ಬರೆದ ಮಾತುಗಳಿವು–‘ಈಗ ನಿರ್ಜನವಾದ ಒಂದು ಮೂಲೆ ಯನ್ನು ಹುಡುಕಬೇಕು, ಮತ್ತೆ ಅಲ್ಲಿಯೇ ನಿಶ್ಚಲವಾಗಿ ಕುಳಿತು ಪ್ರಾಣವನ್ನು ತ್ಯಜಿಸಬೇಕು’ ಎಂದು! ಆದರೂ ಈ ಎಲ್ಲ ಕರ್ಮ ಇನ್ನೂ ಉಳಿದಿತ್ತು. ಈಗ ನಾನು ಅವನ್ನೆಲ್ಲ ಸವೆಸಿರುವೆನೆಂದು ನಂಬುತ್ತೇನೆ . . .</p>
<p>“ನಾನು ‘ಅದನ್ನು ಮಾಡಬೇಕು, ಇದನ್ನು ಮಾಡಬೇಕು’ ಎಂದೆಲ್ಲ ಮಕ್ಕಳಂತೆ ಕನಸು ಕಂಡದ್ದು ಈಗ ನನಗೆ ಚಿತ್ತಭ್ರಾಂತಿಯಂತೆ ತೋರುತ್ತದೆ. ಈಗ ನಾನು ಆ ಕನಸುಗಳಿಂದ ಎಚ್ಚರಗೊಳ್ಳುತ್ತಿದ್ದೇನೆ . . . ಬಹುಶಃ ನನ್ನನ್ನು ಈ ದೇಶಕ್ಕೆ ಎಳೆದುತರಲು ಆ ಹುಚ್ಚು ಆಸೆಗಳು ಬೇಕಾಗಿದ್ದುವೇನೋ. ಇರಲಿ, ಈ ಅನುಭವಕ್ಕಾಗಿ ನಾನು ಭಗವಂತನಿಗೆ ಕೃತಜ್ಞನಾಗಿದ್ದೇನೆ.”</p>
<p>ಸ್ವಾಮೀಜಿ ಇಂತಹ ಗಂಭೀರ ಭಾವಗಳಲ್ಲಿದ್ದಾಗ ಅವರ ಶಿಷ್ಯರಿಗೆ ಚಿಂತೆಯಾಗುತ್ತಿತ್ತು– ಎಲ್ಲಿ ಅವರು ಇದ್ದಕ್ಕಿದ್ದಂತೆ ತಮ್ಮ ಶರೀರವನ್ನು ತ್ಯಜಿಸಿಬಿಡುತ್ತಾರೆಯೋ ಎಂದು. ಆದ್ದರಿಂ ದಲೇ ಆ ಶಿಷ್ಯರು, ಅವರು ಯಾವಾಗಲೂ ಲಘು ಭಾವಗಳಲ್ಲಿರುವಂತೆ ನೋಡಿಕೊಳ್ಳುತ್ತಿದ್ದುದು.</p>
<p>ಚಳಿಗಾಲದ ಹಿಮಾವೃತ ದಿನಗಳಲ್ಲಿ ಹೊರಗೆ ಓಡಾಡಲು ಸಾಧ್ಯವಿಲ್ಲದಾಗ, ಅಗ್ಗಿಷ್ಟಿಕೆಯ ಮುಂದೆ ಆರಾಮವಾಗಿ ಕುಳಿತು, ತಮ್ಮ ಹಿಂದಿನ ವರ್ಷಗಳ ಸ್ಮೃತಿಗಳನ್ನು ಮೆಲಕುಹಾಕುವುದು ಸ್ವಾಮೀಜಿಗೆ ಅತ್ಯಂತ ಪ್ರಿಯವಾಗಿತ್ತು. ಕೆಲವೊಮ್ಮೆ ಅವರು ಯಾವುದಾದರೂ ವೃತ್ತಪತ್ರಿಕೆ ಯನ್ನು ಹಿಡಿದು ಅದನ್ನು ಆಮೂಲಾಗ್ರವಾಗಿ ಓದಿ ಮುಗಿಸುತ್ತಿದ್ದರು. ಸುದ್ದಿಯ ಶೀರ್ಷಿಕೆಯನ್ನು ಓದಿಯೇ ಆ ವರದಿಗಾರನ ಸ್ವಭಾವವೆಂತಹದೆಂದು ಹೇಳಿಬಿಡುತ್ತಿದ್ದರು. ಇಲ್ಲವೆ ‘ಪಂಚ್​’ ನಂತಹ ಯಾವುದಾದರೂ ಹಾಸ್ಯ ಪ್ರಧಾನವಾದ ಪತ್ರಿಕೆಯನ್ನು ಓದುತ್ತ ಕಣ್ಣಲ್ಲಿ ನೀರು ಸುರಿಯುವವರೆಗೂ ನಗುತ್ತಿದ್ದರು.</p>
<p>ಆದರೆ ಇವೆಲ್ಲ ಸ್ವಾಮೀಜಿಯ ಪಾಲಿಗೆ ಕೇವಲ ತಾತ್ಕಾಲಿಕವಾದ ಬಿಡುವು ಅಷ್ಟೆ. ಅವರ ನಿಜಸ್ವಭಾವವು ಯಾವ ಕ್ಷಣದಲ್ಲಾದರೂ ವ್ಯಕ್ತವಾಗಬಹುದಾಗಿತ್ತು. ಆಗ ಅವರು ಬೇರೆಯೇ ವ್ಯಕ್ತಿಯಾಗಿಬಿಡುತ್ತಿದ್ದರು. ಸ್ವಾಮೀಜಿ ಇಂತಹ ಲಘು ಭಾವಗಳಲ್ಲಿದ್ದಾಗ ಮಾತ್ರ ಅವರನ್ನು ನೋಡಿದ್ದ ಒಬ್ಬ ಶಿಷ್ಯ, ಅವರನ್ನು ಸರಿಯಾಗಿ ಅರ್ಥಮಾಡಿಕೊಂಡಿರಲಿಲ್ಲ. ಬಹುಶಃ ಇವರು ಯಾವಾಗಲೂ ಹೀಗೆಯೇ ತಮಾಷೆ ಮಾಡಿಕೊಂಡಿರುವವರು ಎಂದು ಅವನು ಭಾವಿಸಿರಬೇಕು. ಒಂದು ದಿನ ಸ್ವಾಮೀಜಿ ಹೀಗೆಯೇ ತಮಾಷೆ ಮಾಡುತ್ತ ನಗುತ್ತಿದ್ದಾಗ ಈ ಶಿಷ್ಯ ಸಾಂದರ್ಭಿಕವಾಗಿ ಅಧ್ಯಾತ್ಮದ ಕುರಿತಾಗಿ ಯಾವುದೋ ಪ್ರಶ್ನೆ ಹಾಕಿದ. ಆಗ ಇದ್ದಕ್ಕಿದ್ದಂತೆ ಸ್ವಾಮೀಜಿಯ ಮುಖ ಭಾವವೇ ಬದಲಾಯಿಸಿತು. ತಮಾಷೆ ಮಾಡುತ್ತ ನಗುತ್ತಿದ್ದ ಅವರ ಬಾಹ್ಯ ವ್ಯಕ್ತಿತ್ವ ಕಳಚಿಹೋಗಿ, ಅದರ ಹಿಂದಿನ ಅವರ ನಿಜ ವ್ಯಕ್ತಿತ್ವ ಬೆಳಗುತ್ತಿರುವಂತೆ ಆ ಶಿಷ್ಯನಿಗೆ ಭಾಸವಾಯಿತು. ಹೀಗೆ ಮೇಲ್ನೋಟಕ್ಕೆ ಅವರು ಬೇರೆಲ್ಲ ಜನರಂತೆಯೇ ಮಾತುಕತೆಯಾಡುತ್ತಿದ್ದಾಗಲೂ ಅವರೊಳಗೆ ಅದೇ ಆಧ್ಯಾತ್ಮಿಕ ಜ್ವಾಲೆ ಉರಿಯುತ್ತಿರುತ್ತಿತ್ತು. ಮೇಲಿನ ಆ ಪದರ ಸ್ವಲ್ಪ ಸರಿದೊಡನೆಯೇ, ಒಳಗಿನ ಜ್ವಾಲೆಯ ಬೆಳಕು, ಸುತ್ತಲಿದ್ದವರ ಕಣ್ಣು ಕೋರೈಸುವಂತೆ ಹೊರಬರುತ್ತಿತ್ತು.</p>
<p>ಸ್ವಾಮೀಜಿಯ ವ್ಯಕ್ತಿತ್ವವೆಂಬುದು ಸಮುದ್ರದಲ್ಲಿ ತೇಲುವ ಬಹು ದೊಡ್ಡ ನೀರ್ಗಲ್ಲಿನಂತೆ– ಅದರಲ್ಲಿ ಗೋಚರವಾಗುವ ಅಂಶಗಳಿಗಿಂತ ಗೋಚರಿಸದ ಅಂಶಗಳೇ ಹೆಚ್ಚು. ಅವರಾಡುವ ಒಂದೊಂದು ಮಾತಿನ ಮೂಲಕವೂ, ಅವರ ಸಣ್ಣಪುಟ್ಟ ಕಾರ್ಯಗಳಲ್ಲಿಯೂ ಅವರ ವ್ಯಕ್ತಿತ್ವದ ಒಂದೊಂದು ಹೊಸ ಅಂಶ ಬೆಳಕಿಗೆ ಬರುತ್ತಿತ್ತು. ಆದರೆ ಸ್ವಾಮೀಜಿಯ ವ್ಯಕ್ತಿತ್ವದ ಅಂತರಾಳದ ಎಷ್ಟೋ ಸಂಗತಿಗಳು ಜಗತ್ತಿನ ಪಾಲಿಗೆ ಮುಚ್ಚಿದ ಪುಸ್ತಕವೇ ಸರಿ. ಅವರ ಶಿಷ್ಯರಲ್ಲೊಬ್ಬರು ಹೇಳುತ್ತಾರೆ, “ಪ್ರತಿಯೊಂದು ಗಳಿಗೆಯೂ ಅವರ ವ್ಯಕ್ತಿತ್ವದಿಂದ ಒಂದು ಹೊಸ ಭಾವನೆ, ಒಂದು ಹೊಸ ಮಾಧುರ್ಯ, ಮಾನವನ ನಿಜ ಸ್ವರೂಪದ ಬಗ್ಗೆ ಒಂದು ಹೊಸ ಬೋಧನೆ ಅಥವಾ ಬೆರಗುಗೊಳಿಸುವ ಹೊಸ ಯೋಜನೆಯೊಂದು ಹೊರಹೊಮ್ಮುತ್ತಿತ್ತು.” ಇನ್ನೊಬ್ಬರು ಹೇಳು ತ್ತಾರೆ, “ಇತರರು ಅವರೊಂದಿಗೆ ಸುಮ್ಮನೆ ರಸ್ತೆಗಳಲ್ಲಿ ನಡೆದಾಡುವಾಗಲೇ ಹೊಟ್ಟೆ ಹುಣ್ಣಾಗಿ ಸುವ ತಮಾಷೆಯಿಂದ ಇದ್ದಕ್ಕಿದ್ದಂತೆ ಅತ್ಯದ್ಭುತ ವಿಚಾರಗಳ ಬೇರೊಂದು ಜಗತ್ತಿಗೆ ಏರಿಬಿಡ ಬಹುದಾಗಿತ್ತು.” ಅವರ ಮತ್ತೊಬ್ಬ ಶಿಷ್ಯರು ಹೇಳುತ್ತಾರೆ, “ಶೋಭಾಯಮಾನವಾದ ಅವರ ಬಾಹ್ಯ ನೋಟವೇ ಪ್ರತಿಯೊಬ್ಬರ ಗಮನವನ್ನೂ ತೀವ್ರವಾಗಿ ಆಕರ್ಷಿಸುವಂಥದಾಗಿತ್ತು. ಹಾಗಿ ದ್ದರೂ ಕೂಡ, ತಾವು ಆತ್ಮವೇ ಹೊರತು ಶರೀರವಲ್ಲ ಎಂಬ ಭಾವನೆಯನ್ನು ಅವರು ಇತರರಲ್ಲಿ ಯಾವಾಗಲೂ ಮೂಡಿಸುತ್ತಿದ್ದರು.” ಸ್ವಾಮೀಜಿಯ ಘನ ಗಂಭೀರ ವ್ಯಕ್ತಿತ್ವದ ಬಗ್ಗೆ ಶ್ರೀಮತಿ ಲೆಗೆಟ್ ಹೇಳುತ್ತಾಳೆ, “ತಮ್ಮ ಘನತೆಯನ್ನು ಕಿಂಚಿತ್ತೂ ಕಳೆದುಕೊಳ್ಳದೆ, ಇತರರು ತಮ್ಮ ಸಮ್ಮುಖದಲ್ಲಿ ಅತ್ಯಂತ ಸಹಜಭಾವದಿಂದ ಇರುವಂತೆ ಮಾಡಬಲ್ಲ ಇಬ್ಬರೇ ಇಬ್ಬರು ಮಹಾ ವ್ಯಕ್ತಿಗಳನ್ನು ನಾನು ನನ್ನ ಇಡೀ ಜೀವನದಲ್ಲಿ ಭೇಟಿಯಾಗಿದ್ದೇನೆ ; ಅವರಲ್ಲಿ ಒಬ್ಬರು ಜರ್ಮನ್ ಚಕ್ರವರ್ತಿ, ಇನ್ನೊಬ್ಬರು ಸ್ವಾಮಿ ವಿವೇಕಾನಂದರು.”</p>
<p>ಸ್ವಾಮೀಜಿ ತಮ್ಮೊಳಗಿದ್ದ ಪ್ರಚಂಡ ಶಕ್ತಿಯು ಹೊರಹೊಮ್ಮದಂತೆ ಯಾವಾಗಲೂ ಪ್ರಯತ್ನ ಪೂರ್ವಕವಾಗಿ ಹಿಡಿದಿಟ್ಟುಕೊಳ್ಳುತ್ತಿದ್ದರು. ಆದರೆ ಯಾವಾಗಲಾದರೊಮ್ಮೆ ಅವರ ಆ ಶಕ್ತಿಯು ಹೊರಚಿಮ್ಮಿದರೆ ಎದುರಿಗಿದ್ದವರು ಸ್ತಂಭೀಭೂತರಾಗುತ್ತಿದ್ದರು. ಅವರನ್ನು ಇಂತಹ ಭಾವ ಗಳಲ್ಲಿ ಕಂಡಿದ್ದ ಶಿಷ್ಯನೊಬ್ಬ ಹೇಳುತ್ತಾನೆ–</p>
<p>“ಸ್ವಾಮೀಜಿಯ ಸಾನ್ನಿಧ್ಯವು ಉಂಟುಮಾಡಬಹುದಾಗಿದ್ದ ಅಪ್ರತಿಹತ ಪ್ರಭಾವವನ್ನು ಬಣ್ಣಿಸು ವುದು ಅಸಾಧ್ಯ. ಅವರು ಎಲ್ಲರ ಗಮನವನ್ನೂ ತಮ್ಮಲ್ಲೇ ಸೆರೆಹಿಡಿದಿಟ್ಟುಕೊಳ್ಳಬಲ್ಲವರಾಗಿ ದ್ದರು. ಇದು ನಂಬಲಸಾಧ್ಯವೆಂಬಂತೆ ತೋರಬಹುದು ; ಆದರೆ ಅವರು ಪೂರ್ಣ ಗಂಭೀರಭಾವ ದಿಂದ ಮಾತನಾಡಿದರೆ ಅವರ ಶ್ರೋತೃಗಳಲ್ಲಿ ಕೆಲವರು ಅಕ್ಷರಶಃ ಸುಸ್ತಾಗಿಬಿಡುತ್ತಿದ್ದರು ! ಒಮ್ಮೆಯಂತೂ ಒಬ್ಬ ವ್ಯಕ್ತಿ ಸ್ವಾಮೀಜಿಯೊಡನೆ ನಡೆಸಿದ ಚರ್ಚೆಯ ಪರಿಣಾಮವಾಗಿ ಆತ ಮೂರು ದಿನ ಹಾಸಿಗೆ ಹಿಡಿಯಬೇಕಾಗಿ ಬಂದದ್ದು ನನಗೆ ಗೊತ್ತಿದೆ. ಸ್ವಾಮೀಜಿಯ ವ್ಯಕ್ತಿತ್ವವು ಏಕಕಾಲಕ್ಕೆ ಬೆರಗುಗೊಳಿಸುವಂಥದೂ ಮಹಿಮೆಯುಳ್ಳದ್ದೂ ಆಗಿತ್ತು. ತಾವು ಇಚ್ಛಿಸಿದರೆ ವ್ಯಕ್ತಿ ಯೊಬ್ಬನ ಅಹಮಿಕೆಯನ್ನು ನಿರ್ನಾಮ ಮಾಡಬಲ್ಲ ಸಾಮರ್ಥ್ಯ ಅವರಿಗಿತ್ತು.”</p>
<p>ಸ್ವಾಮೀಜಿ ಅಮೆರಿಕದಲ್ಲಿ ಕಾರ್ಯನಿರತರಾಗಿದ್ದಾಗ ಅವರ ಮನಸ್ಸು ವಿಧವಿಧದ ಕಾರ್ಯ ಯೋಜನೆಗಳ ಬಗ್ಗೆ ಆಲೋಚಿಸುತ್ತಿತ್ತು. ವಿಶಾಲವಾದ ಶ್ರೋತೃವರ್ಗವನ್ನು ಸಂಪಾದಿಸಿಕೊಂಡು ತಮ್ಮ ಕಾರ್ಯಕ್ಕೆ ವಿದ್ವಜ್ಜನರ ಬೆಂಬಲವನ್ನು ಗಳಿಸಲು ಸಮರ್ಥರಾದಾಗಿನಿಂದಲೂ “ವಿಶ್ವಾತ್ಮಕ ದೇವಾಲಯ”ವೊಂದನ್ನು <span class="en">(Temple Universal)</span> ಪ್ರತಿಷ್ಠಾಪಿಸುವ ಉದ್ದೇಶ ಅವರಿಗಿತ್ತು. ಆ ದೇವಾಲಯದಲ್ಲಿ ಅಖಂಡ ಸಚ್ಚಿದಾನಂದದ ಸಂಕೇತವಾದ ಓಂಕಾರವನ್ನು ಮಾತ್ರ ಆರಾಧಿಸುತ್ತ, ಜಗತ್ತಿನ ಸಮಸ್ತ ಮತ-ಪಂಥಗಳ ಜನರು ಸಾಮರಸ್ಯದಿಂದ ಸೇರುವಂತಾಗಬೇಕು ಎಂಬುದು ಸ್ವಾಮೀಜಿಯ ಇಚ್ಛೆಯಾಗಿತ್ತು. ಆದರೆ ಅವರ ಪ್ರಥಮ ಯೋಜನೆಯಾದ ವೇದಾಂತ ಪ್ರಸಾರದ ಕಾರ್ಯವೇ ಅವರ ಸಮಯವನ್ನೆಲ್ಲ ತೆಗೆದುಕೊಳ್ಳುತ್ತಿದ್ದುದರಿಂದ ಅದನ್ನು ಬಿಟ್ಟು ಬೇರೊಂದು ಕೆಲಸವನ್ನು ಕೈಗೆತ್ತಿಕೊಳ್ಳಲು ಅವರಿಗೆ ಸಾಧ್ಯವಾಗಲಿಲ್ಲ.</p>
<p>ಬಾಸ್ಟನ್ನಿಗೆ ಭೇಟಿ ನೀಡಿದ್ದ ಸಂದರ್ಭದಲ್ಲಿ ಸ್ವಾಮೀಜಿ, ಹಾರ್ವರ್ಡ್ ವಿಶ್ವವಿದ್ಯಾನಿಲಯದ ಸುಪ್ರತಿಷ್ಠಿತ ಪ್ರೊಫೆಸರರಾದ ವಿಲಿಯಂ ಜೇಮ್ಸರನ್ನು ಭೇಟಿಯಾದರು. ಶ್ರೀಮತಿ ಸಾರಾ ಬುಲ್ಲಳ ಮನೆಯಲ್ಲಿ ಈ ಭೇಟಿ ಏರ್ಪಾಡಾಗಿತ್ತು. ಸಂಜೆಯ ಔತಣದ ನಂತರ ಸ್ವಾಮೀಜಿ ಹಾಗೂ ಪ್ರೊ॥ ಜೇಮ್ಸ್ ಪರಸ್ಪರ ಅನ್ಯೋನ್ಯತೆಯಿಂದ, ವಿಶ್ವಾಸಯುತ ಸಂಭಾಷಣೆಯಲ್ಲಿ ತೊಡಗಿದರು. ಅವರು ಸಂಭಾಷಣೆಯನ್ನು ಮುಗಿಸಿ ಎದ್ದಾಗ ಮಧ್ಯರಾತ್ರಿಯಾಗಿತ್ತು. ಈಗ ಶ್ರೀಮತಿ ಬುಲ್ಲಳಿಗೆ ಒಂದು ಕುತೂಹಲ–ಸ್ವತಃ ಅಸಾಧಾರಣ ಪ್ರತಿಭಾವಂತರಾದ ಸ್ವಾಮೀಜಿಯನ್ನು ವಿದ್ವನ್ಮಣಿಯಾದ ವಿಲಿಯಂ ಜೇಮ್ಸರು ಸಂಧಿಸಿದಾಗ ಅವರಿಗೆ ಪರಸ್ಪರರ ವಿಷಯದಲ್ಲಿ ಏನೆನ್ನಿಸಿರಬಹುದು? ಅವರಿಬ್ಬರ ನಡುವೆ ಎಂತಹ ಸಂಬಂಧವೇರ್ಪಟ್ಟಿರಬಹುದು ? ಎಂದು. ಆದ್ದರಿಂದ ಅನಂತರ ಆಕೆ, “ಸ್ವಾಮೀಜಿ, ಪ್ರೊ ॥ ಜೇಮ್ಸರ ವಿಷಯದಲ್ಲಿ ನಿಮಗೇನೆನ್ನಿಸಿತು ?” ಎಂದು ಕೇಳಿದಳು. ಅದಕ್ಕೆ ಸ್ವಾಮೀಜಿ, “ಬಹಳ ಒಳ್ಳೆಯ ಮನುಷ್ಯ, ಬಹಳ ಒಳ್ಳೆಯ ಮನುಷ್ಯ” ಎಂದು ಉತ್ತರಿಸಿ ದರು. ಹಾಗೆ ಹೇಳುವಾಗ ‘ಒಳ್ಳೆಯ’ ಎಂಬ ಪದವನ್ನು ಒತ್ತಿ ಹೇಳಿದರು ; ಅವರ ಮಾತಿನಲ್ಲಿ ಏನೋ ಗೂಢಾರ್ಥವಿದ್ದಂತಿತ್ತು. ಮರುದಿನ ಸ್ವಾಮೀಜಿ ಒಂದು ಪತ್ರವನ್ನು ಶ್ರೀಮತಿ ಬುಲ್ಲಳಿಗೆ ಕೊಡುತ್ತ “ಬೇಕಾದರೆ ಇದನ್ನು ಓದಿ ನೋಡು” ಎಂದರು. ಸಾರಾ ಬುಲ್ ಪತ್ರವನ್ನು ಓದಿದಳು– ಅವಳ ಆಶ್ಚರ್ಯಕ್ಕೆ ಪಾರವೇ ಇಲ್ಲ. ಆ ಪತ್ರದಲ್ಲಿ ವಿಲಿಯಂ ಜೇಮ್ಸರು ಸ್ವಾಮೀಜಿಯನ್ನು ತಮ್ಮ ಮನೆಗೆ ಭೋಜನಕ್ಕೆ ಆಹ್ವಾನಿಸಿದ್ದರಲ್ಲದೆ, ಅವರನ್ನು ‘ಗುರು’ ಎಂದು ಸಂಬೋಧಿಸಿದ್ದರು! ಪ್ರಥಮ ಭೇಟಿಯಲ್ಲೆ ಆ ಪ್ರತಿಷ್ಠಿತ ವಿದ್ವಾಂಸರ ಮೇಲೆ ಸ್ವಾಮೀಜಿ ಬೀರಿದ್ದ ಪ್ರಭಾವ ಅಷ್ಟು ಗಾಢವಾಗಿತ್ತು. ಪ್ರೊ ॥ ಜೇಮ್ಸರು ಸ್ವಾಮೀಜಿಯ ಮೇಲಿಟ್ಟಿದ್ದ ಗೌರವಭಾವವು ಮುಂದೆ ಅವರು ಬರೆದ ಹಲವಾರು ಕೃತಿಗಳಲ್ಲಿ ವ್ಯಕ್ತವಾಗಿದೆ. <span class="en">‘Pragmatism’</span> ಎಂಬ ತಮ್ಮ ಗ್ರಂಥದಲ್ಲಿ ಇವರು ವಿವೇಕಾನಂದರನ್ನು ‘ವೇದಾಂತಿಕುಲದ ಅತ್ಯುತ್ಕೃಷ್ಟ ವ್ಯಕ್ತಿ’ ಎಂದಿದ್ದಾರೆ. <span class="en">‘Varieties of Religious Experiences’</span> ಎನ್ನುವ ಗ್ರಂಥದಲ್ಲಿ ಸ್ವಾಮೀಜಿಯ ‘ಜ್ಞಾನಯೋಗ’ ಹಾಗೂ ‘ರಾಜ ಯೋಗ’ ಗ್ರಂಥಗಳಿಂದ ಸಾಕಷ್ಟು ಉಲೇಖಿಸಿದ್ದಾರೆ. ಅಲ್ಲದೆ ತಮ್ಮ ಸುಪ್ರಸಿದ್ಧ ಪ್ರಬಂಧವಾದ <span class="en">‘The Energies of Man’</span> ಎಂಬುದರಲ್ಲಿ, ತಮ್ಮ ನರದೌರ್ಬಲ್ಯದ ನಿವಾರಣೆಗಾಗಿ ರಾಜಯೋಗ ವನ್ನು ಅಭ್ಯಾಸ ಮಾಡಿದ ಪ್ರೊಫೆಸರರೊಬ್ಬರ ವಿಷಯವನ್ನು ತಿಳಿಸುತ್ತಾರೆ. ತತ್ಪರಿಣಾಮವಾಗಿ ಆ ಪ್ರೊಫೆಸರರಿಗೆ ನರಮಂಡಲದ ದೃಢತೆಯುಂಟಾಯಿತಷ್ಟೇ ಅಲ್ಲದೆ ಬೌದ್ಧಿಕವಾಗಿಯೂ ಆಧ್ಯಾತ್ಮಿಕವಾಗಿಯೂ ಅವರಿಗೆ ಬಹಳ ಪ್ರಯೋಜನವಾಯಿತು ಎಂಬ ವಿಷಯವನ್ನೂ ಅದರಲ್ಲಿ ವಿವರಿಸುತ್ತಾರೆ. ಗ್ರಂಥದಲ್ಲಿ ಹೇಳಲಾಗಿರುವ ಆ ಪ್ರೊಫೆಸರರು ಬೇರೆ ಯಾರೂ ಅಲ್ಲ–ಸ್ವತಃ ವಿಲಿಯಂ ಜೇಮ್ಸರೇ ಎಂಬುದು ಅನೇಕರ ನಿಶ್ಚಿತ ಅಭಿಪ್ರಾಯವಾಗಿತ್ತು.</p>
<p>ಹೀಗೆ, ಅಮೆರಿಕದಲ್ಲಿ ಸ್ವಾಮೀಜಿ ಸುಮಾರು ಎರಡೂವರೆ ವರ್ಷಗಳ ಕಾಲ ಮಹಾಶಕ್ತಿಶಾಲಿ ಯಾದ ಪ್ರಜ್ವಲಿಸುವ ಜ್ಯೋತಿಯಂತೆ ಬೆಳಗಿದರು. ಅವರು ಮಹಾಗುರುವಿನಂತೆ, ನೂತನ ಪ್ರವಾದಿಯಂತೆ, ಮಹಿಮಾನ್ವಿತವಾದ ಓರ್ವ ಬೋಧಿಸತ್ವನಂತೆ ತಮ್ಮ ಶಿಷ್ಯರ ನಡುವೆ ಸಂಚರಿಸಿ ದರು. ಕೆಲವರು ಅವರನ್ನು ಉಪನಿಷತ್ಕಾಲದ ಮಹರ್ಷಿಯಂತೆ ಕಂಡರು ; ಇನ್ನು ಕೆಲವರು ಅವರನ್ನು ಮತ್ತೊಬ್ಬ ಶಂಕರಾಚಾರ್ಯರಂತೆ ಕಂಡರು ; ಮತ್ತೆ ಕೆಲವರು ಅವರನ್ನು ಒಬ್ಬ ಬುದ್ಧ ನಂತೆ ಅಥವಾ ಒಬ್ಬ ಕ್ರಿಸ್ತನಂತೆ ಕಂಡರು. ಮತ್ತು ಸರ್ವರೂ ಅವರನ್ನು ಅತ್ಯುನ್ನತ ಆಧ್ಯಾತ್ಮಿಕ ಪ್ರಜ್ಞೆಯ ಮೂರ್ತರೂಪವೆಂಬಂತೆ ಕಂಡರು. ಬಹುಶಃ ಸಾವಿರಾರು ಧರ್ಮಪ್ರಚಾರಕರು ನೂರಾರು ವರ್ಷಗಳಲ್ಲಿ ಸಾಧಿಸಲು ಸಾಧ್ಯವಿಲ್ಲದುದನ್ನು ಸ್ವಾಮೀಜಿ ಏಕಾಂಗಿಯಾಗಿ ಕೇವಲ ಎರಡೂವರೆ ವರ್ಷಗಳಲ್ಲಿ ಸಾಧಿಸಿ, ಅಮೆರಿಕದ ತಮ್ಮ ಪ್ರಥಮ ಹಾಗೂ ಅತಿಮುಖ್ಯ ಭೇಟಿ ಯನ್ನು ಮುಕ್ತಾಯಗೊಳಿಸಿ ಇಂಗ್ಲೆಂಡಿಗೆ–ಬಳಿಕ ತಮ್ಮ ತಾಯ್ನಾಡಿಗೆ–ಹೊರಟರು.</p>

<h1>೨೪</h1>
<h1>ಪ್ರಭುರಾಷ್ಟ್ರದ ಮೇಲೆ ಪ್ರಭುತ್ವ</h1>
<p class="noindent">೧೮೯೬ರ ಬೇಸಿಗೆಯಲ್ಲೇ ಸ್ವಾಮೀಜಿಗೆ ಇಂಗ್ಲೆಂಡಿನಿಂದ ಪತ್ರಗಳ ಸುರಿಮಳೆಯಾಗಲು ಪ್ರಾರಂಭವಾಗಿತ್ತು. ಆ ಪತ್ರಗಳಲ್ಲಿ ಅವರ ಶಿಷ್ಯರು ಸಲ್ಲಿಸಿದ್ದ ನಿವೇದನೆ ಏನೆಂದರೆ, ಸಾಧ್ಯ ವಾದಷ್ಟು ಬೇಗನೆ ಅವರು ಇಂಗ್ಲೆಂಡಿಗೆ ಹಿಂದಿರುಗಿ ಬಂದು ಅವರು ಅದಾಗಲೇ ಪ್ರಾರಂಭಿಸಿದ್ದ ಕಾರ್ಯಗಳನ್ನು ಒಂದು ವ್ಯವಸ್ಥೆಗೆ ತರಬೇಕು, ಎಂದು. ಅದು ಸಾಧ್ಯವಾದಷ್ಟು ಬೇಗ ಆಗಬೇಕಾದ ಕೆಲಸವೇ ಎಂದು ಸ್ವಾಮೀಜಿಗೂ ಅನ್ನಿಸಿದ್ದರಿಂದ ಏಪ್ರಿಲ್ ೧೫ರಂದೂ ನ್ಯೂಯಾರ್ಕಿನಿಂದ ಲಿವರ್​ಪೂಲಿಗೆ ಪ್ರಯಾಣ ಬೆಳಸಿದರು. ಈ ಸಲ ಅವರೊಂದಿಗೆ ಅವರ ನೆಚ್ಚಿನ ಶೀಘ್ರ ಲಿಪಿಕಾರ ಗುಡ್​ವಿನ್ ಕೂಡ ಇದ್ದ.</p>
<p>ಹಡಗಿನ ಪ್ರಯಾಣ ಈ ಬಾರಿ ಹೆಚ್ಚು ಸುಖಕರವಾಗಿತ್ತು. ಹಿಂದಿನ ಸಲದಂತೆ ಈ ಸಲ ಅಸ್ವಸ್ಥತೆಯುಂಟಾಗದಿರಲು ಸ್ವಾಮೀಜಿ ಎಚ್ಚರ ವಹಿಸಿದ್ದರಿಂದ ಯಾವ ತೊಂದರೆಯೂ ಉಂಟಾಗಲಿಲ್ಲ. ಆದರೆ ಪ್ರಯಾಣ ಬಹಳ ನೀರಸವಾಗಿತ್ತೆಂದು ಅವರೇ ಪತ್ರವೊಂದರಲ್ಲಿ ತಿಳಿಸಿ ದರು. ಅವರ ಪಾಲಿಗೇನೋ ಪ್ರಯಾಣ ನೀರಸವಾಗಿದ್ದಿರಬಹುದು ; ಆದರೆ ಹಡಗಿನಲ್ಲಿ ಇತರ ಪ್ರಯಾಣಿಕರ ಕಣ್ಣಿಗೆ ಅವರೊಂದು ಅದ್ಭುತ-ಕೌತುಕದ ವ್ಯಕ್ತಿಯಾಗಿ ತೋರಿರಲೇಬೇಕು. ಏಕೆಂ ದರೆ ಸ್ವಾಮೀಜಿ ಎಲ್ಲೇ ಇರಲಿ, ಏನೇ ಮಾಡುತ್ತಿರಲಿ ಅವರನ್ನು ಕಂಡು ಭಯ-ಭಕ್ತಿ-ಗೌರವದ ಭಾವವನ್ನು ತಾಳದವರು ಯಾರು ಇರಲಿಲ್ಲ ! ಆದ್ದರಿಂದ ಅವರ ಸಾನ್ನಿಧ್ಯ ಮಾತ್ರದಿಂದಾಗಿಯೇ ಇತರರಿಗೆ ಆ ಪ್ರಯಾಣ ರೋಮಾಂಚಕಾರಿಯಾಗಿ ಪರಿಣಿಮಿಸಿದ್ದರೆ ಅಚ್ಚರಿಯಿಲ್ಲ.</p>
<p>ಲಿವರ್​ಪೂಲ್ ನಗರವನ್ನು ತಲುಪಿದ ಸ್ವಾಮೀಜಿ ಅಲ್ಲಿಂದ ಸೀದಾ ರೀಡಿಂಗ್​ಗೆ ಪ್ರಯಾಣ ಮಾಡಿದರು. ಈ ಸಲವೂ ಅವರು ಇ. ಟಿ. ಸ್ಟರ್ಡಿಯ ಮನೆಯಲ್ಲಿ ಇಳಿದುಕೊಳ್ಳುವ ಏರ್ಪಾಡಾ ಗಿತ್ತು. ಇಲ್ಲಿಗೆ ಬಂದಕೂಡಲೇ ಸ್ವಾಮೀಜಿ ತಮ್ಮ ಪ್ರಿಯ ಶಿಷ್ಯೆ ಮಿಸ್ ಮೇರಿ ಹೇಲ್​ಗೆ ಬರೆದರು, “ಪ್ರಯಾಣ ಸುಖಕರವಾಗಿತ್ತು. ಈ ಸಲ ಯಾವ ಕಾಯಿಲೆಯೂ ಬರಲಿಲ್ಲ. . . ಈಗ ನಾನು ಮತ್ತೊಮ್ಮೆ ಈ ರೀಡಿಂಗ್ ಪಟ್ಟಣದಲ್ಲಿ ಆತ್ಮ-ಮಾಯೆ-ಜೀವ–ಇವುಗಳ ನಡುವೆ ಇದ್ದೇನೆ. (ಅರ್ಥಾತ್, ಸ್ಟರ್ಡಿಯೊಂದಿಗೆ ಈ ವಿಚಾರಗಳ ಚರ್ಚೆಯಲ್ಲಿ ತೊಡಗಿದ್ದೇನೆ.) ಈ ಇನ್ನೊಬ್ಬರು ಸಂನ್ಯಾಸಿಗಳು (ಸ್ವಾಮಿ ಶಾರದಾನಂದರು) ಇಲ್ಲಿದ್ದಾರೆ. ನಾನು ಕಂಡ ಅತ್ಯುತ್ತಮ ವ್ಯಕ್ತಿಗಳ ಲ್ಲೊಬ್ಬರು ಅವರು ; ಅಲ್ಲದೆ ಸಾಕಷ್ಟು ಚೆನ್ನಾಗಿ ತಿಳಿದಿರುವವರು. ನಾವೀಗ ಪುಸ್ತಕಗಳನ್ನು ಬರೆಯುವುದರಲ್ಲಿ ನಿರತರಾಗಿದ್ದೇವೆ . . . ”</p>
<p>ರೀಡಿಂಗಿನಲ್ಲಿ ಶಾರದಾನಂದರನ್ನು ಕಂಡಾಗ ಸ್ವಾಮೀಜಿಗಾದ ಆನಂದಕ್ಕೆ ಪಾರವೇ ಇಲ್ಲ. ಅವರು ತಮ್ಮ ಗುರುಭಾಯಿಗಳೊಬ್ಬರನ್ನು ಭೇಟಿಯಾಗಿ ಸುಮಾರು ಮೂರು ವರ್ಷವಾಗಿತ್ತು. ಇಷ್ಟು ದೀರ್ಘ ಕಾಲದ ಬಳಿಕ ತಮ್ಮ ಪ್ರಿಯ ನರೇಂದ್ರನನ್ನು ಕಂಡು ಶಾರದಾನಂದರಿಗಾದ ಸಂತೋಷವೂ ಅಷ್ಟಿಷ್ಟಲ್ಲ. ಉಭಯ ಕುಶಲೋಪರಿಗಳಾದ ಮೇಲೆ ಸ್ವಾಮಿ ಶಾರದಾನಂದರು ಆಲಂಬಜಾರ್ ಮಠದ ಸಮಸ್ತ ವಿವರಗಳನ್ನು ಮತ್ತು ಇತರ ಎಲ್ಲ ಗುರುಭಾಯಿಗಳ ಹಾಗೂ ಆಪ್ತರಾದ ಗೃಹೀಭಕ್ತರ ಯೋಗಕ್ಷೇಮದ ವಿಚಾರವನ್ನು ಸವಿಸ್ತಾರವಾಗಿ ತಿಳಿಸಿದರು. ಮಠದ ಚಟುವಟಿಕೆಗಳ ವಿವರಗಳನ್ನು ಸ್ವಾಮೀಜಿ ವಿಶೇಷ ಆಸ್ಥೆಯಿಂದ ವಿಚಾರಿಸಿಕೊಂಡರು. ಬಳಿಕ ತಮ್ಮ ಹಲವಾರು ಕಾರ್ಯಯೋಜನೆಗಳ ಬಗ್ಗೆ ಹೇಳಿದರು. ಅವರ ಆದಮ್ಯ ಶಕ್ತಿ-ಉತ್ಸಾಹಗಳನ್ನು ಹಾಗೂ ಧರ್ಮಪ್ರಸಾರಕನ ಸ್ಫೂರ್ತಿಯನ್ನು ಕಂಡು ಶಾರದಾನಂದರು ಚಕಿತರಾದರು. ತಾವು ಅಂದು ಕಂಡ ನರೇಂದ್ರನಿಗೂ ಇಂದು ಕಾಣುತ್ತಿರುವ ವಿವೇಕಾನಂದರಿಗೂ ಎಷ್ಟು ವ್ಯತ್ಯಾಸ ! ಆಲಂಬಜಾರ್ ಮಠದ ಬಗ್ಗೆ ಶಾರದಾನಂದರು ತಿಳಿಸಿದ ವಿಷಯಗಳನ್ನು ಕೇಳಿದ ಕೂಡಲೇ ಸ್ವಾಮೀಜಿಯ ಮನಸ್ಸು ನೇರವಾಗಿ ಅಲ್ಲಿಗೆ ಧಾವಿಸಿತು. ಅದಾಗಲೇ ಅವರು ಮಠದ ಕಾರ್ಯ ಚಟುವಟಿಕೆಗಳ ಬಗ್ಗೆ ಹಾಗೂ ತಮ್ಮ ಗುರುಭಾಯಿಗಳಲ್ಲಿ ಪ್ರತಿಯೊಬ್ಬರೂ ಏನೇನು ಮಾಡ ಬೇಕೆಂಬುದರ ಬಗ್ಗೆ ವಿವರವಾದ ಸೂಚನೆಗಳನ್ನು ನೀಡಿ ಅವರನ್ನೆಲ್ಲ ಕಾರ್ಯೋನ್ಮುಖರನ್ನಾಗಿಸಿ ದ್ದರು. ಈಗ ಮುಖತಃ ಇನ್ನು ಕೆಲವು ವಿಚಾರಗಳು ತಿಳಿದುಬಂದಾಗ, ತಾವು ಮಠದ ಕಡೆಗೆ ಇನ್ನೂ ಹೆಚ್ಚಿನ ಗಮನಕೊಡಬೇಕೆಂದು ಅವರು ನಿಶ್ಚಯಿಸಿದರು.</p>
<p>ಇಂಗ್ಲೆಂಡಿನಲ್ಲಿ ಅವರು ತಮ್ಮ ಸೋದರ ಮಹೇಂದ್ರನಾಥನನ್ನು ಭೇಟಿಯಾದರು. ಇವನು ಕಾನೂನು ಶಿಕ್ಷಣಕ್ಕಾಗಿ ಇಂಗ್ಲೆಂಡಿಗೆ ಬಂದಿದ್ದ. (ಸ್ವಾಮೀಜಿಯ ಕುಟುಂಬದವರು ಬಡತನದಲ್ಲಿ ಜೀವಿಸುತ್ತಿರುವುದನ್ನು ತಿಳಿದ ಖೇತ್ರಿಯ ಮಹಾರಾಜ ಅಜಿತ್​ಸಿಂಗ್, ಸ್ವಾಮೀಜಿಯ ತಮ್ಮಂದಿ ರಾದ ಮಹೇಂದ್ರನಾಥ ಹಾಗೂ ಭೂಪೇಂದ್ರನಾಥರ ವಿದ್ಯಾಭ್ಯಾಸದ ಸಂಪೂರ್ಣ ಜವಾಬ್ದಾರಿ ಯನ್ನು ಹೊತ್ತುಕೊಂಡಿದ್ದನಲ್ಲದೆ, ಸ್ವಂತ ಅಣ್ಣನಂತೆ ಅವರ ಯೋಗಕ್ಷೇಮವನ್ನು ನೋಡಿಕೊಳ್ಳು ತ್ತಿದ್ದ. ಮಹೇಂದ್ರನಾಥನ ಉನ್ನತ ವಿದ್ಯಾಭ್ಯಾಸಕ್ಕೂ ಅವನೇ ನೆರವಾಗಿದ್ದ.) ಈ ಹಿಂದೆ ಅಮೆರಿಕ ದಲ್ಲಿ ತಮಗೆ ಪರಿಚಿತನಾಗಿದ್ದ ಜಾನ್. ಪಿ. ಫಾಕ್ಸ್​ನನ್ನೂ ಇಂಗ್ಲೆಂಡಿನಲ್ಲಿ ಸ್ವಾಮೀಜಿ ಸಂಧಿಸಿ ದರು. ಇವನು ಅವರ ಕಾರ್ಯದಲ್ಲಿ ನೆರವಾಗಲು ಮುಂದೆ ಬಂದ. ರೀಡಿಂಗಿನಲ್ಲಿ ಸುಮಾರು ಒಂದು ವಾರವಿದ್ದು ಬಳಿಕ ಸ್ವಾಮೀಜಿ ಲಂಡನ್ನಿಗೆ ಹೊರಟರು. ನೈಪುತ್ಯ ಲಂಡನ್ನಿನಲ್ಲಿ ಅವರಿಗಾಗಿ ಇ. ಟಿ. ಸ್ಟರ್ಡಿ ಒಂದು ಮನೆಯನ್ನು ಬಾಡಿಗೆಗೆ ಗೊತ್ತುಮಾಡಿದ್ದ. ಈ ಮನೆಯಲ್ಲಿ ಅವರು ಸ್ವಾಮಿ ಶಾರದಾನಂದರು, ಮಹೇಂದ್ರನಾಥ, ಗುಡ್​ವಿನ್ ಹಾಗೂ ಜಾನ್ ಫಾಕ್ಸ್​– ಇವರೊಂದಿಗೆ ವಾಸಿಸಲಾರಂಭಿಸಿದರು. ಅಲ್ಲದೆ ಸ್ಟರ್ಡಿಯೂ ಆಗಾಗ ಬಂದು ಇಲ್ಲಿ ಉಳಿದು ಕೊಳ್ಳುತ್ತಿದ್ದ. ಆ ಸಯಮದಲ್ಲಿ ಯೂರೋಪಿನಲ್ಲಿದ್ದ ಮಿಸ್ ಮೆಕಲ್​ಲಾಡಳೂ ಕೆಲದಿನಗಳಲ್ಲಿ ಲಂಡನ್ನಿಗೆ ಬಂದಳು. ಸ್ವಾಮೀಜಿಯ ಶಿಷ್ಯೆಯಾಗಿದ್ದ ಮಿಸ್ ಹೆನ್ರಿಟಾ ಮುಲ್ಲರ್ ಅವರಿಗಾಗಿ ಆ ಮನೆಯ ಕೆಳಗೇ ಇದ್ದ ಕೆಲವು ಕೋಣೆಗಳನ್ನು ಬಾಡಿಗೆಗೆ ಕೊಡಿಸಿದಳು, ಮತ್ತು ಅವರ ಖರ್ಚುಗಳಲ್ಲಿ ಕೆಲಭಾಗವನ್ನು ತಾನೇ ವಹಿಸಿಕೊಂಡಳು. ಈ ಮನೆಯಿಂದ ಸ್ವಾಮೀಜಿ ಮೇರಿ ಹೇಲ್​ಗೆ ಒಂದು ಪತ್ರದಲ್ಲಿ ಹೀಗೆ ಬರೆದರು, “ಇಲ್ಲಿ ನಮ್ಮ ಕೆಲವು ಹಳೆಯ ಸ್ನೇಹಿತರಿದ್ದಾರೆ ; ಮಿಸ್ ಮೆಕ್​ಲಾಡ್ ಕೂಡ ಬಂದಿದ್ದಾಳೆ–ಚಿನ್ನದಂಥ ಹೆಂಗಸು ಅವಳು. ಈ ನಮ್ಮ ಮನೆಯಲ್ಲಿ ಒಂದು ಚಿಕ್ಕ ಸಂಸಾರವೇ ಇದೆ. ನನ್ನೊಂದಿಗೆ ಭಾರತದ ಇನ್ನೊಬ್ಬರು ಸಂನ್ಯಾಸಿಯೂ ಇದ್ದಾರೆ. ಪಾಪ ಅವರೊಬ್ಬ ಪಕ್ಕಾ ಹಿಂದೂ–ನನ್ನಂತೆ ಎಲ್ಲರನ್ನೂ ಹಿಂದೆ ತಳ್ಳಿ ಓಡಲಾರರು. ತುಂಬ ಭಾವನಾತ್ಮಕ ವ್ಯಕ್ತಿ. ವಿನಯಶಾಲಿ, ಮಧುರ ಸ್ವಭಾವದವರು. ಆದರೆ ಅವರು ಹೀಗಿದ್ದರೆ ಆಗುವುದಿಲ್ಲ. ನಾನು ಅವರಲ್ಲಿ ಸ್ವಲ್ಪ ಚಟುವಟಿಕೆಯನ್ನು ತುಂಬಲು ಪ್ರಯತ್ನಿಸುತ್ತೇನೆ. . . ”</p>
<p>ಲಂಡನ್ನಿನಲ್ಲಿ ತಮ್ಮ ತರಗತಿಗಳ ಕಾರ್ಯವನ್ನು ಪುನರಾರಂಭಿಸುವ ಮೊದಲು ಸ್ವಾಮೀಜಿ ಕೆಲದಿನಗಳ ಕಾಲ ಸ್ವಾಮಿ ಶಾರದಾನಂದರೊಡನೆ ಮಿಸ್ ಮುಲ್ಲರಳ ಮನೆಯಲ್ಲಿ ವಾಸಿಸಿದರು. ಈಕೆಯ ಮನೆಯಿದ್ದದ್ದು ರೀಡಿಂಗಿನಿಂದ ಸುಮಾರು ಹನ್ನೆರಡು ಮೈಲಿ ದೂರದಲ್ಲಿ ; ಥೇಮ್ಸ್ ನದಿಯ ತೀರದಲ್ಲಿದ್ದ ಮೇಡನ್​ಹೆಡ್ ಎಂಬ ಊರಿನಲ್ಲಿ. ಬಹುಶಃ ಸ್ವಾಮೀಜಿ ಲಂಡನ್ನಿನಿಂದಾಚೆ ಗ್ರಾಮಾಂತರ ಪ್ರದೇಶದಲ್ಲಿ ಓಡಾಡಬೇಕಾದ ಈ ಸಂದರ್ಭದಲ್ಲೇ ಒಂದು ರೋಮಾಂಚಕಾರಿ ಘಟನೆ ನಡೆಯಿತು. ಅಪಾಯ ಎದುರಾದಾಗ ಅವರು ಅದನ್ನು ಎಂತಹ ಧೈರ್ಯದಿಂದ ಎದುರಿಸು ತ್ತಿದ್ದರು ಎಂಬುದಕ್ಕೆ ಈ ಘಟನೆ ಒಳ್ಳೆಯ ಉದಾಹರಣೆ :</p>
<p>ಒಮ್ಮೆ ಮಿಸ್ ಮುಲ್ಲರ್ ಹಾಗೂ ಒಬ್ಬ ಆಂಗ್ಲ ಸ್ನೇಹಿತನೊಂದಿಗೆ ಸ್ವಾಮೀಜಿ ಒಂದು ಹೊಲದ ದಾರಿಯಾಗಿ ನಡೆದುಕೊಂಡು ಹೋಗುತ್ತಿದ್ದರು. ಆಗ ಇದ್ದಕ್ಕಿದ್ದಂತೆ ಒಂದು ಹುಚ್ಚು ಗೂಳಿ ಅವರಿಗೆ ಎದುರಾಗಿ, ಅವರೆಡೆಗೇ ನುಗ್ಗಿ ಬಂತು. ಆಂಗ್ಲ ಸ್ನೇಹಿತ ಧೈರ್ಯವಾಗಿ ಓಡಿ ಹೋಗಿ ಒಂದು ಗುಡ್ಡದ ಹಿಂದೆ ಮರೆಯಾದ. ಮಿಸ್ ಮುಲ್ಲರ್ ಕೂಡ ಸ್ವಲ್ಪ ದೂರ ಓಡಿದಳು. ಆದರೆ ಆಕೆ ಮಧ್ಯವಯಸ್ಸು ಮೀರಿದ ಮಹಿಳೆ. ಹೆಚ್ಚು ಓಡಲಾರದೆ ಕುಸಿದು ಕುಳಿತಳು. ಸ್ವಾಮೀಜಿ ಇದನ್ನು ನೋಡಿದರು. ಆದರೆ ಆ ಗಳಿಗೆಯಲ್ಲಿ ಅವರು ಅವಳಿಗೆ ಯಾವ ರೀತಿಯಲ್ಲೂ ನೆರ ವಾಗಲು ಸಾಧ್ಯವಿರಲಿಲ್ಲ. ಆದ್ದರಿಂದ ಅವರು ಆ ಹುಚ್ಚು ಗೂಳಿಗೆ ಇದಿರಾಗಿ ಅವಳ ಬಳಿಯಲ್ಲಿ ಕೈಕಟ್ಟಿಕೊಂಡು ನಿಂತು ಅದನ್ನೇ ತೀಕ್ಷ್ಣವಾಗಿ ದಿಟ್ಟಿಸಿದರು. ಆ ಗೂಳಿ ಇವರ ಹತ್ತಿರಕ್ಕೇ ಓಡಿ ಬಂದಿತು. ಆದರೆ ಸ್ವಾಮೀಜಿಯನ್ನು ಕಂಡು ಅದು ಸ್ವಲ್ಪ ದೂರದಲ್ಲಿ ನಿಂತುಬಿಟ್ಟಿತು ; ಬಳಿಕ ತಲೆಯಾಡಿಸುತ್ತ ಮಂಕುಬಡಿದಂತೆ ಹಿಂದಿರುಗಿ ಹೊರಟುಹೋಯಿತು ! ಬಳಿಕ ದೂರಕ್ಕೆ ಓಡಿ ಹೋಗಿದ್ದ ಅವರ ಸ್ನೇಹಿತ ವಾಪಸು ಬಂದ. ಗೂಳಿ ಶಾಂತವಾದುದನ್ನು ಕಂಡು ಸ್ವಾಮೀಜಿಯ ಸ್ನೇಹಿತರಿಬ್ಬರಿಗೂ ಪರಮಾಶ್ಚರ್ಯ. ಆ ಸ್ನೇಹಿತ, “ಸ್ವಾಮೀಜಿ, ಆ ಗೂಳಿ ನುಗ್ಗಿ ಬರುತ್ತಿದ್ದಾಗ ಹಾಗೆ ಕೈಕಟ್ಟಿಕೊಂಡು ನಿಂತುಬಿಟ್ಟಿರಲ್ಲ, ಆಗ ನೀವು ಏನು ಯೋಚಿಸುತ್ತಿದ್ದಿರಿ ?” ಎಂದು ಕೇಳಿದ. ಸ್ವಾಮೀಜಿ ಹಾಸ್ಯವಾಗಿ ಉತ್ತರಿಸಿದರು, “ಏನಿಲ್ಲ, ಒಂದು ವೇಳೆ ಆ ಗೂಳಿ ನನ್ನನ್ನು ಗುಮ್ಮಿ ಎಸೆ ದರೆ ಎಷ್ಟು ದೂರ ಹೋಗಿ ಬೀಳುತ್ತೇನೆ ಎಂದು ಲೆಕ್ಕಾಚಾರ ಹಾಕುತ್ತಿದ್ದೆ ಅಷ್ಟೆ !”</p>
<p>ಮೇ ತಿಂಗಳ ಕೊನೆಯ ವೇಳೆಗೆ ಸ್ವಾಮೀಜಿ ಲಂಡನ್ನಿನಲ್ಲಿ ತಮ್ಮ ಕಾರ್ಯವನ್ನು ಪೂರ್ಣ ರಭಸದಿಂದ ಪ್ರಾರಂಭಿಸಿದರು. ತಮ್ಮ ಮೊದಲ ಭೇಟಿಯ ಅವಧಿಯಲ್ಲೇ ಅವರು ತಮ್ಮ ಕಾರ್ಯಕ್ಷೇತ್ರವನ್ನು ಸಿದ್ಧಪಡಿಸಿಟ್ಟುಕೊಂಡಿದ್ದರು. ಆದರೆ ಈಗ ಅವರು ಮತ್ತೆ ಕಷ್ಟಪಟ್ಟು ಶ್ರಮಿಸಬೇಕಾದ ಆವಶ್ಯಕತೆಯಿತ್ತು. ಏಕೆಂದರೆ ಅವರು ಅದಾಗಲೇ ಯಾರ ಮೇಲೆ ಪ್ರಭಾವ ಬೀರಿದ್ದರೋ ಅದಕ್ಕಿಂತ ಹೆಚ್ಚಿನ ಸಂಖ್ಯೆಯ ಹೊಸ ಹೊಸ ಜನರನ್ನು ತಮ್ಮ ಬಳಿಗೆ ಬರಮಾಡಿ ಕೊಳ್ಳಬೇಕಾಗಿತ್ತು. ಅವರೇ ಹಿಂದೆ ಹೇಳಿದ್ದಂತೆ, ಸುಶಿಕ್ಷಿತರೂ ಬುದ್ಧಿಜೀವಿಗಳೂ ಆದ ಆ ಆಂಗ್ಲ ರಲ್ಲಿ ಒಬ್ಬೊಬ್ಬರ ಮೇಲೆ ಪ್ರಭಾವ ಬೀರುವುದೂ ಕಠಿಣವಾದ ಕಾರ್ಯವೇ ಸರಿ. ಆ ಜನರ ಎಲ್ಲ ಬಗೆಯ ವಿರೋಧವನ್ನೂ ಎದುರಿಸಿ ಅವರನ್ನು ಗೆದ್ದುಕೊಳ್ಳಬೇಕಾದರೆ ಅಪಾರ ಶಕ್ತಿ-ಉತ್ಸಾಹ- ಛಲವಂತಿಕೆ ಬೇಕು. ಆದರೆ ಈ ಕಾರ್ಯವನ್ನು ಪ್ರಾರಂಭಿಸಲು ಸ್ವಾಮೀಜಿ ಮಾನಸಿಕವಾಗಿ ಸಿದ್ಧರಾಗಿಯೇ ಇದ್ದರು.</p>
<p>ಮೇ ೭ರಿಂದ ಜುಲೈ ೧೬ರವರೆಗೆ ಅವರು ತಮ್ಮ ವಾಸಗೃಹದಲ್ಲೇ ನಿಯತವಾಗಿ ವಾರಕ್ಕೆ ಐದು ತರಗತಿಗಳನ್ನು ನಡೆಸಿದರು. ಇವುಗಳಲ್ಲಿ ಒಂದು ಪ್ರಶ್ನೋತ್ತರಗಳ ತರಗತಿ. ಈ ತರಗತಿ ಗಳಿಗೆ ಬರುತ್ತಿದ್ದವರ ಸಂಖ್ಯೆ ಮೊದಲು ಕಡಿಮೆಯಿದ್ದರೂ ಕ್ರಮೇಣ ಅದು ಹೆಚ್ಚಾಯಿತು. ತಮ್ಮ ಮೊದಲ ತರಗತಿಗಳಲ್ಲಿ ಆರ್ಯ ಜನಾಂಗದ ಇತಿಹಾಸ, ಅದರ ಬೆಳವಣಿಗೆ, ಅದರ ಧಾರ್ಮಿಕ ಬೆಳವಣಿಗೆ ಮತ್ತು ಅದು ತನ್ನ ಧಾರ್ಮಿಕ ಪ್ರಭಾವವನ್ನು ಹರಡಿದ ಬಗೆ–ಇವುಗಳ ಕುರಿತಾಗಿ ವಿವರಿಸಿದರು. ಇದಾದ ಮೇಲೆ ಅವರು ಕ್ರಮವಾಗಿ ಜ್ಞಾನಯೋಗ, ರಾಜಯೋಗ ಹಾಗೂ ಭಕ್ತಿಯೋಗದ ವಿಷಯವಾಗಿ ತರಗತಿಗಳ ಸರಣಿಗಳನ್ನು ನಡೆಸಿದರು. ಇವುಗಳಲ್ಲಿ ಹೆಚ್ಚಿನವನ್ನು ಗುಡ್​ವಿನ್ ಬರೆದಿಟ್ಟ.</p>
<p>ಸ್ವಾಮೀಜಿಯ ಈ ತರಗತಿಗಳ ಮಹತ್ವವೆಂಥದು ಎಂಬುದನನು ಲಂಡನ್ನಿನ ‘ಕ್ವೀನ್​’ ಪತ್ರಿಕೆಯ ಈ ವರದಿಯಿಂದ ನೋಡಬಹುದು–“ಸ್ವಾಮಿ ವಿವೇಕಾನಂದರು ತಮ್ಮ ತರಗತಿಗಳ ಪ್ರಾರಂಭದಿಂದಲೂ ಅಷ್ಟೊಂದು ಜನರನ್ನು ಆಕರ್ಷಿಸಲು ಸಮರ್ಥರಾಗಿರುವುದು ನಿಜಕ್ಕೂ ದೊಡ್ಡ ಆಶ್ಚರ್ಯವೇ ಸರಿ. ಲಂಡನ್ನಿನಂಥ ಈ ಭೋಗವಾದಿಗಳ ನಗರದಲ್ಲಿ ರಾಜಕಾರಣವೇ ಜನರ ತಲೆಗಳಲ್ಲಿ ಯಾವಾಗಲೂ ತುಂಬಿರುವುದು. ಧರ್ಮವೆಂದರೆ ಎಲ್ಲರೂ ಮೂಗು ಮುರಿ ಯುವವರೇ. ಹಾಗಿರುವಾಗ, ನರ್ತನಕೂಟಗಳ, ಔತಣಗಳ ಹಾಗೂ ಮನರಂಜನೆಯ ಈ ಪುತುವಿನಲ್ಲಿ ಅಷ್ಟೊಂದು ಜನ ಅವರ ತರಗತಿಗಳಿಗೆ ಹೋಗುತ್ತಾರೆಂದರೆ !”</p>
<p>ಈ ತರಗತಿಗಳ ಯಶಸ್ಸಿನಿಂದ ಸ್ಫೂರ್ತಿಗೊಂಡ ಸ್ವಾಮೀಜಿಯ ಸ್ನೇಹಿತರು, ಅವರ ಸಾರ್ವ ಜನಿಕ ಉಪನ್ಯಾಸಗಳ ಸರಣಿಯೊಂದನ್ನು ಏರ್ಪಡಿಸಿದರು. ಪಿಕಾಡಿಲಿಯ ‘ಪ್ರಿನ್ಸಸ್ ಹಾಲ್​’ನಲ್ಲಿ ಜೂನ್ ತಿಂಗಳ ಮೂರು ಭಾನುವಾರಗಳಂದು “ಧರ್ಮದ ಅವಶ್ಯಕತೆ”, “ಒಂದು ವಿಶ್ವಾತ್ಮಕ ಧರ್ಮ” ಮತ್ತು “ವಾಸ್ತವಿಕ ಹಾಗೂ ತೋರಿಕೆಯ ಮಾನವ” ಎಂಬ ವಿಷಯಗಳ ಬಗ್ಗೆ ಅವರು ಮಾತನಾಡಿದರು. ಈ ಉಪನ್ಯಾಸಗಳು ಪ್ರಚಂಡ ಯಶಸ್ಸು ಗಳಿಸಿದ್ದರಿಂದ, ಕೂಡಲೇ ಮೂರು ಉಪನ್ಯಾಸಗಳ ಮತ್ತೊಂದು ಸರಣಿಯನ್ನು ವ್ಯವಸ್ಥೆಗೊಳಿಸಲಾಯಿತು. ಇವುಗಳ ವಿಷಯಗಳು –“ಭಕ್ತಿಯೋಗ”, “ತ್ಯಾಗ” ಹಾಗೂ “ಸಾಕ್ಷಾತ್ಕಾರ”. ಇವೆಲ್ಲವನ್ನೂ ಗುಡ್​ವಿನ್ ಶ್ರೀಘ್ರಲಿಪಿ ಯಲ್ಲಿ ಬರೆದುಕೊಂಡ.</p>
<p>ಸ್ವಾಮೀಜಿ ನಡೆಸಿಕೊಂಡು ಬರುತ್ತಿದ್ದ ಈ ಎಲ್ಲ ಉಪನ್ಯಾಸಗಳು ಹಾಗೂ ತರಗತಿಗಳು, ಲಂಡನ್ನಿನಲ್ಲಿನ ಅವರ ಚಟುವಟಿಕೆಗಳ ಒಂದು ಸಣ್ಣ ಅಂಶ ಮಾತ್ರವೇ. ಇವುಗಳಲ್ಲದೆ, ಅವರು ಇನ್ನೆಷ್ಟೋ ಸಭೆಗಳಲ್ಲಿ ಮಾತನಾಡಿದರು, ಸಂದರ್ಶನಗಳನ್ನು ನೀಡಿದರು ಮತ್ತು ನಗರದ ಗಣ್ಯ ವ್ಯಕ್ತಿಗಳ ಒಕ್ಕೂಟಗಳಲ್ಲಿ ಪಾಲ್ಗೊಂಡರು. ಹೀಗೆ ಅವರು ಮಾಡಿದ ಅನೌಪಚಾರಿಕ ಭಾಷಣಗಳಲ್ಲಿ ಮುಖ್ಯವಾದುದೆಂದರೆ, ಲಂಡನ್ನಿನ ಪ್ರತಿಷ್ಠಿತ ಮಹಿಳೆಯರ “ಸೆಸೇಮ್ ಕ್ಲಬ್​”ನಲ್ಲಿ ‘ವಿದ್ಯಾ ಭ್ಯಾಸ’ಎಂಬ ವಿಷಯವಾಗಿ ಮಾತನಾಡಿದುದು. (ಕುಮಾರಿ ಮಾರ್ಗರೇಟ್ ನೋಬೆಲ್ ಈ ಕ್ಲಬ್ಬಿನ ಕಾರ್ಯದರ್ಶಿಯಾಗಿದ್ದಳು.) ವಿದ್ಯಾಭ್ಯಾಸದ ತತ್ತ್ವದ ಬಗ್ಗೆಯೂ ಇತರ ಅಂಶಗಳ ಬಗ್ಗೆಯೂ ಸ್ವಾಮೀಜಿ ವ್ಯಕ್ತಪಡಿಸಿದ್ದ ಭಾವನೆಗಳು ಅತ್ಯಂತ ಸ್ವಂತಿಕೆಯಿಂದ ಕೂಡಿದ್ದುವು. ವಿದ್ಯಾಭ್ಯಾಸ ಪದ್ಧತಿಗಳ ಸುಧಾರಣೆಯ ಬಗ್ಗೆ ಮತ್ತು ಅವುಗಳ ಅನುಷ್ಠಾನದ ಬಗ್ಗೆ ಅವರು ನೀಡಿರುವ ಸಲಹೆಗಳು ಕ್ರಾಂತಿಕಾರಕವಾದವು. ಇಂದಿಗೂ ಅವು ಹೊಸತಾಗಿಯೇ ಇವೆ. ಅವುಗಳ ಮಹತ್ವ ಸ್ವಲ್ಪವೂ ಕಡಿಮೆಯಾಗಿಲ್ಲ. ತಮ್ಮ ಈ ನೂತನ ಭಾವನೆಗಳಲ್ಲಿ ಕೆಲವನ್ನು ಸ್ವಾಮೀಜಿ ಅಂದಿನ ಉಪನ್ಯಾಸದ ಸಂದರ್ಭದಲ್ಲಿ ವ್ಯಕ್ತಪಡಿಸಿದರು. ಹೆಚ್ಚಾಗಿ ಶಿಕ್ಷಣ ಕ್ಷೇತ್ರಕ್ಕೆ ಸಂಬಂಧಿಸಿದವ ರಿಂದಲೇ ಅಂದಿನ ಸಭೆ ತುಂಬಿತ್ತು. ಅಂದು ಸ್ವಾಮೀಜಿ ಪುರಾತನ ಭಾರತದ ವಿದ್ಯಾಭ್ಯಾಸ ಪದ್ಧತಿಯನ್ನು ವಿವರಿಸಿ, ಅದರ ಹಿರಿಮೆಯನ್ನು ಬಣ್ಣಿಸಿದರು. ಆಧುನಿಕ ಜಗತ್ತಿನಲ್ಲಿ ಶಿಕ್ಷಣವು ತನ್ನ ಪವಿತ್ರತೆಯನ್ನು ಕಳೆದುಕೊಂಡು ಒಂದು ವ್ಯಾಪಾರವಾಗಿ ಪರಿಣಮಿಸಿರುವುದನ್ನು ಕಟುವಾಗಿ ಖಂಡಿಸಿದರು. ಅವರ ಕೆಲವು ಮಾತುಗಳಂತೂ ಸಭಿಕರ ಮೇಲೆ ಚಾಟಿಯೇಟಿನಂತೆ ಕೆಲಸ ಮಾಡಿದುವು. ವಿದ್ಯಾಭ್ಯಾಸದ ಅತ್ಯಂತ ಪ್ರಧಾನವಾದ ಉದ್ದೇಶವೆಂದರೆ ವ್ಯಕ್ತಿನಿರ್ಮಾಣ ಮಾಡು ವುದೇ ಹೊರತು ಅಸಂಖ್ಯಾತ ವಿಷಯಗಳನ್ನು ಮೆದುಳಿನೊಳಕ್ಕೆ ತುರುಕುವುದಲ್ಲ. ಇದು ಸ್ವಾಮೀಜಿಯ ಅತಿ ಮುಖ್ಯ ತತ್ತ್ವ.</p>
<p>ನಿಜಕ್ಕೂ ಈ ಉಪನ್ಯಾಸವು ಸಭಿಕರ ಮೇಲೆ ಬೀರಿದ ಪ್ರಭಾವ ಪ್ರಚಂಡವಾದದ್ದು. ಆ ಸಭೆಯಲ್ಲಿ ಹಾಜರಿದ್ದ ಎರಿಕ್ ಹ್ಯಾಮಂಡ್ ಎಂಬವನು ತನ್ನ ಸ್ಮೃತಿ ಲೇಖನದಲ್ಲಿ ಆ ಉಪ ನ್ಯಾಸದ ಬಗ್ಗೆ ಹೀಗೆ ಬರೆದಿದ್ದಾನೆ :</p>
<p>“ಆ ಸಂದರ್ಭದಲ್ಲಿ ನೆರೆದಿದ್ದವರ ಪೈಕಿ ಹೆಚ್ಚಿನವರು ಶಾಲಾ ಉಪಾಧ್ಯಾಯರು-ಉಪಾ ಧ್ಯಾಯಿನಿಯರು. ಉಪನ್ಯಾಸದ ವಿಷಯ ‘ವಿದ್ಯಾಭ್ಯಾಸ’ ಎಂದು ಅದಾಗಲೇ ಪ್ರಕಟವಾಗಿತ್ತು. ಸ್ವಾಮೀಜಿ ವೇದಿಕೆಯ ಮೇಲೆ ಕಾಣಿಸಿಕೊಂಡರು. ಆದರೆ ಅವರಿಗೆ ತಾವು ಮಾತನಾಡಬೇಕಾದ ವಿಷಯ ಯಾವುದು ಎಂಬುದರ ಮುನ್ಸೂಚನೆ ಸಿಕ್ಕಿರಲಾರದು. ಆದರೂ ಅವರು, ತಾವು ಯಾವುದೇ ಸಂದರ್ಭದ ನಿರೀಕ್ಷೆಗಳಿಗೂ ಮೀರಿ ನಿಲ್ಲಬಲ್ಲೆವೆಂಬುದನ್ನು ತೋರಿಸಿಕೊಟ್ಟರು. ಶಾಂತಭಾವದಿಂದ, ಸಂಪೂರ್ಣ ಆತ್ಮವಿಶ್ವಾಸದಿಂದ ತಮ್ಮ ಭಾಷಣವನ್ನು ಪ್ರಾರಂಭಿಸಿದರು. ಅವರೊಬ್ಬ ಹಿಂದೂ–ತನ್ನ ಪ್ರಾಚೀನ ನಾಗರಿಕತೆ, ಸಂಸ್ಕೃತಿಗಳ ಹೆಮ್ಮೆಯಿಂದ ಸ್ಫೂರ್ತಿಗೊಂಡ, ಹಿಂದೂ ಸಂಪ್ರದಾಯ ಹಿಂದೂ ತತ್ತ್ವಗಳಿಂದ ಭರಿತವಾದ ಹೃದಯ-ನಾಲಗೆಗಳಿಂದ ಕೂಡಿದ ಹಿಂದೂ ! ಅವರು ಮಾತನಾಡುತ್ತಿದ್ದುದೊಂದು ಅದ್ಭುತ, ಅಪೂರ್ವ ದೃಶ್ಯವಾಗಿತ್ತು ; ಅವಿ ಸ್ಮರಣೀಯ ಅನುಭವವಾಗಿತ್ತು. ಅವರ ಕೃಷ್ಣವರ್ಣ, ತೀಕ್ಷ್ಣದೃಷ್ಟಿಯನ್ನು ಬೀರುವ ಪ್ರಖರ ಕಂಗಳು, ಮತ್ತು ಅವರ ಉಡುಪು ಕೂಡ–ಆಕರ್ಷಣೀಯವಾಗಿದ್ದುವು, ಮನಮೋಹಕವಾಗಿ ದ್ದುವು. ಎಲ್ಲಕ್ಕಿಂತ ಮಿಗಿಲಾಗಿ, ಅವರ ಸ್ಫೂರ್ತಿಯುತ ವಾಗ್​ಝರಿಯು ಅವರಿಗೆ ಜಯಘೋಷ ವನ್ನು ಗಳಿಸಿಕೊಟ್ಟಿತು. ಇಂಗ್ಲಿಷ್ ಭಾಷೆಯ ಮೇಲೆ ಅವರಿಗಿದ್ದ ಪ್ರಭುತ್ವವು ಸಭಿಕರಿಗೆ ತುಂಬ ಸಂತಸವನ್ನು ನೀಡಿತಲ್ಲದೆ, ಎಲ್ಲರ ಗಮನವನ್ನೂ ಅವರತ್ತ ಸೆಳೆಯುವಂತಿತ್ತು. ಆ ಸಭೆಯಲ್ಲಿ ಬಹಳಷ್ಟು ಸ್ತ್ರೀಪುರುಷರ ಉದ್ಯೋಗವೇ ಆಂಗ್ಲ ವಿದ್ಯಾರ್ಥಿಗಳಿಗೆ ಅವರ ಮಾತೃಭಾಷೆಯನ್ನು, ಮತ್ತು ಅದೇ ಭಾಷಾಮಾಧ್ಯಮದಲ್ಲಿ ಇತರ ಜ್ಞಾನಶಾಖೆಗಳನ್ನು ಬೋಧಿಸುವುದಾಗಿತ್ತು ಎಂಬು ದನ್ನು ನೆನಪಿಡಬೇಕು. ಅಲ್ಲದೆ ತಾವು ಇತಿಹಾಸ-ಅರ್ಥಶಾಸ್ತ್ರಗಳಲ್ಲೂ ಅಷ್ಟೇ ಪರಿಣತರೆಂಬು ದನ್ನೂ ಸ್ವಾಮೀಜಿ ತೋರಿಸಿಕೊಟ್ಟರು. ಹೀಗೆ, ಆ ಸಭಿಕರು ಯಾವ ಕ್ಷೇತ್ರದಲ್ಲಿ ಅಪ್ರತಿಮರೆನ್ನಿಸಿ ಕೊಂಡಿದ್ದರೋ ಅದೇ ಕ್ಷೇತ್ರದಲ್ಲಿ ಸ್ವಾಮೀಜಿ ಅವರನ್ನು ಇದಿರಿಸಿದರು. ಸ್ವಾಮೀಜಿ ನಿರ್ಭೀತರಾಗಿ ಮಾತನಾಡಿದರು. ಅವರ ದನಿಯಲ್ಲಿ ಕೃಪಾಯಾಚನೆಯ ಸುಳಿವಿರಲಿಲ್ಲ. ಅವರು ‘ಹಣದಾಸೆ ಯಿಂದ ಶಿಕ್ಷಣ ನೀಡುವವನು ಅತ್ಯುನ್ನತ ಸತ್ಯಕ್ಕೆ ದ್ರೋಹವೆಸಗುತ್ತಾನೆ’ ಎಂಬ ಹಿಂದೂ ತತ್ತ್ವ ವನ್ನು ಒತ್ತಿಹೇಳಿ, ಸಭಿಕರಿಗೆ ಪೆಟ್ಟಿನ ಮೇಲೆ ಪೆಟ್ಟನ್ನು ಕೊಟ್ಟರು. ಶಿಕ್ಷಣವು ಧರ್ಮದ ಅವಿಭಾಜ್ಯ ಅಂಗವೆಂದು ಸಾರಿ, ಅದನ್ನು ವ್ಯಾಪಾರಕ್ಕಾಗಿ ಬಳಸಬಾರೆಂಬುದನ್ನು ಒತ್ತಿ ಹೇಳಿದರು. ಈಟಿಯ ಮೊನೆಯಂತಹ ಅವರ ಮಾತುಗಳು, ಸಂಪ್ರದಾಯಬದ್ಧ ಆಲೋಚನೆಯ ತರ್ಕದ ಕವಚವನ್ನು ಭೇದಿಸಿದುವು. ಆದರೂ ಅವರ ಮಾತಿನಲ್ಲಿ ಯಾವ ದುರುದ್ದೇಶವೂ ಇಲ್ಲದಿದ್ದುದರಿಂದ ಅದು ಅವರ ಉಪನ್ಯಾಸದ ಭಾವಕ್ಕೆ ಧಕ್ಕೆಯುಂಟುಮಾಡಲಿಲ್ಲ. ಅವರು ತಮ್ಮ ಸುಸಂಸ್ಕೃತ-ವಿನಯ ಶೀಲ ವರ್ತನೆಯಿಂದ ಮತ್ತು ನಿರ್ದಯಿ ಟೀಕೆಗಾರರನ್ನೂ ಗೆದ್ದುಗೊಳ್ಳಬಲ್ಲ ಅಪೂರ್ವ ಮಂದ ಹಾಸದಿಂದ ಒಂದು ವಿಶಿಷ್ಟ ಸ್ಥಾನವನ್ನು ಪಡೆದುಕೊಂಡರಲ್ಲದೆ, ಅಲ್ಲೊಂದು ಅಚ್ಚಳಿಯದ ಮುದ್ರೆಯನ್ನೊತ್ತಿದ್ದರು. ಆ ಮುದ್ರೆಯನ್ನೊತ್ತಲು ಅವರನ್ನು ಇಲ್ಲಿಗೆ ಕಳಿಸಿದ್ದುದು ಸ್ವತಃ ಶ್ರೀರಾಮಕೃಷ್ಣರ ಚೇತನವೇ. ಆ ಕಾರ್ಯದಲ್ಲಿ ಅವರು ಪ್ರಥಮ ಪ್ರಯತ್ನದಲ್ಲೇ ಯಶಸ್ವಿಗಳಾಗಿ ದ್ದರು.</p>
<p>“ಈ ಉಪನ್ಯಾಸದ ಬಳಿಕ ಚರ್ಚೆ ಪ್ರಾರಂಭವಾಯಿತು. ಶಿಕ್ಷಣಕ್ಕೆ ಶುಲ್ಕ ವಿಧಿಸುವುದಕ್ಕೆ ಆಧುನಿಕ ಯುಗದ ಬದಲಾದ ಪರಿಸರವೇ ಮೊದಲಾದ ಕಾರಣಗಳನ್ನು ಮುಂದಿಡಲಾಯಿತು. ಆದರೆ ಸ್ವಾಮೀಜಿ ತಮ್ಮ ವಾದವನ್ನು ಬದಲಿಸಲಿಲ್ಲ.</p>
<p>“ಹೀಗಿತ್ತು ಅವರೊಂದಿಗೆ ನನ್ನ ಮೊದಲ ಭೇಟಿ. ಈ ಭೇಟಿಯ ಪರಿಣಾಮವಾಗಿ ನಾನು ಅವರ ಗಾಢ ಸ್ನೇಹ ಬೆಳೆಸುವಂತೆ, ಅವರನ್ನು ಹೃತ್ಪೂರ್ವಕವಾಗಿ ಮೆಚ್ಚಿಕೊಳ್ಳುವಂತೆ ಅವರನ್ನು ಕೃತಜ್ಞತಾಪೂರ್ವಕವಾಗಿ ಸ್ಮರಿಸಿಕೊಳ್ಳುವಂತೆ ಆಯಿತು.”</p>
<p>ಮೊದಮೊದಲು ಲಂಡನ್ನಿನಲ್ಲಿ ಸ್ವಾಮೀಜಿಗೆ ಸಿಕ್ಕಿದ ಸ್ವಾಗತವೇನೂ ಜನರ ಸ್ವಯಂಸ್ಫೂರ್ತಿ ಯಿಂದ ಉಕ್ಕಿಬಂದದ್ದಲ್ಲ. ಅವರು ಆ ಸ್ವಾಗತವನ್ನು ತಮ್ಮ ಸ್ವಂತ ಅರ್ಹತೆಯಿಂದಲೇ ಗಳಿಸಿಕೊಂಡದ್ದು. ಇದನ್ನು ಗಮನಿಸಿದ್ದ ಎರಿಕ್ ಹ್ಯಾಮಂಡ್ ತನ್ನ ಸ್ಮೃತಿ ಚಿತ್ರಣದಲ್ಲಿ ಅದನ್ನು ವಿವರಿಸುತ್ತಾನೆ :</p>
<p>“ಸ್ವಾಮಿ ವಿವೇಕಾನಂದರು ಲಂಡನ್ನಿಗೆ ಆಗಮಿಸಿದಾಗ ಅಲ್ಲಿನ ಜನ ತಮಗೆ ಸ್ವಭಾವಸಹಜ ವಾದ ಮೌನ-ಬಿಗುಮಾನ-ಅರೆಲೆಕ್ಕಾಚಾರದ ರೀತಿಯಲ್ಲೇ ಅವರಿಗೆ ಸ್ವಾಗತವನ್ನು ಕೋರಿದರು. ಬಹುಶಃ ಧರ್ಮಪ್ರಚಾರಕನೊಬ್ಬನಿಗೆ ಎಲ್ಲೆಡೆಯೂ ಎದುರಾಗುವ ವಾತಾವರಣವು ಸಂಪೂರ್ಣ ಪ್ರತಿಕೂಲವಾಗಿರದಿದ್ದರೂ, ಹೆಚ್ಚೆಂದರೆ ಅದು ಸಂಶಯಪೂರ್ಣದ್ದಾಗಿರುತ್ತದೆ. ಈ ಬಗೆಯ ಸಂಶಯ ಹಾಗೂ ಕುತೂಹಲದ ವಾತಾವರಣವನ್ನು ಸ್ವಾಮೀಜಿ ಚೆನ್ನಾಗಿ ಗುರುತಿಸಿದರು. ಆದರೆ ಅವರ ಅಜೇಯ ವ್ಯಕ್ತಿತ್ವವು ಆ ಪ್ರತಿಬಂಧಕಗಳನ್ನು ಪಕ್ಕಕ್ಕೆ ಸರಿಸುತ್ತ ಮುನ್ನುಗ್ಗಿತು ; ಹಲವಾರು ಹೃದಯಗಳಲ್ಲಿ ಸಂತಸದ ಸ್ವಾಗತವನ್ನು ಕಂಡುಕೊಂಡಿತು.</p>
<p>“ಕ್ಲಬ್ಬುಗಳು, ಸೊಸೈಟಿಗಳು, ದಿವಾನ್​ಖಾನೆಗಳು ಅವರಿಗೆ ತಮ್ಮ ಬಾಗಿಲುಗಳನ್ನು ತೆರೆದುವು. ವಿದ್ಯಾರ್ಥಿಗಳ ತಂಡಗಳು ಅವರ ಮಾತುಗಳನ್ನು ಗುಂಪುಗಟ್ಟಿ ಆಲಿಸಿದುವು. ಅವರ ಮಾತುಗಳನ್ನು ಕೇಳಿದವರು ಇನ್ನಷ್ಟು ಮತ್ತಷ್ಟು ಕೇಳಲು ಬಯಸಿದರು.”</p>
<p>ಸ್ವಾಮೀಜಿ ಇತರೆಡೆಗಳಲ್ಲಿ ಮಾಡಿದ ಭಾಷಣಗಳಲ್ಲಿ “ಹಿಂದೂ ಕಲ್ಪನೆಯಲ್ಲಿಆತ್ಮ” ಎಂಬು ದೊಂದು. ಲಂಡನ್ನಿನ ಶ್ರೀಮತಿ ಜಾನ್ ಮಾರ್ಟಿನ್ ಎಂಬ ಗಣ್ಯ ಮಹಿಳೆಯ ಮನೆಯಲ್ಲಿ ನಡೆದ ಈ ಭಾಷಣದ ಕಾರ್ಯಕ್ರಮಕ್ಕೆ ಹಲವಾರು ಪ್ರತಿಷ್ಠಿತ ನಾಗರಿಕರು ಆಗಮಿಸಿದ್ದರು. ಸಭಿಕರ ಪೈಕಿ ಮಾರುವೇಷದಲ್ಲಿ ಕುಳಿತಿದ್ದ ಲಂಡನ್ನಿನ ರಾಜಮನೆತನದ ಕೆಲವರೂ ಇದ್ದರು. ಆದರೆ ಇವರು ಹೀಗೆ ಗುಪ್ತವಾಗಿ ಕುಳಿತುಕೊಳ್ಳಬೇಕಾದ ಅವಶ್ಯಕತೆಯೇನಿತ್ತು ? ಇವರೇನೂ ಸ್ವಾಮೀಜಿಯ ಸತ್ವ ವನ್ನು ಪರೀಕ್ಷಿಸಲು ಬಂದವರಲ್ಲ. ಆದರೆ ರಾಜಮನೆತನದ ಘನವ್ಯಕ್ತಿಗಳಾದ ಇವರಂಥವರು ತಮ್ಮ ಗುಲಾಮರಾಷ್ಟ್ರದವನಾದ ಒಬ್ಬ ಬಡ ಫಕೀರನ ಭಾಷಣವನ್ನು ಕೇಳಲು ಹೋದರೆಂದು ಜನ ಆಡಿಕೊಳ್ಳಬಹುದಲ್ಲವೆ ? ಅದರಲ್ಲೂ ವಿಧರ್ಮೀಯನೊಬ್ಬನನ್ನು ಪ್ರೋತ್ಸಾಹಿಸುವುದರ ಮೂಲಕ ಸ್ವಧರ್ಮಕ್ಕೆ ಅಪಚಾರವೆಸಗಿದ್ದಾರೆಂದು ಸಂಪ್ರದಾಯಸ್ಥರು ಟೀಕಿಸಬಹುಲ್ಲವೆ ? ಆದ್ದ ರಿಂದ ಇವರು ಸ್ವಾಮೀಜಿಯ ಉಪನ್ಯಾಸವನ್ನು ಕೇಳಬೇಕೆಂಬ ತಮ್ಮ ಕುತೂಹಲವನ್ನು ಈ ರೀತಿಯಾಗಿ ತಣಿಸಿಕೊಂಡಿರಬಹುದು. ಲಂಡನ್ನಿನಲ್ಲಿ ಸ್ವಾಮೀಜಿ ಎಂತಹ ಪ್ರಭಾವ ಬೀರಿದ್ದ ರೆಂಬುದಕ್ಕೆ ಇದೊಂದು ಸಾಕ್ಷ್ಯ.</p>
<p>ಜುಲೈ ೯ರಂದು ಸ್ವಾಮೀಜಿ ಥಿಯಸಾಫಿಕಲ್ ಸೊಸೈಟಿಯ ಪ್ರಮುಖ ವ್ಯಕ್ತಿಯಾದ ಶ್ರೀಮತಿ ಆ್ಯನ್ನಿ ಬೆಸೆಂಟರ ಆಹ್ವಾನದ ಮೇರೆಗೆ ಲಂಡನ್ನಿನ ಅವರ ಮನೆಯಲ್ಲಿ ಭಾಷಣ ಮಾಡಿದರು. ಭಾಷಣದ ವಿಷಯ ‘ಭಕ್ತಿಯೋಗ’. ಆ ದಿನಗಳಲ್ಲಿ ಥಿಯಸಾಫಿಕಲ್ ಸೊಸೈಟಿಯ ಪ್ರಭಾವ ಹಾಗೂ ಹಿಡಿತ, ಅದರಲ್ಲೂ ಇಂಗ್ಲೆಂಡಿನಲ್ಲಿ, ಅತ್ಯಂತ ಪ್ರಬಲವಾಗಿತ್ತು. ಸ್ವಾಮೀಜಿ ಈ ಸೊಸೈಟಿಯ ತತ್ತ್ವಗಳನ್ನೂ ಕಾರ್ಯವಿಧಾನಗಳನ್ನೂ ಅನುಮೋದಿಸುತ್ತಿರಲಿಲ್ಲವೆಂಬುದು ಎಲ್ಲ ರಿಗೂ ತಿಳಿದಿದ್ದ ವಿಷಯವೇ. ಆದರೆ, ಯಾವುದನ್ನೂ ಟೀಕಿಸದಿರುವುದು ಮತ್ತು ಯಾರನ್ನೂ ಎದುರುಹಾಕಿಕೊಳ್ಳದಿರುವುದು ಸ್ವಾಮೀಜಿಯ ತತ್ತ್ವವಾಗಿತ್ತು. ಆದ್ದರಿಂದಲೇ ಅವರು ಶ್ರೀಮತಿ ಬೆಸೆಂಟರ ಮನೆಯಲ್ಲಿ ಮಾತನಾಡಲು ಒಪ್ಪಿಕೊಂಡದ್ದು. ಹೀಗೆಯೇ ಅವರು ಇತರ ಹಲವಾರು ಗಣ್ಯವ್ಯಕ್ತಿಗಳ ಮನೆಗಳಲ್ಲಿ, ಕ್ಲಬ್ಬುಗಳಲ್ಲಿ, ತುಂಬಿದ ಸಭೆಗಳನ್ನುದ್ದೇಶಿಸಿ ಮಾತನಾಡಿದರು. ಅಲ್ಲದೆ ಅನೇಕ ಔತಣಕೂಟಗಳಲ್ಲೂ ಭಾಗವಹಿಸಿ, ತನ್ಮೂಲಕ ಸಮಾಜದ ಎಲ್ಲ ರಂಗಗಳಿಗೆ ಸೇರಿದ ಹಲವಾರು ಪ್ರಮುಖ ವ್ಯಕ್ತಿಗಳನ್ನು ಭೇಟಿಯಾದರು.</p>
<p>ಲಂಡನ್ನಿನಲ್ಲಿ ಸ್ವಾಮೀಜಿ ನೀಡಿದ ಮತ್ತೊಂದು ಉಪನ್ಯಾಸದ ದೃಶ್ಯವು ಎರಿಕ್ ಹ್ಯಾಮಂಡನ ಮೂಲಕ ಕಾಣಸಿಗುತ್ತದೆ :</p>
<p>ಆ ಉಪನ್ಯಾಸದ ಕೊನೆಯಲ್ಲಿ ಬಿಳಿಗೂದಲಿನ ಪ್ರಸಿದ್ಧ ತತ್ತ್ವಶಾಸ್ತ್ರಜ್ಞನೊಬ್ಬ ಎದ್ದುನಿಂತು ಹೇಳಿದ :</p>
<p>“ನೀವು ನಿಜಕ್ಕೂ ಅತ್ಯಂತ ಅಮೋಘವಾಗಿ ಮಾತನಾಡಿದ್ದೀರಿ, ಮಹಾಶಯರೆ ; ಅದಕ್ಕಾಗಿ ನಾನು ನಿಮ್ಮನ್ನು ಹಾರ್ದಿಕವಾಗಿ ಅಭಿನಂದಿಸುತ್ತೇನೆ. ಆದರೆ ನೀವು ನಮಗೆ ಹೊಸತಾದುದೇನನ್ನೂ ಹೇಳಿಲ್ಲ.”</p>
<p>ತುಂಬಿದ ಸಭೆಯಲ್ಲಿ ವಯೋವೃದ್ಧ-ಜ್ಞಾನವೃದ್ಧನೊಬ್ಬ ಹೀಗೇ ನೇರವಾಗಿ ಟೀಕಿಸಿದರೆ ಎಂತಹ ವಾಗ್ಮಿಯೂ ಅಪ್ರತಿಭನಾಗಿ ತೊದಲಲೇಬೇಕು ! ಎಂತಹ ಆತ್ಮವಿಶ್ವಾಸವೂ ಕೊಚ್ಚಿ ಹೋಗಲೇಬೇಕು ! ಆದರೆ ಸ್ವಾಮೀಜಿ ಕಿಂಚಿತ್ತಾದರೂ ವಿಚಲಿತರಾಗದೆ ತಮ್ಮ ಸಹಜ ಮುಗುಳ್ನಗೆ ಯನ್ನು ಬೀರುತ್ತ, ಮಧುರ ಗಂಭೀರ ದನಿಯಲ್ಲಿ ಉತ್ತರಿಸಿದರು :</p>
<p>“ಮಹಾಶಯರೆ, ನಾನು ನಿಮಗೆ ಏಕಮಾತ್ರವಾದ ಪರಮ ಸತ್ಯವನ್ನು ತಿಳಿಸಿದ್ದೇನೆ. ಆ ಸತ್ಯವು ಅನಾದಿ ಕಾಲದ ಪರ್ವತಗಳಷ್ಟು ಹಳೆಯದು, ಮಾನವತೆಯಷ್ಟು ಹಳೆಯದು, ಸೃಷ್ಟಿಯಷ್ಟು ಹಳೆಯದು, ಆ ಮಹೇಶ್ವರನಷ್ಟೇ ಹಳೆಯದು ! ಆದರೆ ನಾನದನ್ನು, ನಿಮ್ಮನ್ನು ಆಲೋಚಿಸುವಂತೆ ಮಾಡುವ ಹಾಗೂ ಆಲೋಚಿಸಿ ಅದಕ್ಕೆ ತಕ್ಕಂತೆ ನಡೆದುಕೊಳ್ಳುವಂತೆ ಮಾಡುವ ರೀತಿಯಲ್ಲಿ ಹೇಳಿರುವೆನಾದರೆ, ನಿಜಕ್ಕೂ ನಾನು ಮಾಡಿದುದು ಸಾರ್ಥಕವಲ್ಲವೆ ?”</p>
<p>ಪ್ರಶ್ನೆಗೆ ತಕ್ಕಂತಹ ಉತ್ತರ ! ಸ್ವಾಮೀಜಿ ನೀಡಿದ ಈ ಉತ್ತರದ ಮರ್ಮವನ್ನು ಗಮನಿಸಬೇಕು. ‘ನಿಮ್ಮ ಮಾತಿನಲ್ಲಿ ಹೊಸತೇನೂ ಇಲ್ಲ’ ಎಂಬ ತತ್ತ್ವಶಾಸ್ತ್ರಜ್ಞನ ಮಾತಿಗೆ ಅವರು ಉತ್ತರದ ಭಾವವಿಷ್ಟೆ : ‘ಹೌದು ; ನಾನು ನಿಮಗೆ ತಿಳಿಸಿದುದು ಖಂಡಿತವಾಗಿಯೂ ಹೊಸ ವಿಚಾರವಲ್ಲ. ಅದು ಸಾಕಷ್ಟು ಹಳೆಯದು ; ಮಾತ್ರವಲ್ಲ, ಸನಾತನವಾದುದು, ಅನಾದಿಯಾದುದು !! ಆದರೆ ಇಂತಹ ಪರಮ ಸತ್ಯವನ್ನು ತಿಳಿದೂ ನಿಮಗೆ (ತತ್ತ್ವವಾದಿಗಳಿಗೆ) ಅದರಿಂದೇನಾಯಿತು ? ಈಗ ನಾನು ಅದನ್ನೇ ನೀವು ಕಾರ್ಯಗತಗೊಳಿಸಲಾಗುವ ರೀತಿಯಲ್ಲಿ ಹೇಳಿದರೆ ಸಾಲದೆ ?’ ಎಂದು. ಹೌದು ; ಉಪಯೋಗಕ್ಕೆ ಬಾರದಿದ್ದ ಮೇಲೆ ಯಾವ ತತ್ತ್ವಜ್ಞಾನದಿಂದ ತಾನೆ ಏನು ಪ್ರಯೋಜನ? ಸ್ವಾಮೀಜಿಯ ಉತ್ತರವನ್ನು ಕೇಳಿ ಕರತಾಡನದಿಂದ ಸಭೆ ಗಡಚಿಕ್ಕಿತು. ‘ಭಲೇ ! ಭಲೇ !’ ಎಂಬ ಹರ್ಷೋದ್ಗಾರವೂ ಕೇಳಿಬಂದಿತು. ಸಭಿಕರ ಮಧ್ಯದಲ್ಲಿದ್ದ ಮಹಿಳೆಯೊಬ್ಬಳು ಬಳಿಕ ಹೇಳಿದಳು:</p>
<p>“ನಾನು ಜೀವನದುದ್ದಕ್ಕೂ ಚರ್ಚುಗಳಲ್ಲಿ ಎಷ್ಟೋ ಆರಾಧನೆಗಳಲ್ಲಿ ಭಾಗವಹಿಸಿದ್ದೇನೆ. ಆದರೆ ಅವು ತೀರ ಸತ್ವಹೀನವಾಗಿ, ಸಪ್ಪೆಯಾಗಿ ತೋರಿದ್ದುವು. ಇತರರು ಹೋಗುತ್ತಾರಲ್ಲ ಎಂದು ನಾನೂ ಹೋಗುತ್ತಿದ್ದೆ. ಅಲ್ಲದೆ ಇತರರೆಲ್ಲರಿಗಿಂತ ತಾನೊಬ್ಬನೇ ಬೇರೆಯಾಗಿರಲು ಯಾರು ತಾನೆ ಇಷ್ಟಪಡುತ್ತಾರೆ ? ನಾನು ಸ್ವಾಮೀಜಿಯ ಮಾತುಗಳನ್ನು ಕೇಳಿದಾಗಿನಿಂದ, ಧರ್ಮದೊಳಕ್ಕೆ ಹೊಸ ಬೆಳಕೊಂದು ಹರಿದು ಬಂದಂತೆ ತೋರುತ್ತಿದೆ. ಅದು ಜೀವಂತ ! ಅದು ಸತ್ಯ ! ಈಗ ಅದಕ್ಕೊಂದು ಹೊಸ, ಆಹ್ಲಾದಕರ ಅರ್ಥವಿದೆ ; ಮತ್ತು ಧರ್ಮದ ಸ್ವರೂಪವು ನನ್ನ ಪಾಲಿಗೆ ಸಂಪೂರ್ಣವಾಗಿ ಪರಿವರ್ತಿತವಾದಂತೆ ಕಾಣುತ್ತಿದೆ.”</p>
<p>ಸ್ವಾಮೀಜಿ ಅಂದು ನೀಡಿದ ಉಪನ್ಯಾಸ ಹಾಗೂ ಪ್ರಶ್ನೆಗಳಿಗೆ ಕೊಟ್ಟ ಉತ್ತರಗಳ ಬಗ್ಗೆ ಎರಿಕ್ ಹ್ಯಾಮಂಡ್ ಬರೆಯುತ್ತಾನೆ :</p>
<p>“. . . . ಬಳಿಕ ಸ್ವಾಮೀಜಿ, ‘ನಾನು ಹೇಗೆ ಸತ್ಯವನ್ನು ಕಂಡುಕೊಂಡೆ ಎಂಬುದನ್ನು ಈಗ ತಿಳಿಸುತ್ತೇನೆ’ ಎನ್ನುತ್ತ ತಮ್ಮ ಮಾತನ್ನು ಮುಂದುವರಿಸಿದರು. ಅವರ ವ್ಯಕ್ತಿತ್ವದ ಮುಖ್ಯ ಅಂಶವಾದ ಸರಳತೆಯ ಮತ್ತು ಪ್ರತಿಯೊಂದು ಧರ್ಮದಲ್ಲೂ ಸತ್ಯವನ್ನರಸಿ ಅವರು ನಡೆಸಿದ ಅವಿರತ ಹೋರಾಟದ ಅರಿವು ಜನರಿಗೆ ಉಂಟಾಯಿತು.</p>
<p>“ಸ್ವಾಮೀಜಿ ಹೇಳಿದರು : ‘ನಾನು ಸತ್ಯವನ್ನು ಕಂಡುಕೊಂಡೆ–(ಹೇಗೆಂದರೆ,) ಅದು ನನ್ನೊಳಗೆ ಇತ್ತು ! ಆತ್ಮವಂಚನೆ ಮಾಡಿಕೊಳ್ಳಬೇಡಿ. ನೀವು ಆ ಸತ್ಯವನ್ನು ಆ ಮತದಲ್ಲೋ ಈ ಮತದಲ್ಲೋ ಪಡೆದುಕೊಳ್ಳುತ್ತೀರೆಂದು ನಿರೀಕ್ಷಿಸಬೇಡಿ. ಅದು ನಿಮ್ಮೊಳಗೇ ಇದೆ. ನಿಮ್ಮ ಮತ ಅದನ್ನು ನಿಮಗೆ ಕೊಡುವುದಿಲ್ಲ. ನೀವು ಅದನ್ನು ನಿಮ್ಮ ಮತಕ್ಕೆ ಕೊಡಬೇಕು. ನೀವು ಅದನ್ನು–ಆ ಅಮೂಲ್ಯ ರತ್ನವನ್ನು–ನಿಮ್ಮೊಳಗೇ ಹೊಂದಿದ್ದೀರಿ. ಇರುವುದೆಲ್ಲ ಒಂದೇ. ತತ್ತ್ವಮಸಿ! –ನೀನು ಅದೇ ಆಗಿದ್ದೀಯೆ !’</p>
<p>“ಈ ಉಪನ್ಯಾಸದ ಮೊದಲಿನಿಂದ ಕಡೆಯವರೆಗೂ ಸ್ವಾಮೀಜಿ ತಮ್ಮ ಗುರುದೇವ ಶ್ರೀರಾಮ ಕೃಷ್ಣರ ಸಂದೇಶದ ಕುರಿತಾಗಿಯೇ ಮಾತನಾಡಿದರು. ಅವರು ಹೇಳಿದರು–‘ನಿಮಗೆ ಹೇಳಲು ನನಲ್ಲಿ ನನ್ನದೇ ಆದ ಒಂದೇ ಒಂದು ಪದವೂ ಇಲ್ಲ ; ನಿಮಗೆ ವಿವರಿಸಲು ನನ್ನಲ್ಲಿ ನನ್ನದೇ ಆದ ವಿಚಾರ ಒಂದು ಸಾಸಿವೆ ಕಾಳಿನಷ್ಟೂಇಲ್ಲ. ಪ್ರತಿಯೊಂದೂ ಕೂಡ–ನನಗೆ ನಾನು ಏನಾಗಿ ದ್ದೇನೆಯೋ, ನಿಮ್ಮ ಪಾಲಿಗೆ ನಾನು ಏನಾಗಿದ್ದೇನೆಯೋ, ಅಥವಾ ಇಡೀ ಜಗತ್ತಿನ ಪಾಲಿಗೆ ನಾನು ಏನಾಗಿದ್ದೇನೆಯೋ ಅದೆಲ್ಲವೂ–ಆ ಏಕೈಕ ಮೂಲದಿಂದ, ಎಂದರೆ ಪರಿಶುದ್ಧಾತ್ಮರೂ ಅಸೀಮ ಸ್ಫೂರ್ತಿಯ ಸೆಲೆಯೂ ಆದ ಶ್ರೀರಾಮಕೃಷ್ಣರಿಂದ ಬಂದದ್ದು . . . .’</p>
<p>“ಅದ್ಭುತ ವಾಕ್​ಲಹರಿಯಿಂದ ಸ್ವಾಮೀಜಿ, ಶ್ರೀರಾಮಕೃಷ್ಣರ ವಿಷಯವನ್ನು ವಿವರಿಸಿದರು. ಆಗ ಅವರಿಗೆ ತಮ್ಮತನವೇ ಸಂಪೂರ್ಣವಾಗಿ ಮರೆತುಹೋಗಿತ್ತು. ಅವರ ಅಹಮಿಕೆಯು ಸಂಪೂರ್ಣ ಅಳಿಸಿಹೋಗಿತ್ತು. ಅವರು ಹೇಳಿದರು, ‘ನಾನು ಈಗ ಏನಾಗಿದ್ದೇನೆಯೋ ಅದೆಲ್ಲವೂ ಶ್ರೀರಾಮಕೃಷ್ಣರ ಕೃಪೆಯಿಂದಲೇ. ನನ್ನಲ್ಲಿ, ನನ್ನ ಮಾತುಗಳಲ್ಲಿ ಏನಾದರೂ ಒಳ್ಳೆಯದಿದ್ದರೆ ಅದು ನನಗೆ ಬಂದದ್ದು ಅವರ ಬಾಯಿಂದ, ಅವರ ಹೃದಯದಿಂದ, ಅವರ ಚೇತನದಿಂದ. ಜಗತ್ತಿನ ಆ ಕಾಲದ ಧಾರ್ಮಿಕ ಜೀವನ ಹಾಗೂ ಅದರ ಚಟುವಟಿಕೆಗಳೆಲ್ಲಕ್ಕೂ ಶ್ರೀರಾಮಕೃಷ್ಣರೇ ಚಿಲುಮೆಯಿದ್ದಂತೆ. ನಾನು ಜಗತ್ತಿಗೆ ನನ್ನ ಗುರುದೇವನ ಒಂದೇ ಒಂದು ಇಣುಕು ನೋಟವ ನ್ನಾದರೂ ತೋರಿಸಬಲ್ಲೆನಾದರೆ, ನನ್ನ ಜೀವಿತವು ನಿರರ್ಥಕವಾಗಿಲ್ಲವೆಂದು ತಿಳಿಯುತ್ತೇನೆ.’”</p>
<p>ಲಂಡನ್ನಿನಲ್ಲಿ ಸ್ವಾಮೀಜಿಯ ಉಪನ್ಯಾಸಗಳು ಬಹಳ ಜನಪ್ರಿಯವಾಗಿ, ಚೆನ್ನಾಗಿ ನಡೆದು ಕೊಂಡು ಬರುತ್ತಿದ್ದುವು. ಆದರೆ ಅವರ ಯಶಸ್ಸು ಅನೇಕರನ್ನು ರೊಚ್ಚಿಗೆಬ್ಬಿಸಿತ್ತು. ಅದರಲ್ಲೂ ಜನಾಂಗಭೇದ-ವರ್ಣಭೇದಗಳ ಪೂರ್ವಾಗ್ರಹ ಪೀಡಿತರಾಗಿದ್ದ ಕೆಲವು ಅಧಿಕಾರಿಗಳು–ಮುಖ್ಯ ವಾಗಿ ಭಾರತದಿಂದ ಹಿಂದಿರುಗಿದವರು–ಪೌರ್ವಾತ್ಯವಾದದ್ದನ್ನೆಲ್ಲ ದ್ವೇಷಿಸುತ್ತಿದ್ದರು. ಇಂಥವ ರಲ್ಲೊಬ್ಬನು ಸ್ವಾಮೀಜಿಯ ಉಪನ್ಯಾಸಕ್ಕೆ ಅಡ್ಡಿ ಮಾಡಿದ ಕಹಿ ಪ್ರಸಂಗವೊಂದನ್ನು ಮಹೇಂದ್ರನಾಥ ತಿಳಿಸುತ್ತಾನೆ :</p>
<p>ಒಂದು ಸಂಜೆ ಸ್ವಾಮೀಜಿ ವೇದಿಕೆಯ ಮೇಲೆ ನಿಂತು, ರಾಜಯೋಗದ ಮೇಲೆ ಸ್ಫೂರ್ತಿ ಯುತವೂ ವಿಚಾರಪೂರ್ಣವೂ ಆದ ಪ್ರವಚನವೊಂದನ್ನು ಆಗತಾನೆ ಪ್ರಾರಂಭಿಸಿದ್ದರು. ಟಿಪ್ಪಣಿ ಗಳನ್ನು ಬರೆದುಕೊಳ್ಳಲು ಗುಡ್​ವಿನ್ ಸಿದ್ಧನಾಗುತ್ತಿದ್ದ. ಸ್ವಾಮಿ ಶಾರದಾನಂದರು, ಇ. ಟಿ. ಸ್ಟರ್ಡಿ, ಜಾನ್ ಫಾಕ್ಸ್ ಹಾಗೂ ಮಹೇಂದ್ರನಾಥ–ಇವರೆಲ್ಲ ಅಲ್ಲಿ ಉಪಸ್ಥಿತರಿದ್ದರು. ಸಭಿಕರು ಅತ್ಯಂತ ಆಸಕ್ತಿಯಿಂದ ನಿಶ್ಶಬ್ದವಾಗಿ ಕುಳಿತು ಸ್ವಾಮೀಜಿಯ ಮಾತುಗಳನ್ನು ಆಲಿಸುತ್ತಿದ್ದರು. ಇದಕ್ಕಿದ್ದಂತೆ ಕೋಣೆಯ ಒಂದು ಮೂಲೆಯಿಂದ ಕೆಟ್ಟ ಸ್ವರದಲ್ಲಿ <span class="en">‘Oh, Thank you!’</span> ಎಂದು ಯಾರೋ ಅರಚಿದರು. ಸಭಿಕರೆಲ್ಲ ಆಘಾತಗೊಂಡು ಆ ಕಡೆಗೆ ತಿರುಗಿ ನೋಡಿದರು. ಅವನೊಬ್ಬ ಭಾರತದಿಂದ ಸ್ವದೇಶಕ್ಕೆ ಹಿಂದಿರುಗಿದ್ದ ನಿವೃತ್ತ ಅಧಿಕಾರಿ. ಅತ್ಯಂತ ಅಲಕ್ಷ್ಯಭಾವದಿಂದ ಆತ ಕುಳಿತಿದ್ದ. ಆದರೆ ಸ್ವಾಮೀಜಿ ಅದಕ್ಕೆ ಸ್ವಲ್ಪವೂ ಗಮನಕೊಡದೆ ತಮ್ಮ ಮಾತನ್ನು ಮುಂದುವರಿಸಿ ದ್ದರಿಂದ ಜನ ಸುಮ್ಮನಾಗಬೇಕಾಯಿತು. ಆದರೆ ಆ ಮನುಷ್ಯ ಮತ್ತೆಮತ್ತೆ ಅದೇ ರೀತಿಯಾಗಿ ಆಗಾಗ ಕೂಗಲಾರಂಭಿಸಿದ. ಸಭಿಕರಿಗೆಲ್ಲ ಭಯಂಕರ ಕೋಪ ಬಂದಿತಾದರೂ ಸ್ವಾಮೀಜಿ ಮಾತ್ರ ತಮ್ಮ ಮಾತನ್ನು ನಿಲ್ಲಿಸದಿದ್ದುದರಿಂದ ಏನು ಮಾಡಲೂ ತೋಚದೆ ಸುಮ್ಮನೆ ಅವನತ್ತ ತಿರು ತಿರುಗಿ ದುರುಗುಟ್ಟಿದರು. ಸ್ವಾಮೀಜಿ ಬುದ್ಧನ ತ್ಯಾಗ ಹಾಗೂ ಅವನ ಮಹೋನ್ನತ ಶಾಂತಿ ಸಂದೇಶವನ್ನು ವಿವರಿಸುತ್ತಿದ್ದಾಗ ಈ ಮನುಷ್ಯ ಕೂಗಿದ–“ಬುದ್ಧ ಒಬ್ಬ ಮಹಾ ಸ್ವಾರ್ಥಿ, ಕಟುಕ, ಹೆಂಡತಿ-ಮಕ್ಕಳನ್ನು ಬಿಟ್ಟು ಓಡಿಹೋದವನು. ಅವನೊಬ್ಬ ನಾಸ್ತಿಕ !” ಆದರೂ ಸ್ವಾಮೀಜಿ ಶಾಂತವಾಗಿಯೇ ಇದ್ದರು. ಬಳಿಕ ಅವರು ಬುದ್ಧನ ವಿಶಾಲ ಮನೋಭಾವವನ್ನು ವರ್ಣಿಸಿ ಇಂದಿಗೂ ಭಾರತದಲ್ಲಿ ಅತ್ಯಂತ ಶ್ರೇಷ್ಠವರ್ಗದ ತಪಸ್ವಿಗಳಿದ್ದಾರೆ ಎಂದು ಹೇಳಿದರು. ಆಗ ಆ ವಕ್ರ ಮತ್ತೆ ಕೆಟ್ಟದಾಗಿ ಕೂಗಿದ–“ಇಲ್ಲ, ಅದು ಸುಳ್ಳು ! ಆ ಸಾಧುಗಳೆನ್ನಿಸಿಕೊಂಡವರೆಲ್ಲ ಕಳ್ಳಕೊರಮರು. ನಾನು ಭಾರತದಲ್ಲಿದ್ದಾಗ ಇಂಥವರ ಮೇಲೆಲ್ಲ ಕಣ್ಣಿಟ್ಟಿರುವಂತೆ ಪೋಲೀಸರಿಗೆ ಹೇಳಿರುತ್ತಿದ್ದೆ. ಎಷ್ಟೋ ಸಲ ಅವರನ್ನು ನಾನು ಊರಿನಿಂದ ಆಚೆಗೆ ಓಡಿಸಿದ್ದೂ ಉಂಟು.”</p>
<p>ಇಷ್ಟೆಲ್ಲ ಆದರೂ ಸ್ವಾಮೀಜಿ ಶಾಂತವಾಗಿಯೇ ಇದ್ದರು ! ಅವರು ಆ ಮನುಷ್ಯನಿಗೆ ಹೆದರಿ ಕೊಂಡು ಸುಮ್ಮನಿದ್ದುದಲ್ಲ ; ಶಿಶುಪಾಲನ ನಿಂದೆಯನ್ನೆಲ್ಲ ಶ್ರೀಕೃಷ್ಣ ತಾಳಿಕೊಂಡಂತೆ, ಸ್ವಾಮೀಜಿಯೂ ಇವನ ಬೈಗುಳವನ್ನೆಲ್ಲ ಸಹಿಸಿಕೊಂಡಿದ್ದರು ಅಷ್ಟೆ. ಆದರೆ ಇತರರಿಗೆ ಸಿಟ್ಟು ತಡೆದುಕೊಳ್ಳುವುದು ಕಷ್ಟವಾಗಿತ್ತು. ಸ್ಟರ್ಡಿ ಕುಳಿತಲ್ಲಿಂದ ದಾಪುಗಾಲು ಹಾಕುತ್ತ ಎದ್ದು ಬಂದು ಅವನನ್ನು ಗದರಿಸಿದ. ಆದರೆ ಅವನು ಹೆದರಲೇ ಇಲ್ಲ. ಸ್ಟರ್ಡಿಯ ಮಾತು ಕೇಳಿದಾಗ, ಸ್ವಾಮೀಜಿ ಬಂಗಾಳಿಗಳು ಎಂಬುದು ಆ ಮನುಷ್ಯನಿಗೆ ಇದ್ದಕ್ಕಿದ್ದಂತೆ ಹೊಳೆಯಿತು. ಈಗ ಅವನು ತನ್ನ ಧ್ವನಿಯನ್ನು ಬದಲಿಸಿಕೊಂಡು, “ಓಹೋ ! ನೀವು ಮದ್ರಾಸಿಗಳೆಂದು ತಿಳಿದಿದ್ದೆ ನಾನು ! ಬಂಗಾಳೀ ಬಾಬುವೇ ನೀವು ? ಸಿಪಾಯಿದಂಗೆಯ ಕಾಲದಲ್ಲಿ ನಿಮ್ಮನ್ನು ಉಳಿಸಿದವರು ನಾವೇ ಎಂಬುದು ನೆನಪಿದೆ ತಾನೆ ?” ಎಂದು ಸ್ವಾಮೀಜಿಯನ್ನೇ ನೇರವಾಗಿ ಕೇಳಿದ. ಸ್ಟರ್ಡಿ ವಾಪಸ್ಸು ತನ್ನ ಜಾಗಕ್ಕೆ ಹೋಗಿದ್ದವನು ಮತ್ತೆ ಓಡಿಬಂದ. ಸಿಟ್ಟಿನಿಂದ ಅವನ ಮೈಯೆಲ್ಲ ಅದರುತ್ತಿತ್ತು. “ಆದರೆ ನಿಮಗೆ (ಇಂಗ್ಲಿಷರಿಗೆ) ಸರಿಯಾಗಿ ಸಿಕ್ಕಿತಲ್ಲ ವಾಪಸ್ಸು” ಎಂದು ಸ್ಟರ್ಡಿ ಗಟ್ಟಿಯಾಗಿ ಕಿರುಚಿದ. ಆ ವ್ಯಕ್ತಿಯನ್ನು ಬಲಾತ್ಕಾರವಾಗಿ ಹೊರಗೆ ದಬ್ಬಿಬಿಡೋಣವೆ ಎಂದು ಆಲೋಚಿಸುತ್ತ ತೋಳನ್ನು ಸರಿಪಡಿಸಿಕೊಂಡ. ಅಷ್ಟು ಹೊತ್ತೂ ಸುಮ್ಮನೆ ಕುಳಿತಿದ್ದ ಗುಡ್​ವಿನ್ನನೂ ಎದ್ದುಬಂದ. ಸ್ವಾಮೀಜಿ ಏನು ಹೇಳುತ್ತಾರೋ ಎಂಬ ಒಂದೇ ಶಂಕೆಯಿಂದ ಇಬ್ಬರೂ ತಮ್ಮನ್ನು ತಡೆದು ಕೊಂಡು ಅವರತ್ತ ನೋಡಿದರು. ಮಹೇಂದ್ರನಾಥನೂ ಶಾರದಾನಂದರೂ ದಿಗ್ಭ್ರಾಂತರಾಗಿ ಕುಳಿತಿದ್ದರು. ಈ ಪರದೇಶದಲ್ಲಿ ಈಗ ಇನ್ನೇನು ಸಂಭವಿಸುವುದೋ ಎಂದು ಅವರು ಹೆದರಿದರು.</p>
<p>ಇದೀಗ ಸ್ವಾಮೀಜಿಯ ಮುಖಭಾವ ಬದಲಾಯಿತು. ಇಷ್ಟು ಹೊತ್ತೂ ಧ್ಯಾನಮಗ್ನ ಶಿವ ನಂತಿದ್ದ ಅವರೀಗ ತ್ರಿಪುರಾಂತಕರಾದರು ! ಆ ಮನುಷ್ಯ ಕುಳಿತಿದ್ದ ದಿಕ್ಕಿಗೆ ತಿರುಗಿ ನಿಂತು ಮಾತನಾಡಲಾರಂಭಿಸಿದರು. ಆತನ ಯಾವ ನಿಂದೆಯನ್ನೂ ಲೆಕ್ಕಿಸದಿದ್ದವರು, ತಮ್ಮ ತಾಯ್ನಾಡಿನ ಬಗ್ಗೆ ಆತ ತುಚ್ಛವಾಗಿ ಮಾತನಾಡಿದಾಗ ಮಾತ್ರ ಕೆಣಕಿದ ಫಣಿಯಾದರು ! ಆದರೂ ಅವರು ಅವನಿಗೆ ನೇರವಾಗಿ ಬೈಯಲು ಹೋಗಲಿಲ್ಲ ; ಅಥವಾ ಅವನನ್ನು ಹೊರಗಟ್ಟುವಂತೆ ಇತರರಿಗೆ ಹೇಳಲಿಲ್ಲ. ಬದಲಾಗಿ, ಇಂಗ್ಲಿಷರ ಚರಿತ್ರೆಯನ್ನು ಪದರಪದರವಾಗಿ ಬಿಚ್ಚಿ ವಿವರಿಸಲಾರಂಭಿಸಿ ದರು. ಐದನೆಯ ಶತಮಾನದಿಂದ ಹಿಡಿದು ಇಪ್ಪತ್ತನೆಯ ಶತಮಾನದವರೆಗೂ ಜಗತ್ತಿನ ಎಲ್ಲೆಡೆಗಳಲ್ಲಿ ಇಂಗ್ಲಿಷರು ಎಸಗಿದ ಅತ್ಯಾಚಾರ-ಅನಾಚಾರಗಳನ್ನು ಕಣ್ಣಿಗೆ ಕಟ್ಟುವಂತೆ ಬಣ್ಣಿಸ ತೊಡಗಿದರು. ತಮ್ಮ ವಾದವನ್ನು ಸಮರ್ಥಿಸಲು ಅಂಕಿ ಅಂಶಗಳನ್ನು, ಇಸವಿ-ತಿಂಗಳು-ದಿನ ಗಳನ್ನು ನಿರರ್ಗಳವಾಗಿ ಉದ್ಧರಿಸುತ್ತ ಜ್ವಾಲಾಮುಖಿಯಂತೆ ಮಾತಿನ ಬೆಂಕಿಯನ್ನೇ ಚಿಮ್ಮಿದರು! ಈಗ ಆ ಟೀಕೆಗಾರನ ಬಾಯಿ ಮುಚ್ಚಿಹೋಯಿತು. ಅವನ ಬಳಿಯೀಗ ಒಂದೇ ಒಂದು ಮಾತೂ ಇರಲಿಲ್ಲ. ಆಳರಸರ ನಾಡಿನವನು ತಾನೆಂಬ ಅವನ ಅಹಂಕಾರ ಛಿದ್ರಛಿದ್ರವಾಗಿ, ಅವನು ತಲೆ ತಗ್ಗಿಸಿ ಕುಳಿತುಬಿಟ್ಟ. ಜನರೆಲ್ಲ ಸ್ವಾಮೀಜಿಯ ವಾಕ್ ಪ್ರವಾಹವನ್ನು ಕಂಡು ಸ್ತಂಭೀಭೂತ ರಾದರು. ಸ್ವಾಮೀಜಿಯ ಮಾತಿನ ಸೊಬಗೇನು ! ಅವರ ಜ್ಞಾನದ ವೈಶಾಲ್ಯವೆಷ್ಟು ! ಅವರ ಇತಿಹಾಸಪ್ರಜ್ಞೆಯೆಂಥದು ! ತಮ್ಮ ವಾದವನ್ನು ಸಮರ್ಥಿಸಲು ಅಂಕಿ ಅಂಶಗಳನ್ನು ಬಳಸಿ ಕೊಳ್ಳುವ ಅವರ ಚಾತುರ್ಯವೆಂಥದು ! ಜ್ಞಾನಯೋಗದ ಬಗ್ಗೆ ತಿಳಿಯಲು ಬಂದಿದ್ದವರಿಗೆ ಈಗ ಸ್ವಾಮೀಜಿಯ ಇನ್ನೊಂದು ಮುಖದ ದರ್ಶನವಾಗಿತ್ತು. ಇತ್ತ ಈ ಟೀಕೆಗಾರನ ಅವಸ್ಥೆ ನೋಡ ಬೇಕು ! ಅಪಮಾನವನ್ನು ಸಹಿಸಲಾರದೆ ಆತ ಬಿಕ್ಕಲಾರಂಭಿಸಿದ. ಅಲ್ಲಿಂದ ಎದ್ದು ಹೋದರೆ ಇನ್ನೂ ಹೆಚ್ಚಿನ ಅಪಮಾನವಲ್ಲವೆ ! ಸ್ವಾಮೀಜಿ ಮೂವತ್ತೈದು ನಿಮಿಷಗಳ ಕಾಲ ತಮ್ಮ ಮಾತಿನ ಚಾಟಿಯನ್ನು ಎಡೆಬಿಡದೆ ಬೀಸಿದರು. ಈ ನಿವೃತ್ತ ಅಧಿಕಾರಿ ಕಣ್ಣು ಮೂಗುಗಳನ್ನು ಕರವಸ್ತ್ರದಿಂದ ಒರೆಸಿಕೊಳ್ಳುತ್ತ ಕುಳಿತೇ ಇದ್ದ ; ಅವನ ಮೂರು ಕರವಸ್ತ್ರಗಳು ಸಂಪೂರ್ಣ ತೊಯ್ದುಹೋದುವು!</p>
<p>ತಾವು ಹೇಳಬೇಕಾದುದನ್ನೆಲ್ಲ ಹೇಳಿ ಮುಗಿಸಿದ ಸ್ವಾಮೀಜಿ, ಮತ್ತೆ ಅತ್ಯಂತ ಶಾಂತ ಮುಖಮುದ್ರೆಯನ್ನು ಧರಿಸಿ ಸಭಿಕರ ಕಡೆಗೆ ತಿರುಗಿದರು. ಏನೂ ಆಗಲೇ ಇಲ್ಲವೋ ಎಂಬಂತೆ, “ಈಗ ಪ್ರತ್ಯಾಹಾರ-ಧಾರಣಗಳ ಬಗ್ಗೆ ನೋಡೋಣ” ಎನ್ನುತ್ತ ತಮ್ಮ ಮಾತನ್ನು ಮುಂದುವರಿಸಿ ದರು !</p>
<p>ಅಂದಿನ ಉಪನ್ಯಾಸ ಮುಗಿದ ಕೂಡಲೇ ಸಭಿಕರೆಲ್ಲ ಸ್ವಾಮೀಜಿಯನ್ನು ಮುತ್ತಿಕೊಂಡು ಬಿಟ್ಟರು. ಅತ್ಯಂತ ಉದ್ರೇಕಕಾರಿ ಪರಿಸ್ಥಿತಿಯನ್ನು ಅವರು ನಿಭಾಯಿಸಿದ ರೀತಿಯನ್ನು ಕಂಡು ಜನ ಆನಂದಿತರಾಗಿದ್ದರು. “ಸ್ವಾಮೀಜಿ, ಆ ರೀತಿಯಲ್ಲಿ ನಮಗೆ ಯಾರಾದರೂ ಅವಮಾನ ಮಾಡಿದ್ದಲ್ಲಿ ಖಂಡಿತವಾಗಿಯೂ ನಮಗದನ್ನು ಸಹಿಸಿಕೊಳ್ಳಲು ಸಾಧ್ಯವಾಗುತ್ತಿರಲಿಲ್ಲ. ಆದರೆ ನೀವು ನಮಗೆ ಸಹನೆಯ ದೊಡ್ಡ ಪಾಠವನ್ನು ಕಲಿಸಿದ್ದೀರಿ” “ಸ್ವಾಮೀಜಿ ನೀವೊಬ್ಬ ಸಂತರೇ ಸರಿ! ನೀವು ನಿಜಕ್ಕೂ ಮಹಾಪುರುಷರು” ಎಂದು ಜನ ಅವರನ್ನು ಕೊಂಡಾಡಿ, ತಮ್ಮ ಕೃತಜ್ಞತೆಯನ್ನು ಸಲ್ಲಿಸಿದರು. ಅಷ್ಟೇ ಅಲ್ಲ, ಆ ಟೀಕೆಗಾರನೂ ಸ್ಟರ್ಡಿಯ ಬಳಿಗೆ ಬಂದು ಕ್ಷಮೆ ಯಾಚಿಸಿ, ಅಲ್ಲಿಂದ ಬೇಗನೆ ಹೊರಟುಹೋದ.</p>
<p>ಸ್ವಾಮೀಜಿಯ ವಿಚಾರಧಾರೆಯಿಂದ ಆಕರ್ಷಿತರಾದ ಲಂಡನ್ನಿನಲ್ಲಿ ನೆಲಸಿದ ಭಾರತೀಯ ವಿದ್ಯಾರ್ಥಿಗಳು ಅವರ ಮಾರ್ಗದರ್ಶನವನ್ನು ಅರಸಿ ಬಂದರು. ಸ್ವಾಮೀಜಿ ಅವರನ್ನು ಅತ್ಯಂತ ಆದರದಿಂದ ಬರಮಾಡಿಕೊಂಡು ಅವರೊಂದಿಗೆ ಚಿರಪರಿಚಿತರಂತೆ ಮಾತನಾಡಿದರು ; ಅವರಿಗೆ ಅನೇಕ ರೀತಿಯಲ್ಲಿ ನೆರವಾದರು. ಬ್ರಿಟನ್ ಮತ್ತು ಐರ್​ಲೆಂಡಿನಲ್ಲಿ ನೆಲಸಿದ್ದ ಭಾರತೀಯರು ಲಂಡನ್ನಿನ ಹಿಂದೂಸಂಸ್ಥೆಯ ಆಶ್ರಯದಲ್ಲಿ ಏರ್ಪಡಿಸಿದ ಸಾಮಾಜಿಕರ ಸಮ್ಮೇಳನದಲ್ಲಿ ಸ್ವಾಮೀಜಿ ಅಧ್ಯಕ್ಷಸ್ಥಾನ ವಹಿಸಿದರು. ಅಂದಿನ ಉಪನ್ಯಾಸದ ವಿಷಯ “ಹಿಂದೂಗಳು ಮತ್ತು ಅವರ ಅವಶ್ಯಕತೆಗಳು.” ಆ ಸಭೆಯಲ್ಲಿ ಹಲವಾರು ಆಂಗ್ಲ ಸ್ತ್ರೀಪುರುಷರೂ ಭಾಗವಹಿಸಿದ್ದರು. ಅಲ್ಲಿ ನೆರದಿದ್ದ ಯುವ ಹಿಂದೂಗಳಿಗೆ ಸ್ವಾಮೀಜಿ, “ನೀವು ಭಾರತಕ್ಕೆ ಹಿಂದಿರುಗಿದ ಕೂಡಲೇ ಈ ಐರೋಪ್ಯ ಉಡಿಗೆತೊಡಿಗೆಯನ್ನೂ ಐರೋಪ್ಯ ರೀತಿನೀತಿಗಳನ್ನೂ ಬದಿಗೊತ್ತಬೇಕು ; ಭಾರತೀಯರೊಂದಿಗೆ ಒಂದಾಗಿ ಬೆರೆತು ಅವರನ್ನು ಮೇಲೆತ್ತುವ ಪ್ರಯತ್ನಮಾಡಬೇಕು” ಎಂದು ಕರೆನೀಡಿದರು. ಜಾತಿಭೇದದ ಪಿಡುಗನ್ನು ಸ್ವಾಮೀಜಿ ಕಟುವಾಗಿ ಖಂಡಿಸಿದರಲ್ಲದೆ ಭಾರತೀಯ ಸಮಾಜದಲ್ಲಿ ಹಿಂದೂ ಸ್ತ್ರೀಯರು ಹೊಂದಿದ್ದ ಉನ್ನತ ಸ್ಥಿತಿಯ ಕುರಿತು ವಿಚಾರಪೂರ್ಣವಾದ ಭಾಷಣ ಮಾಡಿದರು.</p>
<p>ಸ್ವಾಮೀಜಿ ಲಂಡನ್ ನಗರದಲ್ಲಿದ್ದಾಗ ನಡೆದ ಅವಿಸ್ಮರಣೀಯ ಘಟನೆಗಳಲ್ಲಿ ಒಂದೆಂದರೆ ಆಕ್ಸ್​ಫರ್ಡ್ ವಿಶ್ವವಿದ್ಯಾನಿಲಯದ ಪ್ರಖ್ಯಾತ ಪೌರ್ವಾತ್ಯಶಾಸ್ತ್ರವಿಶಾರದರಾಗಿದ್ದು ಮುಂದೆ ಇಂಗ್ಲೆಂಡಿನಲ್ಲಿ ನೆಲಸಿದ್ದ ಪ್ರೊ ॥ ಮಾಕ್ಸ್ ಮುಲ್ಲರರು (ಇವರ ನಿಜವಾದ ಹೆಸರು ಫ್ರೆಡ್​ರಿಕ್ ಮ್ಯಾಕ್ಸ್​ಮಿಲನ್ ಎಂದು) ಮಹಾ ವಿದ್ವಾಂಸರು, ಭಾಷಾಪಂಡಿತರು, ಜ್ಞಾನವೃದ್ಧರು. ಭಾರತೀಯ ಶಾಸ್ತ್ರಗಳ ಬಗ್ಗೆ ಅವರು ನಡೆಸಿದ ಸಂಶೋಧನೆಗಳು ಅವರನ್ನು ಜಗತ್ತಿನ ಚರಿತ್ರೆಯಲ್ಲೇ ಚಿರಸ್ಥಾಯಿಯಾಗಿಸಿವೆ. ಸ್ವಾಮೀಜಿ ಪ್ರೊ ॥ ಮುಲ್ಲರರನ್ನು ಭೇಟಿಯಾದಾಗ ಅವರಿಗಾಗಲೇ ೭೩ ವರ್ಷ ವಯಸ್ಸಾಗಿತ್ತು. ಆಗ <span class="en">The Sacred books of the East</span> ಎಂಬ ಅವರ ಮಹಾಗ್ರಂಥವು ೫೧ ಸಂಪುಟಗಳಲ್ಲಿ ಪ್ರಕಟಗೊಳ್ಳುತ್ತಿದ್ದು, ಪ್ರಕಟಣೆಯ ಕಾರ್ಯ ಮುಗಿಯುತ್ತ ಬಂದಿತ್ತು. ಅಲ್ಲದೆ ೧೮೪೬ರಲ್ಲೇ ಪುಗ್ವೇದದ ಪ್ರಕಟಣೆಗಾಗಿ ಈಸ್ಟ್ ಇಂಡಿಯಾ ಕಂಪೆನಿ ಮುಲ್ಲರರಿಗೆ ೯ ಲಕ್ಷ ರೂಪಾಯಿಗಳ ಧನಸಹಾಯವನ್ನು ನೀಡಿತ್ತು ! ಈ ಕೆಲಸಕ್ಕಾಗಿ ನೂರಾರು ಭಾರತೀಯ ಪಂಡಿತರನ್ನು ನೇಮಿಸಿಕೊಳ್ಳಲಾಗಿತ್ತು. ಸ್ವತಃ ಮ್ಯಾಕ್ಸ್ ಮುಲ್ಲರರೇ ಈ ಗ್ರಂಥದ (ಮೂಲ, ಅನುವಾದ, ಭಾಷ್ಯಗಳ ಸಹಿತ) ಹಸ್ತಪ್ರತಿಗಳನ್ನು ತಯಾರು ಮಾಡಲು ೨೫ ವರ್ಷಗಳನ್ನು ಕಳೆದಿದ್ದರು. ಗ್ರಂಥದ ಪ್ರಕಟಣೆಗೆ ೨ಂ ವರ್ಷ ಬೇಕಾಯಿತು ! ಇದಲ್ಲದೆ ಮುಂದೆ ಅವರು ಇತರ ಅನೇಕ ಶ್ರೇಷ್ಠ ಗ್ರಂಥಗಳನ್ನು ರಚಿಸಿದರು. ೧೮೭೫ರಲ್ಲಿ, ಮೇಲೆ ಹೇಳಿದ <span class="en">The Sacred Books of the East</span> ಗ್ರಂಥದ ಪ್ರಕಟಣೆ ಪ್ರಾರಂಭವಾಗಿತ್ತು. ಹೀಗೆ ಮುಲ್ಲರರು ಹಿಂದೂ ಧರ್ಮಕ್ಕೆ ಮಾತ್ರವಲ್ಲ, ಇಡೀ ಮಾನವತೆಗೆ ಮಹದುಪಕಾರವನ್ನು ಸಲ್ಲಿಸಿದರು.</p>
<p>ಆದರೆ ಪ್ರೊ ॥ ಮುಲ್ಲರರು ಕೇವಲ ಒಣ ತತ್ತ್ವಜ್ಞಾನಿಯಾಗಿರಲಿಲ್ಲ. ಜ್ಞಾನ-ಭಕ್ತಿಗಳಲ್ಲಿ ಅವರೊಬ್ಬ ಆಧುನಿಕ ಪುಷಿಯೇ ಆಗಿದ್ದರು. ಭಾರತದ ಬಗ್ಗೆಯೂ ಹಿಂದೂಧರ್ಮದ ಬಗ್ಗೆಯೂ ಅವರಿಗಿದ್ದ ಆದರ ಅಪಾರ. ಮ್ಯಾಕ್ಸ್ ಮುಲ್ಲರರ ಕುರಿತಾಗಿ ಸ್ವಾಮೀಜಿಗಿದ್ದ ಪೂಜ್ಯ-ಗೌರವ ಭಾವ ಅತ್ಯಂತ ಆಳವಾದುದು. ಆದರೆ ಎಲ್ಲಕ್ಕಿಂತ ಹೆಚ್ಚಾಗಿ, ಸ್ವಾಮೀಜಿ ಅವರಲ್ಲಿ ಕಂಡದ್ದೇ ನೆಂದರೆ ಶ್ರೀರಾಮಕೃಷ್ಣರ ಬಗೆಗಿನ ಅವರ ತಿಳಿವಳಿಕೆ, ಭಕ್ತಿ. ಶ್ರೀರಾಮಕೃಷ್ಣರ ದಾಸಾನುದಾಸ ತಾನೆಂದು ಹೇಳಿಕೊಳ್ಳಲು ಅಭಿಮಾನ ಪಡುತ್ತಿದ್ದ ಸ್ವಾಮೀಜಿ, ಇಂತಹ ಒಬ್ಬ ಮಹಾಜ್ಞಾನಿಯು ಶ್ರೀರಾಮಕೃಷ್ಣರ ಮಹಿಮೆಯನ್ನು ಗುರುತಿಸಿದ್ದುದನ್ನು ಕಂಡು ಅತ್ಯಾನಂದಗೊಂಡಿದ್ದರಲ್ಲಿ ಆಶ್ಚರ್ಯವೇನಿದೆ ?</p>
<p>ಪ್ರೊ ॥ ಮುಲ್ಲರರ ಆಹ್ವಾನದ ಮೇರೆಗೆ ಮೇ ೨೮ರಂದು ಸ್ವಾಮೀಜಿ ಆಕ್ಸ್​ಫರ್ಡಿನ ಅವರ ಮನೆಯಲ್ಲಿ ಅವರನ್ನು ಭೇಟಿಯಾದರು. ಇದೊಂದು ತಮ್ಮ ಪಾಲಿನ ಭಾಗ್ಯವಿಶೇಷವೆಂದು ಸ್ವಾಮೀಜಿ ಬಗೆದರು. ಈ ಭೇಟಿಯ ಬಗ್ಗೆ ಅವರೇ ಬ್ರಹ್ಮವಾದಿನ್ ಪತ್ರಿಕೆಗೆ ಬರೆಯುತ್ತಾರೆ : “ಎಂತಹ ಅದ್ಭುತ-ಅಸಾಧಾರಣ ವ್ಯಕ್ತಿ ಪ್ರೊ ॥ ಮ್ಯಾಕ್ಸ್ ಮುಲ್ಲರರು! ಕೆಲದಿನಗಳ ಹಿಂದೆ ನಾನವರನ್ನು ಭೇಟಿ ಮಾಡಿದೆ. ನಾನು ಹೋದುದು, ಅವರಿಗೆ ನನ್ನ ಗೌರವವನ್ನು ಸಲ್ಲಿಸಲು ಎನ್ನ ಬೇಕು. ಏಕೆಂದರೆ, ಯಾವನು ಶ್ರೀರಾಮಕೃಷ್ಣರನ್ನು ಪ್ರೀತಿಸುವನೋ–ಅವನ ಜಾತಿ ಯಾವುದೇ ಇರಲಿ, ರಾಷ್ಟ್ರ ಯಾವುದೇ ಇರಲಿ–ಆ ವ್ಯಕ್ತಿಯಿರುವಲ್ಲಿಗೆ ಹೋಗುವುದನ್ನು ನಾನು ತೀರ್ಥ ಯಾತ್ರೆಯೆಂದೇ ಪರಿಗಣಿಸುತ್ತೇನೆ.”</p>
<p>ಇಲ್ಲಿ ಸ್ವಾಮೀಜಿಯ ದಿವ್ಯ ವಿನಯವನ್ನು ನಾವು ಗಮನಿಸದಿರುವಂತಿಲ್ಲ. ಶ್ರೀರಾಮಕೃಷ್ಣರ ಶ್ರೇಷ್ಠತಮ ಶಿಷ್ಯರು ಅವರು, ಜಗತ್ತಿಗೆ ಶ್ರೀರಾಮಕೃಷ್ಣರ ರಾಯಭಾರಿ ಅವರು ಎಂಬುದನ್ನು ನೆನೆಸಿಕೊಂಡಾಗ ಅವರ ಹಿರಿಮೆಯೇನೆಂಬುದು ಇಲ್ಲಿ ಸ್ಪಷ್ಟವಾಗುತ್ತದೆ. ಪ್ರೊ॥ ಮುಲ್ಲರರನ್ನು ಕೊಂಡಾಡಿ ಸ್ವಾಮೀಜಿ ಬರೆದ ಲೇಖನವು ಇಂಗ್ಲಿಷ್ ಭಾಷಾ ಸಾಹಿತ್ಯದ ದೃಷ್ಟಿಯಿಂದಲೂ ಒಂದು ಶ್ರೇಷ್ಠ ಕೃತಿಯೇ ಸರಿ. ಅದರಲ್ಲಿ ಅವರು ಬರೆಯುತ್ತಾರೆ :</p>
<p>“ನಿಜಕ್ಕೂ ಆ ಭೇಟಿಯು ನನ್ನ ಪಾಲಿಗೊಂದು ಹೊಸ ಅನುಭವವೆನ್ನಬೇಕು. ಆ ಸುಂದರವಾದ ಪುಟ್ಟ ಮನೆ, ಅದರ ಸುತ್ತಲಿನ ರಮ್ಯವಾದ ಉದ್ಯಾನ, ಅಲ್ಲಿ ಆ ರಜತ ಕೇಶದ ಪುಷಿ, ಅವರ ಪ್ರಶಾಂತ-ಕರುಣಾಪೂರ್ಣ ವದನ, ಎಪ್ಪತ್ತು ಶರತ್ಕಾಲಗಳು ಕಳೆದಿದ್ದರೂ ಮಗುವಿನ ಹಣೆ ಯಂತೆ ಸುಕೋಮಲವಾಗಿರುವ ಅವರ ಹಣೆ !. . . ಅವರ ವದನದಲ್ಲಿ ಮೂಡಿರುವ ಪ್ರತಿ ಯೊಂದು ರೇಖೆಯೂ ಅದರ ಹಿಂದೆ ಅಡಗಿರುವ ಅಗಾಧ ಆಧ್ಯಾತ್ಮಿಕ ಗಣಿಯನ್ನು ಸೂಚಿಸು ತ್ತಿತ್ತು. ಅವರ ಪತ್ನಿಯು ಉದಾತ್ತ ಚರಿತೆಯಾದ ಸಾಧ್ವೀಮಣಿ. ಪ್ರೊಫೆಸರ್ ಮುಲ್ಲರರ ಜೀವನವು ಸ್ವಾರಸ್ಯಮಯ ಹಾಗೂ ಕ್ರಮಯುತವಾದ ವಿದ್ವಜ್ಜೀವನ ; ಈ ಜೀವನದಲ್ಲಿ ಅವರಿಗೆ ಎದುರಾದ ವಿರೋಧ ಹಾಗೂ ತಿರಸ್ಕಾರ ಅಪಾರ ; ಇದೆಲ್ಲವನ್ನೂ ಎದುರಿಸಿ ಯಶಸ್ವಿಗಳಾಗಿ ಪುರಾತನ ಭಾರತದ ಮಹರ್ಷಿಗಳ ಬಗ್ಗೆಯೂ ಅವರ ಆಲೋಚನೆಗಳ ಬಗ್ಗೆಯೂ ಗೌರವವನ್ನು ಉಂಟುಮಾಡಿದವರು ಮುಲ್ಲರರು. ಅವರ ಈ ಸುದೀರ್ಘ ಯಶಸ್ವೀ ಜೀವನದಲ್ಲಿ ಸಹಭಾಗಿನಿ ಯಾದವರು ಅವರ ಅರ್ಧಾಂಗಿ–ಇಂತಹ ಈ ದಂಪತಿಗಳು ಹಾಗೂ ಅವರ ಮನೆಯ ಸುತ್ತಲಿನ ವೃಕ್ಷಗಳು, ಪುಷ್ಪಗಳು, ಸ್ವಚ್ಛವಾದ ನೀಲಾಕಾಶ–ಇವೆಲ್ಲ ನನ್ನನ್ನು ಸನಾತನ ಭಾರತದ ವೈಭವ ಯುತ ಕಾಲಕ್ಕೆ, ನಮ್ಮ ಬ್ರಹ್ಮರ್ಷಿ-ರಾಜರ್ಷಿಗಳ ಕಾಲಕ್ಕೆ, ಮಹಾನ್ ವಾನಪ್ರಸ್ಥಾಶ್ರಮಿಗಳ ಕಾಲಕ್ಕೆ, ಆರುಂಧತಿ-ವಸಿಷ್ಠರುಗಳ ಕಾಲಕ್ಕೆ ಕರೆದೊಯ್ದಿತು.</p>
<p>“ಅಲ್ಲಿ ನಾನು ಕಂಡದ್ದು ಓರ್ವ ಭಾಷಾಶಾಸ್ತ್ರಜ್ಞನನ್ನಲ್ಲ ಅಥವಾ ವಿದ್ವಾಂಸನನ್ನೂ ಅಲ್ಲ ; ನಾನು ನೋಡಿದ್ದು ನಿರಂತರವೂ ಬ್ರಹ್ಮದಲ್ಲಿ ತಾನು ಒಂದಾಗಿರುವವನು ಎಂದರಿತಿರುವ ಚೇತನವನ್ನು ; ಸಮಸ್ತ ವಿಶ್ವದೊಂದಿಗೆ ಒಂದಾಗಲೆಣಿಸಿ ಅನುಕ್ಷಣವೂ ವಿಕಾಸಗೊಳ್ಳುವ ಹೃದಯ ವನ್ನು. ಎಲ್ಲಿ ಇತರರು ನೀರಸವಾದ ವಿವರಗಳ ಮರಳುಗಾಡಿನಲ್ಲಿ ದಾರಿ ತಪ್ಪುತ್ತಿರುವರೋ ಅಲ್ಲಿ ಇವರು ಚೈತನ್ಯದ ಚಿಲುಮೆಯನ್ನು ಮುಟ್ಟಿದ್ದಾರೆ. ‘ಆತ್ಮವನ್ನು ಮಾತ್ರ ಅರಿ, ಉಳಿದ ಮಾತು ಗಳನ್ನೆಲ್ಲ ತ್ಯಜಿಸು’ ಎಂಬ ಉಪನಿಷತ್ತಿನ ಸಂದೇಶದೊಂದಿಗೆ ಅವರ ಹೃದಯ ಸ್ಪಂದಿಸುತ್ತಿದೆ.</p>
<p>“ಪ್ರೊ ॥ ಮುಲ್ಲರರು ಪ್ರಪಂಚದಲ್ಲೆಲ್ಲ ಪ್ರಖ್ಯಾತರಾದ ವಿದ್ವಾಂಸರಾಗಿದ್ದರೂ ದಾರ್ಶನಿಕ ರಾಗಿದ್ದರೂ ಅವರ ವಿದ್ವತ್ತು ಮತ್ತು ದರ್ಶನ ಅವರನ್ನು ಆತ್ಮಸಾಕ್ಷಾತ್ಕಾರದ ಶಿಖರದೆಡೆಗೆ ಒಯ್ದಿವೆ.</p>
<p>“ಭಾರತದ ಮೇಲೆ ಅವರಿಗಿರುವ ಪ್ರೀತಿಯಾದರೂ ಎಂಥದು ! ಆ ಪ್ರೀತಿಯ ನೂರನೇ ಒಂದು ಭಾಗವಾದರೂ ನನ್ನ ಸ್ವಂತ ತಾಯ್ನಾಡಿನ ಮೇಲೆ ನನಗಿದ್ದರೆ ನನ್ನನ್ನು ನಾನು ಧನ್ಯನೆಂದುಕೊಳ್ಳುತ್ತೇನೆ. ಅಸಾಧಾರಣವೂ ತೀವ್ರವಾಗಿ ಕ್ರಿಯಾಶೀಲವೂ ಆದ ಮನಸ್ಸಿನಿಂದ ಅವರು ಐವತ್ತು ವರ್ಷಗಳಿಗೂ ಹೆಚ್ಚುಕಾಲ ಭಾರತೀಯ ವಿಚಾರಧಾರೆಯ ಜಗತ್ತಿನಲ್ಲಿ ಜೀವಿಸಿ ದ್ದಾರೆ, ವಿಹರಿಸಿದ್ದಾರೆ. ಮತ್ತು ಸಂಸ್ಕೃತ ಸಾಹಿತ್ಯದ ಮಹಾರಣ್ಯದಲ್ಲಿ ಬೆಳಕು-ಕತ್ತಲೆಗಳ ಸೂಕ್ಷ್ಮ ಬದಲಾವಣೆಗಳನ್ನು ಅವರು ಅಗಾಧ ಆಸಕ್ತಿಯಿಂದ ಮತ್ತು ಹೃತ್ಪೂರ್ವಕ ಪ್ರೀತಿಯಿಂದ, ಅವು ತಮ್ಮ ಜೀವದಾಳಕ್ಕಿಳಿದು ತಮ್ಮ ವ್ಯಕ್ತಿತ್ವವನ್ನೇ ರಂಜಿತಗೊಳಿಸುವವರೆಗೂ ಗಮನಿಸಿದ್ದಾರೆ.</p>
<p>“ಮ್ಯಾಕ್ಸ್ ಮುಲ್ಲರರು ವೇದಾಂತಿಗಳಲ್ಲಿ ವೇದಾಂತಿಗಳು. ಅವರು ನಿಜಕ್ಕೂ ವೇದಾಂತದ ಜೀವನಾಡಿಯನ್ನು, ಜಗತ್ತಿನ ಎಲ್ಲ ಮತ-ಪಂಥಗಳಿಗೂ ಬೆಳಕು ಬೀರುವ ಏಕೈಕ ಬೆಳಕಾದ ವೇದಾಂತವನ್ನು, ಎಲ್ಲ ಧರ್ಮಗಳೂ ಯಾವ ಏಕೈಕ ತತ್ತ್ವದ ಅನ್ವಯಗಳು ಮಾತ್ರವೋ ಆ ವೇದಾಂತದ ಜೀವನಾಡಿಯನ್ನು ಅದರ ಎಲ್ಲ ಒಡಕುಗಳ ಹಾಗೂ ಸಾಮರಸ್ಯಗಳ ಹಿನ್ನೆಲೆಯಲ್ಲಿ ಕಂಡುಹಿಡಿದ್ದಾರೆ. ಅಲ್ಲದೆ ಶ್ರೀರಾಮಕೃಷ್ಣರಾದರೂ ಯಾರು ? ಈ ಸನಾತನ ತತ್ತ್ವದ ಸಾಕ್ಷಾತ್ ನಿದರ್ಶನವೇ ಅವರು ; ಸನಾತನ ಭಾರತದ ಮೂರ್ತರೂಪವೇ ಅವರು. ಅಲ್ಲದೆ ಮುಂದೆ ಭಾರತವು ಏನಾಗಲಿರುವುದೋ ಅದರ ಮುನ್ಸೂಚನೆಯೇ ಅವರು ; ಮತ್ತು ಜಗತ್ತಿನ ಎಲ್ಲ ರಾಷ್ಟ್ರಗಳಿಗೆ ಆಧ್ಯಾತ್ಮಿಕತೆಯ ದೀಪಧಾರಿಯೇ ಅವರು. ರತ್ನಗಳ ಮೌಲ್ಯವನ್ನು ರತ್ನವ್ಯಾಪಾರಿ ಮಾತ್ರವೇ ಅರಿತುಕೊಳ್ಳಬಲ್ಲ–ಇದೊಂದು ಹಳೆಯ ಗಾದೆ. ಈ ಪಾಶ್ಚಾತ್ಯ ಪುಷಿಯು ಭಾರತೀಯ ವಿಚಾರಧಾರೆಯ ಕ್ಷಿತಿಜದಲ್ಲುದಿಸುವ ಪ್ರತಿಯೊಂದು ಹೊಸ ತಾರೆಯನ್ನು–ಸ್ವಯಂ ಭಾರತೀಯರು ಅದರ ಘನತೆಯನ್ನರಿಯುವ ಮೊದಲೇ–ತಾವು ಅಧ್ಯಯನ ಮಾಡಿ ಆಸ್ವಾದಿಸು ವರೆಂದರೆ ಅದರಲ್ಲಿ ಅಚ್ಚರಿಯೇನಿದೆ ?</p>
<p>“ಪ್ರೊ ॥ ಮಾಕ್ಸ್ ಮುಲ್ಲರರು ನನ್ನಲ್ಲಿ ವಿಚಾರಿಸಿದ ಮೊದಲ ಸಂಗತಿಯೆಂದರೆ ಶ್ರೀರಾಮ ಕೃಷ್ಣರ ಬಗ್ಗೆ. ಬ್ರಾಹ್ಮಸಮಾಜದ ಮುಖಂಡನಾದ ದಿ. ಕೇಶವಚಂದ್ರಸೇನನಲ್ಲಿ ಇದ್ದಕ್ಕಿದ್ದಂತೆ ಆದ ಗಮನಾರ್ಹ ಬದಲಾವಣೆಯನ್ನು ಉಂಟುಮಾಡಿದವರು ಶ್ರೀರಾಮಕೃಷ್ಣರು ಎನ್ನುವುದು ತಿಳಿದುಬಂದಾಗಿನಿಂದಲೂ ಅವರು ಶ್ರೀರಾಮಕೃಷ್ಣರ ಜೀವನ ಮತ್ತು ಸಂದೇಶಗಳ ಶ್ರದ್ಧಾವಂತ ವಿದ್ಯಾರ್ಥಿಯಾಗಿದ್ದಾರೆ. ಅವರೊಡನೆ ನಾನು, ‘ಶ್ರೀರಾಮಕೃಷ್ಣರನ್ನು ಇಂದು ಸಾವಿರಾರು ಮಂದಿ ಪೂಜಿಸುತ್ತಿದ್ದಾರೆ, ಪ್ರೊಫೆಸರ್​’ ಎಂದಾಗ ಅವರೆಂದರು, ‘ಇಂಥವರಿಗಲ್ಲದೆ ಮತ್ತಾರಿಗೆ ಪೂಜೆ ಸಲ್ಲಬೇಕು ?’ ಪ್ರೊಫೆಸರರು ನನ್ನನ್ನು ಮತ್ತು ಸ್ಟರ್ಡಿಯನ್ನು ಊಟಕ್ಕೆ ಕರೆದರು. ಅವರು ನಮಗೆ ಆಕ್ಸ್​ಫರ್ಡಿನ ಹಲವು ಕಾಲೇಜುಗಳನ್ನು ಹಾಗೂ ಗ್ರಂಥಾಲಯವನ್ನು ತೋರಿಸಿದರು. ಬಳಿಕ ರೈಲು ನಿಲ್ದಾಣದವರೆಗೂ ನಮ್ಮೊಡನೆ ಬಂದರು. ಅವರು ದಯೆಯೇ ಮೂರ್ತಿವೆತ್ತಂತಿದ್ದರು. ಅವರು ನಮಗಾಗಿ ಇಷ್ಟೆಲ್ಲ ಮಾಡಿದ್ದಕ್ಕೆ ಅವರು ಕೊಟ್ಟ ಕಾರಣ ಇದು : ‘ಶ್ರೀರಾಮಕೃಷ್ಣರ ಶಿಷ್ಯರೊಬ್ಬ ರನ್ನು ಪ್ರತಿ ದಿನವೂ ನೋಡಲು ಸಾಧ್ಯವಿಲ್ಲವಲ್ಲ !’</p>
<p>“ನಾನವರಿಗೆ ಹೇಳಿದೆ : ‘ನೀವು ಭಾರತಕ್ಕೆ ಯಾವಾಗ ಬರುವಿರಿ ? ಸನಾತನ ಭಾರತೀಯ ವಿಚಾರಧಾರೆಯ ನಿಜ ಸ್ವರೂಪವನ್ನು ಎತ್ತಿ ಹಿಡಿಯುವುದಕ್ಕಾಗಿ ಅಷ್ಟೊಂದು ಶ್ರಮಿಸಿದವರಾದ ನಿಮ್ಮನ್ನು ಅಲ್ಲಿನ ಪ್ರತಿಯೊಂದು ಹೃದಯವೂ ಸ್ವಾಗತಿಸುತ್ತದೆ.’ ಆ ವೃದ್ಧ ಮಹರ್ಷಿಯ ಮುಖ ಬೆಳಗಿತು ; ಅವರ ಕಣ್ಣಂಚಿನಲ್ಲಿ ಒಂದು ಹನಿ ಮಿನುಗಿತು ; ಮೆಲ್ಲನೆ ತಲೆದೂಗುತ್ತ ಅವರು ನಿಧಾನವಾಗಿ ಉತ್ತರಿಸಿದರು, ‘ಒಂದು ವೇಳೆ ನಾನಲ್ಲಿಗೆ ಬಂದರೆ ನಾನು ಹಿಂದಿರುಗಲಾರೆ. ನೀವು ನನ್ನನ್ನು ಅಲ್ಲಿಯೇ ಸಮಾಧಿ ಮಾಡಬೇಕಾಗುತ್ತದೆ.’ ಅವರನ್ನು ಮತ್ತೆ ಪ್ರಶ್ನಿಸುವುದೆಂದರೆ, ಅವರ ಪವಿತ್ರತಮ ಭಾವನೆಗಳು ಹುದುಗಿರುವ ಸ್ಥಳಕ್ಕೆ ಅಕ್ರಮ ಪ್ರವೇಶ ಮಾಡಿದಂತಾಗುತ್ತದೆ ಎಂದು ನನಗೆ ತೋರಿತು.”</p>
<p>ಹೀಗೆ ಸ್ವಾಮೀಜಿ, “ಬ್ರಹ್ಮವಾದಿನ್​”ಗೆ ಕಳಿಸಿಕೊಟ್ಟ ಲೇಖನದಲ್ಲಿ ಮ್ಯಾಕ್ಸ್ ಮುಲ್ಲರರನ್ನು ಕೊಂಡಾಡಿದರು. ಅವರನ್ನು ಸ್ವಾಮೀಜಿ ಭೇಟಿಯಾಗುವ ವೇಳೆಗೆ ಅವರು ಶ್ರೀರಾಮಕೃಷ್ಣರ ಕುರಿತಾಗಿ ‘ನಿಜ ಮಹಾತ್ಮ’ ಎಂಬ ಲೇಖನವನ್ನು ‘ನೈನ್​ಟೀನ್ತ್ ಸೆಂಚುರಿ’ ಎಂಬ ಮಾಸಪತ್ರಿಕೆಗೆ ಕಳಿಸಿಕೊಟ್ಟಿದ್ದರು. ಇದು ಆ ವರ್ಷದ ಆಗಸ್ಟ್ ಸಂಚಿಕೆಯಲ್ಲಿ ಪ್ರಕಟವಾಯಿತು. ಸ್ವಾಮೀಜಿಯ ಸ್ಫೂರ್ತಿಯುತ ಮಾತುಗಳನ್ನು ಕೇಳಿ ಉತ್ಸಾಹಿತರಾದ ಮ್ಯಾಕ್ಸ್ ಮುಲ್ಲರರು ಶ್ರೀರಾಮಕೃಷ್ಣರ ಬಗ್ಗೆ ಇನ್ನೂ ಹೆಚ್ಚು ತಿಳಿಯುವ ಆಸಕ್ತಿ ತೋರಿದರು. ಅಲ್ಲದೆ ಅವರು “ಆ ಮಹಾತ್ಮನನ್ನು ಜಗತ್ತಿಗೆ ಪರಿಚಯಿಸುವ ಸಲುವಾಗಿ ನೀವು ಏನು ಮಾಡಲಿದ್ದೀರಿ ?” ಎಂದು ಸ್ವಾಮೀಜಿಯನ್ನು ಕೇಳಿದರು. ಅಷ್ಟೇ ಅಲ್ಲ, ಶ್ರೀರಾಮಕೃಷ್ಣರ ಸಂಬಂಧವಾಗಿ ಇನ್ನೂ ಹೆಚ್ಚಿನ ವಿವರಗಳೇನಾದರೂ ದೊರೆಯುವಂತಿದ್ದಲ್ಲಿ ಅವರ ಜೀವನ-ಸಂದೇಶಗಳ ಕುರಿತಾಗಿ ಹೆಚ್ಚು ವಿವರಪೂರ್ಣವಾದ ಪ್ರಬಂಧವೊಂದನ್ನು ರಚಿಸಲು ಅವರು ಆಸಕ್ತಿ ತೋರಿದರು. ತಕ್ಷಣವೇ ಸ್ವಾಮೀಜಿ, ಶ್ರೀರಾಮ ಕೃಷ್ಣರ ಜೀವನದ ಸಮಸ್ತ ಘಟನಾವಳಿಗಳನ್ನು ಮತ್ತು ಅವರ ಎಲ್ಲ ಸಂದೇಶಗಳನ್ನು ಸಂಗ್ರಹಿ ಸುವುದಕ್ಕಾಗಿ ಭಾರತದೊಡನೆ ಸಂಪರ್ಕ ಬೆಳೆಸಲು ಸ್ವಾಮಿ ಶಾರದಾನಂದರನ್ನು ನೇಮಿಸಿದರು. ಶಾರದಾನಂದರು ಈ ಕಾರ್ಯವನ್ನು ಯಶಸ್ವಿಯಾಗಿ ಮಾಡಿದರು. ಬಳಿಕ ಮ್ಯಾಕ್ಸ್ ಮುಲ್ಲರರು, ಅವರು ಒದಗಿಸಿದ ಮಾಹಿತಿಗಳ ಆಧಾರದ ಮೇಲೆ ಗ್ರಂಥವೊಂದನ್ನು ರಚಿಸಲು ಕುಳಿತರು. ಆ ಗ್ರಂಥವೇ <span class="en">Sri Ramakrishna : His Life and Teachings .” (</span>ಶ್ರೀರಾಮಕೃಷ್ಣ :ಅವರ ಜೀವನ ಮತ್ತು ಬೋಧನೆಗಳು.)</p>
<p>ಈ ಕೃತಿಯಲ್ಲಿ ಶ್ರೀರಾಮಕೃಷ್ಣರ ಜೀವನಕ್ಕಿಂತ ಅವರ ಬೋಧನೆಗಳ ಬಗ್ಗೆ ಹೆಚ್ಚು ವಿವರವಾಗಿ ಪ್ರಸ್ತಾಪಿಸಲಾಗಿದೆ. ಇದು ಭಾವನಾತ್ಮಕವಾಗಿಯೂ ಭಕ್ತಿಪ್ರದವಾಗಿಯೂ ಇದೆಯಾದರೂ ಗಂಭೀರ ವಿಮರ್ಶಾತ್ಮಕ ವಿವರಗಳಿಂದಲೂ ಕೂಡಿದೆ. ಸ್ವಾಮೀಜಿಯ ಕಾರ್ಯಕ್ಕೆ ಇದು ಸಾಕಷ್ಟು ಸಹಾಯಕಾರಿಯಾಯಿತು. ಪರಸ್ಪರರ ಭೇಟಿಯ ಅನಂತರ ಸ್ವಾಮೀಜಿ ಹಾಗೂ ಮ್ಯಾಕ್ಸ್​ಮುಲ್ಲರ್ ಅತ್ಯಂತ ಆತ್ಮೀಯ ಸ್ನೇಹಿತರಾದರು. ಆಗಾಗ ಅವರಿಬ್ಬರ ನಡುವೆ ಪತ್ರವ್ಯವಹಾರವೂ ನಡೆಯು ತ್ತಿತ್ತು. ಸ್ವಾಮೀಜಿಗೆ ಮುಲ್ಲರರ ಮೇಲೆ ಅತಿ ಹೆಚ್ಚಿನ ಆದರಾಭಿಮಾನವಿತ್ತು.</p>
<p>ಲಂಡನ್ನಿನಲ್ಲಿ ವೇದಾಂತ ಪ್ರಚಾರಕಾರ್ಯವು ಯಶಸ್ವಿಯಾಗಿ ನಿಶ್ಚಿತ ಗತಿಯಲ್ಲಿ ಮುನ್ನಡೆ ದಂತೆಲ್ಲ ಅಲ್ಲೇ ಒಬ್ಬರು ಸಂನ್ಯಾಸಿಗಳು ಖಾಯಂ ಆಗಿ ನೆಲಸಬೇಕಾದ ಆವಶ್ಯಕತೆಯನ್ನು ಸ್ವಾಮೀಜಿ ಕಂಡುಕೊಂಡರು. ಆದರೆ ಅಮೆರಿಕದ ಕಾರ್ಯವನ್ನೂ ಕಡೆಗಣಿಸುವಂತಿರಲಿಲ್ಲ. ಅಲ್ಲೂ ಒಬ್ಬರು ಸಂನ್ಯಾಸಿಗಳು ನೆಲೆ ನಿಂತು ಮಾರ್ಗದರ್ಶನ-ಪ್ರೋತ್ಸಾಹಗಳನ್ನು ನೀಡಬೇಕಾದ ಆವಶ್ಯಕತೆಯಿತ್ತು. ಆದ್ದರಿಂದ ಸ್ವಾಮಿ ಶಾರದಾನಂದರನ್ನು ಅಮೆರಿಕೆಗೆ ಕಳಿಸಲು ಮತ್ತು ಸ್ವಾಮಿ ಅಭೇದಾನಂದರನ್ನು ಇಂಗ್ಲೆಂಡಿಗೆ ಕರೆಸಿಕೊಳ್ಳಲು ಸ್ವಾಮೀಜಿ ನಿಶ್ಚಯಿಸಿದರು. ಜೂನ್ ೨೪ರಂದು ಸ್ವಾಮಿ ರಾಮಕೃಷ್ಣಾನಂದರಿಗೆ ಅವರೊಂದು ಪತ್ರವನ್ನು ಬರೆದರು :</p>
<p>“ನಾಳೆ ಶರತ್ (ಸ್ವಾಮಿ ಶಾರದಾನಂದರು) ಅಮೆರಿಕೆಗೆ ಹೊರಡುತ್ತಾನೆ. ಇಲ್ಲಿನ ಕಾರ್ಯ ಒಂದು ಮುಖ್ಯ ಘಟ್ಟವನ್ನು ತಲಪುತ್ತಿದೆ. ಲಂಡನ್ನಿನಲ್ಲಿ ಒಂದು ಕೇಂದ್ರವನ್ನು ತೆರೆಯಲು ಹಣಕಾಸಿನ ಸೌಲಭ್ಯ ದೊರೆತಿದೆ. ಮುಂದಿನ ತಿಂಗಳು ನಾನು ಸ್ವಿಟ್ಸರ್​ಲ್ಯಾಂಡಿಗೆ ತೆರಳಿ ಅಲ್ಲಿ ಒಂದೆರಡು ತಿಂಗಳು ಕಳೆದು ಅನಂತರ ಲಂಡನ್ನಿಗೆ ಹಿಂದಿರುಗುತ್ತೇನೆ. (ಏಕೆಂದರೆ) ಈಗ ನಾನು ಭಾರತಕ್ಕೆ ಮರಳುವುದರಿಂದೇನು ಪ್ರಯೋಜನ ? ಈ ಲಂಡನ್ ನಗರವು ಇಡೀ ಪ್ರಪಂಚದ ಕೇಂದ್ರಬಿಂದು. ಭಾರತದ ಹೃದಯವೇ ಇಲ್ಲಿದೆ. ಇಲ್ಲಿ ಒಂದು ಭದ್ರ ಬುನಾದಿಯನ್ನು ಹಾಕದೆ ಇಲ್ಲಿಂದ ತೆರಳುವುದಾದರೂ ಹೇಗೆ ? ಸದ್ಯಕ್ಕೆ ಕಾಳಿ (ಸ್ವಾಮಿ ಅಭೇದಾನಂದರು) ಇಲ್ಲಿಗೆ ಬರಲಿ. ಆತನಿಗೆ ಸಿದ್ಧವಾಗಿರಲು ಹೇಳು. ಅವನಿಗೊಂದು ಪತ್ರ ಬರೆಯುತ್ತೇನೆ. ಅದು ತಲುಪಿದ ಕೂಡಲೇ ಅವನು ಹೊರಡಲಿ. ಶಕ್ತಿಯಿರುವುದು ಸಂಘಟನೆಯಲ್ಲಿ ಮತ್ತು ವಿಧೇಯತೆಯೇ ಅದರ ರಹಸ್ಯ.”</p>
<p>ಲಂಡನ್ನಿನಲ್ಲಿದ್ದಾಗ ಕೆಲವೊಮ್ಮೆ ಸ್ವಾಮೀಜಿ ಅತ್ಯುನ್ನತ ಆಧ್ಯಾತ್ಮಿಕ ಭಾವಾವಸ್ಥೆಯಲ್ಲಿರು ತ್ತಿದ್ದರು. ಅವರ ಇಡೀ ವ್ಯಕ್ತಿತ್ವವೇ ತೇಜಃಪುಂಜವಾಗಿರುತ್ತಿತ್ತು, ಭಾವಪೂರ್ಣವಾಗಿರುತ್ತಿತ್ತು ; ಪ್ರತಿಯೊಬ್ಬರ ಮೇಲೂ ಅವರು ಅನಂತ ಪ್ರೇಮ ಹಾಗೂ ಅನಂತ ಕರುಣೆಯ ಸ್ರೋತವನ್ನೇ ಹರಿಸುತ್ತಿದ್ದರು. ಅವರ ಈ ದಿವ್ಯ ಭಾವಗಳು, ಅವರು ತಮ್ಮ ಮಿತ್ರರಾದ ಫ್ರಾನ್ಸಿಸ್ ಲೆಗೆಟ್ಟರಿಗೆ ಬರೆದ ಪತ್ರದಲ್ಲಿ ವ್ಯಕ್ತವಾಗಿವೆ : “ಈಗೀಗ ನಾನು ಈ ಗರ್ವಿಷ್ಠರಾದ ‘ಆಂಗ್ಲೋ ಇಂಡಿಯನ್ನ’ ರಲ್ಲಿಯೂ ಅದೇ ಭಗವಂತನನ್ನು ಕಾಣಲು ತೊಡಗಿದ್ದೇನೆ ಎನಿಸುತ್ತದೆ. ನಾನು ನಿಧಾನವಾಗಿ ಯಾವ ಸ್ಥಿತಿಗೆ ತಲುಪುತ್ತಿದ್ದೇನೆಂದರೆ ಒಂದು ದೆವ್ವವನ್ನು ಕೂಡ–ಅದಿರುವುದೇ ಹೌದಾದಲ್ಲಿ ಅದನ್ನೂ–ಪ್ರೀತಿಸುವ ಸ್ಥಿತಿಗೆ.</p>
<p>“ಇಪ್ಪತ್ತನೆಯ ವಯಸ್ಸಿನಲ್ಲಿ ನಾನು ಅತ್ಯಂತ ನಿಷ್ಠುರನಾಗಿದ್ದೆ ; ಯಾವುದರೊಂದಿಗೂ ರಾಜಿ ಮಾಡಿಕೊಳ್ಳದಷ್ಟು ಕಟುವಾಗಿದ್ದೆ. ನಾನು ಕಲ್ಕತ್ತದ ಬೀದಿಗಳಲ್ಲಿ ನಾಟಕ ಮಂದಿರಗಳ ಪಕ್ಕದ ಕಾಲುದಾರಿಯಲ್ಲೂ ನಡೆಯುತ್ತಿರಲಿಲ್ಲ. ಈಗ ನನ್ನ ಮೂವತ್ತಮೂರನೆಯ ವಯಸ್ಸಿನಲ್ಲಿ ನಾನು ವೇಶ್ಯೆಯರೊಂದಿಗೆ ಒಂದೇ ಮನೆಯಲ್ಲಿ ವಾಸವಾಗಿರಬಲ್ಲೆ–ಅವರ ಕುರಿತಾಗಿ ಒಂದಿನಿತೂ ಜುಗುಪ್ಸೆ ಅಥವಾ ಅಸಹನೆ ತಾಳದೆ. ಇದೇನು ಅಧಃಪತನವೆ ? ಅಥವಾ ಸಾಕ್ಷಾತ್ ಭಗವಂತನೇ ತಾನಾಗಿರುವ ವಿಶ್ವಪ್ರೇಮವು ನನ್ನೆದೆಯನ್ನು ತುಂಬುತ್ತಿದೆಯೆ ? ಅಲ್ಲದೆ ನಾನು ಕೇಳಿದ್ದೇನೆ –ವ್ಯಕ್ತಿಯೊಬ್ಬ ತನ್ನ ಸುತ್ತಲೂ ಕೆಡುಕನ್ನು ಕಾಣದಿದ್ದರೆ ಆತ ಒಳ್ಳೆಯ ಕೆಲಸವನ್ನು ಮಾಡಲಾರ, ಆತ ಒಂದು ಬಗೆಯ ನಿರಾಶಾಭಾವಕ್ಕೆ ಗುರಿಯಾಗಿಬಿಡುತ್ತಾನೆ ಎಂದು. ಆದರೆ ನನಗೇನೂ ಹಾಗೆನ್ನಿಸುವುದಿಲ್ಲ. ತದ್ವಿರುದ್ಧವಾಗಿ, ನನ್ನ ಕಾರ್ಯಶಕ್ತಿ ಅಗಾಧವಾಗಿ ವೃದ್ಧಿಗೊಳ್ಳುತ್ತಿದೆ. ಮತ್ತು ಅಗಾಧವಾಗಿ ಪರಿಣಾಮಕಾರಿಯಾಗುತ್ತಿದೆ. ಕೆಲವೊಮ್ಮೆ ನಾನೊಂದು ಬಗೆಯ ಭಾವಾವಸ್ಥೆಗೆ ತಲುಪಿಬಿಡುತ್ತೇನೆ. ಆಗ ನಾನು ಪ್ರತಿಯೊಬ್ಬರಿಗೂ–ಎಲ್ಲರಿಗೂ, ಎಲ್ಲಕ್ಕೂ–ಶುಭಕೋರ ಬೇಕು, ಎಲ್ಲವನ್ನೂ ಒಪ್ಪಬೇಕು, ಅಪ್ಪಬೇಕು, ಎಂದು ಭಾವಿಸತೊಡಗುತ್ತೇನೆ. ಈ ‘ಕೆಟ್ಟದ್ದೆ’ನ್ನು ವುದೆಲ್ಲ ಕೇವಲ ಭ್ರಾಂತಿಯೆಂಬುದಾಗಿ ನಾನು ಕಾಣುತ್ತಿದ್ದೇನೆ. ಪ್ರಿಯ ಫ್ರಾನ್ಸಿಸ್, ನಾನೀಗ ಇಂತಹ ಮನಸ್ಥಿತಿಯೊಂದರಲ್ಲಿದ್ದೇನೆ. ನೀನು ಹಾಗೂ ನಿನ್ನ ಪತ್ನಿ ನನ್ನ ವಿಷಯದಲ್ಲಿ ಹೊಂದಿ ರುವ ಪ್ರೀತಿ ವಿಶ್ವಾಸಗಳನ್ನು ಸ್ಮರಿಸುತ್ತ ನಾನು ಅಕ್ಷರಶಃ ಆನಂದದ ಕಣ್ಣೀರನ್ನು ಸುರಿಸುತ್ತಿದ್ದೇನೆ. ಧನ್ಯ ನನ್ನ ಜನ್ಮದಿನ ! ನನಗಿಲ್ಲಿ ಬಹಳಷ್ಟು ಪ್ರೀತಿವಿಶ್ವಾಸಗಳು ದೊರಕಿವೆ. ಮತ್ತು ನನ್ನನ್ನು ಅಸ್ತಿತ್ವಕ್ಕೆ ತಂದ ಆ ಪ್ರೇಮಸ್ವರೂಪನಾದ ಭಗವಂತ ನನ್ನ ಪ್ರತಿಯೊಂದು ಕಾರ್ಯವನ್ನೂ– ಅದು ಒಳ್ಳೆಯದಿರಲಿ ಕೆಟ್ಟದ್ದಿರಲಿ–(ಹೆದರಬೇಡ !) ಕಾಪಾಡಿದ್ದಾನೆ. ಏಕೆಂದರೆ ನಾನು ಈಗ, ಮತ್ತು ಎಂದೆಂದಿಗೂ, ಕೇವಲ ಅವನ ಕೈಯಲ್ಲಿನ ಉಪಕರಣವೇ ಅಲ್ಲವೆ ? ಅವನ ಸೇವೆಗಾಗಿ ನನ್ನ ಸರ್ವಸ್ವವನ್ನು, ನನ್ನ ಬಂಧುಬಳಗವನ್ನು, ನನ್ನ ಸುಖ ಸಂತೋಷಗಳನ್ನು, ನನ್ನ ಜೀವನವನ್ನು ತ್ಯಾಗ ಮಾಡಲಿಲ್ಲವೆ ! ಅವನು ನನ್ನ ನೆಚ್ಚಿನ ಆಟದ ಸಂಗಾತಿ, ನಾನವನ ಒಡನಾಡಿ. ಈ ವಿಶ್ವದಲ್ಲಿ ಕಾರಣ-ಹೂರಣಗಳೊಂದೂ ಇಲ್ಲ ! ಏಕೆಂದರೆ ಯಾವ ನಿಯಮ ತಾನೆ ಅವನನ್ನು ಕಟ್ಟಬಲ್ಲುದು? ಲೀಲಾಮಯನಾದ ಆತ ಈ ಅಳು-ನಗುವಿನ ಆಟವಾಡುತ್ತಿದ್ದಾನೆ. ‘ಜೋ’ (ಮಿಸ್ ಮೆಕ್​ಲಾಡ್​) ಹೇಳುವಂತೆ ಇದು ಭಾರೀ ತಮಾಷೆ !</p>
<p>“ಇದೊಂದು ತಮಾಷೆಯ ಪ್ರಪಂಚ. ಈ ಪ್ರಪಂಚದಲ್ಲಿ ನಮಗೆ ಕಾಣಸಿಗುವ ಅತ್ಯಂತ ತಮಾಷೆಯ ಆಸಾಮಿಯೆಂದರೆ ಆತ್ಮ–ಅನಂತನಾದ ಭಗವಂತ ! ನೆಚ್ಚಿನ ಭಗವಂತ ! ಇದು ತಮಾಷೆಯಲ್ಲವೆ ? ಆಟದ ಮೈದಾನದಲ್ಲಿ ಆಟವಾಡಲು ಹೊರಬಿಟ್ಟ ಗಲಾಟೆಯ ಮಕ್ಕಳ ಶಾಲೆ ಈ ಜಗತ್ತು ! ಹೌದು ತಾನೆ ! ಯಾರನ್ನು ಹೊಗಳುವುದು, ಯಾರನ್ನು ತೆಗಳುವುದು ? ಎಲ್ಲ ಅವನ ಆಟ ! ಜನರಿಗೆ ಇದೆಲ್ಲ ಹೀಗೇಕೆ ಎಂಬ ವಿವರಣೆ ಬೇಕಂತೆ. ಆದರೆ ಆ ಭಗವಂತನನ್ನು ಹೇಗೆ ವಿವರಿಸಲಾದೀತು ? ಅವನು ಮಿದುಳಿಲ್ಲದವನು. ಅವನಿಗೆ ಕಾರಣ ಗೀರಣ ಏನೂ ಇಲ್ಲ. ನಮಗೆ ಅಲ್ಪಸ್ವಲ್ಪ ಮಿದುಳನ್ನೂ ಬುದ್ಧಿಯನ್ನೂ ಕೊಟ್ಟು ನಮ್ಮನ್ನು ಮರುಳುಗೊಳಿಸುತ್ತಿದ್ದಾನೆ. ಆದರೆ ಈ ಸಲ ನಾನು ಮೋಸಹೋಗಲಾರೆ.</p>
<p>“ನಾನು ಈ ಒಂದೆರಡು ವಿಷಯವನ್ನು ಮಾತ್ರ ಕಲಿತಿದ್ದೇನೆ : ‘ಪ್ರೇಮ’, ‘ಪ್ರಿಯತಮ’–ಈ ಭಾವನೆಗಳು ವಿಚಾರ, ಪಾಂಡಿತ್ಯ ಹಾಗೂ ತರ್ಕಕ್ಕೆ ಅತೀತವಾದದ್ದು. ಆ ಭಗವದಾನಂದಸುಧೆ ಯನ್ನು ಸವಿದು ಹುಚ್ಚರಾಗೋಣ.</p>
<div>	ಹುಚ್ಚುತನದಲ್ಲಿ ಸದಾ ನಿನ್ನವ,<br/>	ವಿವೇಕಾನಂದ”</div>
<p>ಇದು ಸ್ವಾಮೀಜಿಯ ಹಲವಾರು ಮುಖಗಳಲ್ಲಿ ಒಂದು ಅಷ್ಟೆ. ಅವರು ಯಾವ ಕ್ಷಣದಲ್ಲಿ ಯಾರಿಗೆ ಹೇಗೆ ತೋರುತ್ತಾರೆಂದು ಹೇಳಲು ಸಾಧ್ಯವಿರಲಿಲ್ಲ. ಅವರ ಮಾತುಗಳೂ ಅಷ್ಟೆ ; ಯಾರಿಗೆ ಯಾವ ರೀತಿಯ ಬೋಧನೆ ನೀಡುತ್ತಾರೆಂದು ಊಹಿಸುವುದು ಅಸಾಧ್ಯವಾಗಿತ್ತು. ಆದರೆ ಅವರ ಪ್ರತಿಯೊಂದು ಮಾತಿನ ಹಿಂದೆಯೂ ಪ್ರತಿಯೊಂದು ಕೃತಿಯ ಹಿಂದೆಯೂ ಒಂದು ಉದ್ದೇಶವಿರುತ್ತಿತ್ತು, ಒಂದು ಹಿನ್ನೆಲೆಯಿರುತ್ತಿತ್ತು. ಹಲವಾರು ವಿಭಿನ್ನ ಕಾರ್ಯಗಳ ಕಡೆಗೆ ಅವರು ಏಕಕಾಲದಲ್ಲಿ ಗಮನಕೊಡಬಲ್ಲವರಾಗಿದ್ದರು. ಹೀಗೆ, ಒಂದೆಡೆ ಅವರ ಮನಸ್ಸಿನಲ್ಲಿ ಅತ್ಯಂತ ಮೃದುವಾದ-ಸೂಕ್ಷ್ಮವಾದ ಭಾವಗಳು ಚಿಮ್ಮುತ್ತಿರುವಾಗಲೂ ತಮ್ಮ ತಕ್ಷಣದ ಕೆಲಸ ಕಾರ್ಯಗಳ ಕಡೆಗೆ ಅವರು ಎಚ್ಚರ ತಪ್ಪುತ್ತಿರಲಿಲ್ಲ.</p>
<p>ಸ್ವಾಮೀಜಿ ಇಂಗ್ಲೆಂಡಿಗೆ ಮೊದಲ ಬಾರಿ ಬಂದಿದ್ದಾಗ, ನಾರದೀಯ ಭಕ್ತಿಸೂತ್ರಗಳನ್ನು ಅನುವಾದಿಸುವಲ್ಲಿ ಸ್ಟರ್ಡಿಗೆ ಬಹಳಷ್ಟು ನೆರವಾಗಿದ್ದರು. ಅವರ ಭಾಷ್ಯಗಳನ್ನೊಳಗೊಂಡಿದ್ದ ಈ ಗ್ರಂಥವು ೧೮೯೬ರ ಏಪ್ರಿಲ್ಲಿನಲ್ಲಿ ಪ್ರಕಟಗೊಂಡು, ಬಹುಬೇಗ ಜನಪ್ರಿಯವಾಗಿತ್ತು. ಅದೇ ವರ್ಷ ಅವರ ಇತರ ಮೂರು ಮಹತ್ ಕೃತಿಗಳು ಪ್ರಕಟಗೊಂಡುವು–ನ್ಯೂಯಾರ್ಕ್ ತರಗತಿಗಳ ಆಧಾರದ ಮೇಲೆ ರಚಿಸಲ್ಪಟ್ಟ “ಕರ್ಮಯೋಗ” ಅಮೆರಿಕದಲ್ಲಿ ಪ್ರಕಟವಾಯಿತು ; ರಾಜ ಯೋಗದ ಮೇಲಿನ ಪ್ರವಚನಗಳನ್ನು ಹಾಗೂ ಯೋಗಸೂತ್ರಗಳ ಮೇಲಿನ ಅವರ ಭಾಷ್ಯಗಳ ನ್ನೊಳಗೊಂಡ ಗ್ರಂಥವು “ರಾಜಯೋಗ” ಎಂಬ ಹೆಸರಿನಲ್ಲಿ ಲಂಡನ್ನಿನ ಸುಪ್ರಸಿದ್ಧ ಲಾಂಗ್ ಮನ್ಸ್ ಕಂಪೆನಿಯಿಂದ ಪ್ರಕಟಿಸಲ್ಪಟ್ಟಿತು ; ಮತ್ತು “ಭಕ್ತಿಯೋಗ” ಎಂಬ ಕೃತಿಯು ಮದ್ರಾಸಿ ನಲ್ಲಿ ಪ್ರಕಟವಾಯಿತು.</p>
<p>ಲಂಡನ್ನಿನಲ್ಲಿ ಸ್ವಾಮೀಜಿಯ ಕಾರ್ಯದ ಅತಿಮುಖ್ಯ ಫಲಗಳಲ್ಲೊಂದೆಂದರೆ–‘ನಿವೇದಿತಾ’. ಆ ದಿನಗಳಲ್ಲಿ ಮಿಸ್ ಮಾರ್ಗರೆಟ್ ನೋಬೆಲ್ ಒಬ್ಬ ಬುದ್ಧಿವಂತ ಯುವತಿಯೆಂದು ಗಣ್ಯರ ವಲಯದಲ್ಲಿ ಹೆಸರು ಗಳಿಸಿದ್ದಳು. ವಿದ್ಯಾಭ್ಯಾಸದ ಬಗ್ಗೆ ಆಕೆಗೆ ತನ್ನದೇ ಆದ ಹಲವಾರು ಕಲ್ಪನೆ ಗಳಿದ್ದುವು. ಸ್ವಾಮೀಜಿಯೊಂದಿಗಿನ ಆಕೆಯ ಮೊದಲ ಭೇಟಿಯನ್ನು ಈಗಾಗಲೇ ನೋಡಿದ್ದೇವೆ. ಸ್ವಾಮೀಜಿ ಅಮೆರಿಕೆಗೆ ಹೊಡುವ ಮೊದಲೇ ಅವರನ್ನು ಆಕೆ ‘ಗುರುದೇವ’ ಎಂದು ಕರೆದಿದ್ದಳು. ಆಗ ಅವಳು ಆಕರ್ಷಿತಳಾಗಿದ್ದುದು ಅವರ ಬೋಧನೆಗಳಿಗಿಂತ ಹೆಚ್ಚಾಗಿ ಅವರ ವ್ಯಕ್ತಿತ್ವದಿಂದ. ಅವರು ಲಂಡನ್ನಿಗೆ ಹಿಂದಿರುಗಿದ ಮೇಲೆ ಮಾರ್ಗರೆಟ್ಟಳು ಅವರ ಪ್ರತಿಯೊಂದು ತರಗತಿಯಲ್ಲೂ ಪ್ರತಿಯೊಂದು ಉಪನ್ಯಾಸದಲ್ಲೂ ಹಾಜರಿರುತ್ತಿದ್ದಳು. ವಿಷಯವನ್ನು ಸಂಪೂರ್ಣವಾಗಿ ಗ್ರಹಿಸ ಬೇಕೆಂಬ ಅವಳ ತೀವ್ರ ಆಸಕ್ತಿಯು, ಅವಳು ಮತ್ತೆ ಮತ್ತೆ ಕೇಳುತ್ತಿದ್ದ “ಆದರೆ ಸ್ವಾಮೀಜಿ....” “ಏಕೆ ಸ್ವಾಮೀಜಿ...”ಎಂಬ ಪ್ರಶ್ನೆಗಳ ಮೂಲಕ ವ್ಯಕ್ತವಾಗುತ್ತಿತ್ತು. ಇದರಿಂದಾಗಿ ಸ್ವಾಮೀಜಿಯ ಗಮನ ಅವಳೆಡೆಗೆ ಹರಿಯುವಂತಾಯಿತು. ಮೊದ ಮೊದಲು ಆಕೆಯ ವರ್ತನೆಯಿಂದ ಸ್ವಾಮೀಜಿ ಸ್ವಲ್ಪ ಅಚ್ಚರಿಗೊಂಡರೂ, ಈಕೆ ಇತರ ಶ್ರೋತೃಗಳಿಗಿಂತ ಸಂಪೂರ್ಣ ವಿಭಿನ್ನಳೆಂಬುದನ್ನು ಅವರು ಕಂಡುಕೊಂಡರು. ಉನ್ನತ ಜೀವನದ ಬಗೆಗಿನ ತೀವ್ರ ಹಂಬಲವೂ ಯಾವುದಾದರೊಂದು ಮಹಾ ಆದರ್ಶಕ್ಕೆ ತನ್ನ ಜೀವನವನ್ನು ಸಮರ್ಪಿಸಿಕೊಳ್ಳಬೇಕೆಂಬ ಉತ್ಕಟೇಚ್ಛೆಯೂ ಇವಳ ಎಳೆಯ ಹೃದಯವನ್ನು ತುಂಬಿದುದನ್ನು ಅವರು ಗುರುತಿಸಿದರು. ಜಗತ್ತಿನ ಜನಸಮೂಹವು ಸವೆಸಿದ ದಾರಿಯಲ್ಲಿ ಈಕೆ ಸಾಗುವವಳಲ್ಲವೆಂಬುದು ಅವರಿಗೆ ಗೋಚರವಾಯಿತು. ತಾವು ಶ್ರೀ ರಾಮಕೃಷ್ಣರ ಪದದಡಿಯಲ್ಲಿ ಕಳೆದ ದಿನಗಳ ನೆನಪು ಅವರ ಮನಸ್ಸಿನಲ್ಲಿ ಮೂಡಿದ್ದರೆ ಅಚ್ಚರಿಯೇನಲ್ಲ.</p>
<p>ಸ್ವಾಮೀಜಿಯ ಬೋಧನೆಗಳು ಈ ತರುಣಿಯ ಭಾವಪ್ರಪಂಚದಲ್ಲೊಂದು ಚಂಡಮಾರುತ ವನ್ನೇ ಎಬ್ಬಿಸಿಬಿಟ್ಟಿದ್ದುವು. ಮೊದಲಿನಿಂದಲೂ ಮಾರ್ಗರೆಟ್ಟಳು ಇತರರಿಗಿಂತ ನಾಲ್ಕು ಹೆಜ್ಜೆ ಮುಂದಿದ್ದವಳೇ. ತನ್ನ ಧರ್ಮದ ಎಷ್ಟೋ ಸಂಪ್ರದಾಯಗಳಲ್ಲಿ ಆಚರಣೆಗಳಲ್ಲಿ ಆಕೆಗೆ ವಿಶ್ವಾಸ ವಿರಲಿಲ್ಲ. ಆದರೆ ಇತರ ಕೆಲವು ನಂಬಿಕೆಗಳಿಗೆ ಅವಳು ಬಲವಾಗಿ ಅಂಟಿಕೊಂಡಿದ್ದಳು. ಒಳ್ಳೆಯ ಜೀವನ ನಡೆಸಬೇಕೆನ್ನುವವರೆಲ್ಲ ಈ ತತ್ತ್ವಗಳಿಗೆ ಬದ್ಧರಾಗಿರಲೇಬೇಕೆಂದು ಆಕೆ ನಂಬಿದ್ದಳು. ಆದರೆ ಸ್ವಾಮೀಜಿಯ ಸಂಪರ್ಕಕ್ಕೆ ಬರುತ್ತಿದ್ದಂತೆಯೇ ಇವುಗಳೆಲ್ಲ ಕಳಚಿ ಬೀಳತೊಡಗಿದುವು. ಉದಾಹರಣೆಗೆ, ಪರೋಪಕಾರವೇ ಶ್ರೇಷ್ಠತಮ ಧರ್ಮ ಹಾಗೂ ಮುಕ್ತಿಗೆ ದಾರಿ ಎಂಬುದು ಪಾಶ್ಚಾತ್ಯರ ವಾದ. ಆದರೆ ‘ಉಪಕಾರ’ ಎಂಬ ಮಾತನ್ನೇ ಸ್ವಾಮೀಜಿ ಖಂಡಿಸಿ, ಅದೊಂದು ಪೊಳ್ಳು ವಾದವೆಂದು ತೋರಿಸಿಕೊಟ್ಟಾಗ ಆಕೆಗಾದ ಆಘಾತ ಅಷ್ಟಿಷ್ಟಲ್ಲ. ಆದರೆ ಕಡೆಗೂ ಅವಳು ಸ್ವಾಮೀಜಿಯ ತರ್ಕಕ್ಕೆ ಸೋಲಲೇಬೇಕಾಯಿತು. ತನ್ನ ಒಂದೊಂದು ನಂಬಿಕೆಯನ್ನು ಬಿಡಬೇಕಾ ದಾಗಲೂ ಆಕೆ ಪಟ್ಟ ಕಷ್ಟ ಅಪಾರ. ತಾನು ಕಲಿತಿದ್ದ ಪಾಠಗಳನ್ನೆಲ್ಲ ಮರೆತು ಅವಳು ಹೊಸ ಪಾಠಗಳನ್ನು ಕಲಿಯಬೇಕಾಗಿತ್ತು. ತಾನು ಹಿಡಿದಿರುವ ದಾರಿಯು ಕಲ್ಲುಮುಳ್ಳುಗಳಿಂದ ಕೂಡಿದ ಸುದೀರ್ಘ-ದುರ್ಗಮ ಮಾರ್ಗವೆಂಬುದನ್ನು ಆಕೆ ಬೇಗನೆ ಕಂಡುಕೊಂಡಳು. ಆದರೆ, ಬಂದ ಕಷ್ಟಗಳನ್ನೆಲ್ಲ ಎದುರಿಸಿ ಮುನ್ನಡೆಯಲು ಸಿದ್ಧಳಾದಳು.</p>
<p>ಹೀಗೆ ಅವಳು ತ್ಯಾಗಕ್ಕೆ ನಿಧಾನವಾಗಿ ಸಿದ್ಧಳಾಗತೊಡಗಿದ್ದರೂ ಸ್ವಾಮೀಜಿ ಅವಳನ್ನಿನ್ನೂ ನೇರವಾಗಿ ಆಹ್ವಾನಿಸಿರಲಿಲ್ಲ. ಒಂದು ದಿನ ತರಗತಿಯಲ್ಲಿ ಅವರ ಕರೆ ಇದ್ದಕ್ಕಿದ್ದಂತೆ ಮೊಳಗಿತು. ಆ ಸಂದರ್ಭವನ್ನು ಮುಂದೆ ನಿವೇದಿತೆಯೇ ಬಣ್ಣಿಸುತ್ತಾಳೆ : ಪ್ರಶ್ನೋತ್ತರದ ಅವಧಿಯಲ್ಲಿ, ಯಾವುದೋ ವಿಷಯವಾಗಿ ಚರ್ಚೆ ಆರಂಭವಾಗಿತ್ತು. ತಮ್ಮ ನಿಲುವನ್ನು ಸಮರ್ಥಿಸಿಕೊಳ್ಳುವಾಗ ಸ್ವಾಮೀಜಿ, “ಇಂದು ಜಗತ್ತಿಗೆ ಬೇಕಾಗಿರುವುದೇನೆಂದರೆ . . .” ಎನ್ನುತ್ತಿದ್ದಂತೆ ಅವರಲ್ಲೊಂದು ಸ್ಫೂರ್ತಿಯುಕ್ಕಿತು. “ಇಂದು ಜಗತ್ತಿಗೆ ಬೇಕಾಗಿರುವುದೇನೆಂದರೆ, ಬೀದಿಯಲ್ಲಿ ನಿಂತು, ‘ನನ್ನ ಕೈಯಲ್ಲಿ ಭಗವಂತನಲ್ಲದೆ ಬೇರಾವ ಆಸ್ತಿಯೂ ಇಲ್ಲ’ ಎಂದು ಸಾರಬಲ್ಲ ಕೆಚ್ಚೆದೆಯ ಇಪ್ಪತ್ತು ಸ್ತ್ರೀಪುರುಷರು. ಯಾರಿದ್ದಾರೆ ಅಂಥವರು ?” ಎಂದು ಗುಡುಗಿದರು. ಬಳಿಕ ಮೇಲೆದ್ದು ನಿಂತು, ಸಭಿಕರನ್ನು ಆಹ್ವಾನಿಸುವಂತೆ ಒಂದು ಬಗೆಯ ಕಾತರದ ದೃಷ್ಟಿಯಿಂದ ಸುತ್ತಲೂ ನೋಡಿದರು ಬಳಿಕ ಅವರು ಪ್ರಚಂಡ ಶ್ರದ್ಧೆ-ವಿಶ್ವಾಸ ತುಂಬಿದ್ದ ದನಿಯಲ್ಲಿ ಮೊಳಗಿದರು, “ಏಕೆ ಹೆದರಬೇಕು? ಭಗವಂತನೊಬ್ಬನೇ ನಿತ್ಯವೆಂಬ ಮಾತು ಸತ್ಯವೇ ಆಗಿದ್ದರೆ, ಬೇರಾವುದರಿಂದ ತಾನೆ ಏನು ಪ್ರಯೋಜನ ? ಅಥವಾ, ಆ ಮಾತು ಸತ್ಯವಲ್ಲದಿದ್ದರೆ, ನಮ್ಮ ಈ ಜೀವನದಿಂದ ತಾನೆ ಏನು ಪ್ರಯೋಜನ ?” ಈ ಕರೆಗೆ ತಕ್ಷಣವೇ ಓಗೊಡುವ ಸಾಮರ್ಥ್ಯಶಾಲಿಗಳು ಯಾರೂ ಅಲ್ಲಿ ಕಾಣಲಿಲ್ಲ. ಆದರೆ ಅವರ ಮಾತುಗಳು ಮಾರ್ಗರೆಟ್ಟಳ ಹೃದಯದಲ್ಲಿ ಹಗಲಿರುಳೂ ಪ್ರತಿಧ್ವನಿಸಿ ದುವು. ಈ ದಿನಗಳಲ್ಲೇ ಆಕೆಗೆ ಅವರಿಂದ ಒಂದು ಪತ್ರ ಬಂದಿತು. ಜಗತ್ತಿನ ಹಿತಕ್ಕಾಗಿ ತನ್ನದೆನ್ನುವುದನ್ನೆಲ್ಲ ತ್ಯಾಗ ಮಾಡುವಂತೆ ಪ್ರೇರೇಪಿಸುವ ಪತ್ರ ಆದಾಗಿತ್ತು–“ಅನೇಕರ ಒಳಿತಿ ಗಾಗಿ, ಲೋಕದ ಸಲುವಾಗಿ, ಈ ಭೂಮಿಯ ಮೇಲಿನ ಅತ್ಯಂತ ಶಕ್ತರೂ ಸಮರ್ಥರೂ ಆದ ವ್ಯಕ್ತಿಗಳು ತ್ಯಾಗ ಮಾಡಿ ಮುಂದೆ ಬರಬೇಕಾಗುತ್ತದೆ. ಅನಂತ ಪ್ರೇಮವನ್ನೂ ಅನುಕಂಪೆಯನ್ನೂ ಹೊತ್ತ ನೂರಾರು ಬುದ್ಧರು ಬೇಕಾಗಿದ್ದಾರೆ . . . ಇಂದು ಜಗತ್ತಿಗೆ, ಇಡಿಯ ಜೀವನವೇ ಜ್ವಲಂತ ನಿಃಸ್ವಾರ್ಥ ಪ್ರೇಮಮಯವಾಗಿರುವಂತಹ ವ್ಯಕ್ತಿಗಳ ಆವಶ್ಯಕತೆಯಿದೆ. ಆ ಪ್ರೇಮವು, ನಾವು ಆಡುವ ಪ್ರತಿಯೊಂದು ಮಾತನ್ನೂ ಸಿಡಿಲನ್ನಾಗಿಸುತ್ತದೆ . . . ನನಗೆ ಖಚಿತವಾಗಿದೆ–ಜಗತ್ತನ್ನೇ ಅಲುಗಿಸಬಲ್ಲ ಸಾಮರ್ಥ್ಯ ನಿನಗಿದೆ ಎಂದು. ನಮಗಿಂದು ಬೇಕಾದುದು ಧೀರ ನುಡಿಗಳು, ಧೀರತರ ಕಾರ್ಯಗಳು. ಎದ್ದೇಳಿ, ಎದ್ದೇಳಿ, ಓ ಮಹಿಮಾನ್ವಿತರೇ ! ಸಮಸ್ತ ಜಗತ್ತೇ ದುಃಖದಿಂದ ದಹಿಸುತ್ತಿರುವಾಗ ನೀವು ಹೇಗೆ ತಾನೆ ನಿದ್ರಿಸಬಲ್ಲಿರಿ ? ಮಲಗಿರುವ ದೇವರುಗಳೆಲ್ಲ ಎಚ್ಚರ ಗೊಳ್ಳುವವರೆಗೆ, ಅವರೊಳಗಿನ ಭಗವಂತನೇ ಓಗೊಡುವವರೆಗೆ, ನಾವವರನ್ನು ಕೂಗಿ ಎಬ್ಬಿಸಲು ಪ್ರಯತ್ನಿಸೋಣ. ಜೀವನದಲ್ಲಿ ಇದಕ್ಕಿಂತ ಮಿಗಿಲಾದುದೇನಿದೆ ? ಇದಕ್ಕಿಂತ ಮಹತ್ತಾದ ಕಾರ್ಯ ವಾವುದಿದೆ ? ನಾವು ಕೆಲಸದಲ್ಲಿ ಮುಂದುವರಿದಂತೆ, ಏನು ಮಾಡಬೇಕೆಂಬುದು ತಾನಾಗಿಯೇ ಗೊತ್ತಾಗುತ್ತದೆ. ನಾನೆಂದೂ ಯೋಜನೆಗಳನ್ನು ಹಾಕುತ್ತ ಕುಳಿತುಕೊಳ್ಳುವುದಿಲ್ಲ. ಯೋಜನೆ ಗಳೆಲ್ಲ ತಾವಾಗಿಯೇ ಮೂಡಿ ಕಾರ್ಯೋನ್ಮುಖವಾಗುತ್ತದೆ. ನಾನು ‘ಎಚ್ಚರಗೊಳ್ಳಿ, ಎಚ್ಚರ ಗೊಳ್ಳಿ’ ಎಂದಷ್ಟೇ ಹೇಳುತ್ತೇನೆ. ಎಂದೆಂದಿಗೂ ನಿನ್ನ ಮೇಲೆ ಭಗವಂತನ ಕೃಪೆಯಿರಲಿ !”</p>
<p>ಸ್ವಾಮೀಜಿಯ ಈ ಕರೆ ಮಾರ್ಗರೆಟ್ಟಳ ಹೃದಯಾಂತರಾಳವನ್ನು ಹೊಕ್ಕು ಕಾರ್ಯಪ್ರವೃತ್ತ ವಾಯಿತು. ಮತ್ತು ತನ್ನ ಉದ್ದೇಶಿತ ಗುರಿಯನ್ನು ಸಾಧಿಸುವವರೆಗೂ ಅದು ನಿಲ್ಲಲಿಲ್ಲ !</p>
<p>ಲಂಡನ್ನಿನಲ್ಲಿ ಸ್ವಾಮೀಜಿ ಅವಿಶ್ರಾಂತವಾಗಿ ದುಡಿಯುತ್ತಿದ್ದರು ; ಹಿಂದಿನ ಸಲಕ್ಕಿಂತಲೂ ಹೆಚ್ಚಾಗಿ ಶ್ರಮಿಸುತ್ತಿದ್ದರು. ಆದರೆ ಅಮೆರಿಕದಲ್ಲಿ ನಿರ್ಮಿಸಿದಂತೆ ಇಲ್ಲಿಯೂ ಒಂದು ಸಂಸ್ಥೆ ಯನ್ನು ನಿರ್ಮಿಸಲು ಅವರು ಆತುರಪಟ್ಟಂತೆ ಕಾಣಲಿಲ್ಲ. ಬಹುಶಃ ಇಂಗ್ಲೆಂಡಿನ ಕಾರ್ಯಕಲಾಪ ಗಳು ಸಾವಕಾಶವಾಗಿ, ಶಾಂತವಾಗಿ, ಆದರೆ ಸ್ಥಿರವಾಗಿ ನಡೆದುಕೊಂಡು ಬರಲಿ ಎಂಬುದು ಅವರ ಇಚ್ಛೆಯಾಗಿತ್ತು. ಭದ್ರವಾದ ಹಾಗೂ ಶಾಶ್ವತವಾದ ಅಡಿಪಾಯದ ಮೇಲೆ ಆ ಸಂಸ್ಥೆಯನ್ನು ನಿರ್ಮಾಣ ಮಾಡಲು ಅವರು ಆಶಿಸಿದರು. ತಮ್ಮ ಆ ಒಂದು ಕಾರ್ಯೋದ್ದೇಶದೆಡೆಗೆ ಶಕ್ತಿಶಾಲಿ ಗಳಾದ, ಉದ್ದೇಶನಿಷ್ಠರಾದ ಹಾಗೂ ಬುದ್ಧಿವಂತರಾದ ಸ್ತ್ರೀಪುರುಷರನ್ನು ಆಕರ್ಷಿಸಿ ಅವರ ಆಧಾರದ ಮೇಲೆ ಆ ಸಂಸ್ಥೆಯನ್ನು ನಿರ್ಮಿಸುವುದು ಅವರ ಉದ್ದೇಶವಾಗಿತ್ತು. ತಾವು ಯಾವ ಒಂದು ಧಾಟಿಯಲ್ಲಿ ತಮ್ಮ ಸಂದೇಶ ಪ್ರಸಾರದ ಕಾರ್ಯಕ್ರಮವನ್ನು ನಡೆಸುತ್ತಿದ್ದರೋ ಅದೇ ಧಾಟಿಯಲ್ಲಿ ಅದನ್ನು ಮುಂದುವರಿಸಿಕೊಂಡು ಹೋಗಬಲ್ಲ ಸ್ತ್ರೀಪುರುಷರನ್ನು ಅವರು ನಿರೀಕ್ಷಿಸು ತ್ತಿದ್ದರು. ಶ್ರೀಮತಿ ಸಾರಾಳಿಗೆ ಬರೆದ ಒಂದು ಪತ್ರದಲ್ಲಿ ಅವರು ಹೀಗೆ ತಿಳಿಸಿದ್ದರು : “ನಾನು ಮತ್ತು ಸ್ಟರ್ಡಿ ಕೆಲವು ಅತ್ಯುತ್ತಮ ವ್ಯಕ್ತಿಗಳನ್ನು, ಎಂದರೆ ಶಕ್ತಿಶಾಲಿಗಳೂ ಬುದ್ಧಿಶಾಲಿಗಳೂ ಆದವರನ್ನು ನಿರೀಕ್ಷಿಸುತ್ತಿದ್ದೇವೆ. ಅಂಥವರಿಂದ ಒಂದು ಸಂಸ್ಥೆಯನ್ನು ನಿರ್ಮಿಸಬೇಕೆಂಬುದು ನಮ್ಮ ಇಚ್ಛೆ. ಆದ್ದರಿಂದ ನಾವು ನಿಧಾನವಾಗಿ ಮುಂದುವರಿಯಬೇಕಾಗಿದೆ . . . ಇದೊಂದು ಕೇವಲ ಖಯಾಲಿಯಾಗದಂತೆ ಮೊದಲಿನಿಂದಲೂ ಎಚ್ಚರಿಕೆ ವಹಿಸುವುದು ಒಳ್ಳೆಯದು.” ಕ್ರಿಸ್ಟೀನ ಳಿಗೆ ಬರೆದ ಪತ್ರದಲ್ಲಿ, “ಎಲ್ಲ ಮಹಾಕಾರ್ಯಗಳೂ ನಿಧಾನವಾಗಿ ಮುನ್ನಡೆಯಬೇಕಾದದ್ದು ಅತ್ಯಗತ್ಯ” ಎಂದು ಹೇಳಿದ್ದರು. ಆದರೆ ಸ್ವಾಮೀಜಿ ಕೈಗೊಂಡಿದ್ದ ಕಾರ್ಯಗಳು ಸಂಘಟಿತವಾಗಿಲ್ಲ ದಿದ್ದರೂ ವ್ಯವಸ್ಥಿತವಾಗಿ ನಡೆಯುತ್ತಿದ್ದುವು. ಅಮೆರಿಕದ ತಮ್ಮ ಕಾರ್ಯಕ್ಕಿಂತಲೂ ಇಂಗ್ಲೆಂಡಿನ ಕಾರ್ಯ ಹೆಚ್ಚು ಚೆನ್ನಾಗಿ ನಡೆದುಕೊಂಡು ಬರುತ್ತಿದೆಯೆಂದೂ ಅವರು ಅಭಿಪ್ರಾಯಪಟ್ಟಿದ್ದರು.</p>
<p>ಲಂಡನ್ನಿನಲ್ಲಿ ನಡೆಸಿದ ಅವಿಶ್ರಾಂತ ದುಡಿಮೆಯ ಪರಿಣಾಮವಾಗಿ ಸ್ವಾಮೀಜಿಯವರ ದೇಹಾರೋಗ್ಯ ಬಹಳಷ್ಟು ಹದಗೆಟ್ಟಿತು. ಒಂದು ದಿನ ಅವರು ಭೋಜನಾನಂತರ ಒರಗುಕುರ್ಚಿ ಯಲ್ಲಿ ಕುಳಿತು ದೀರ್ಘಾಲೋಚನೆಯಲ್ಲಿ ಮಗ್ನರಾಗಿದ್ದರು. ಆಗ ಇದ್ದಕ್ಕಿದ್ದಂತೆ ಅವರ ಮುಖ ದಲ್ಲಿ ಒಂದು ತೀವ್ರ ನೋವಿನ ರೇಖೆ ಕಾಣಿಸಿಕೊಂಡಿತು. ಕ್ಷಣಕಾಲವಾದ ಮೇಲೆ ಅವರು ದೀರ್ಘವಾಗಿ ಉಸಿರುಬಿಡುತ್ತ ಬಳಿಯಲ್ಲಿದ್ದ ಜಾನ್ ಫಾಕ್ಸನಿಗೆ ಹೇಳಿದರು, “ನೋಡು ಫಾಕ್ಸ್, ಈಗ ತಾನೆ ನಾನು ನನ್ನ ಹೃದಯದಲ್ಲಿ ಅತೀವ ಯಾತನೆ ಅನುಭವಿಸಿದೆ. ಹೃದಯದ ಬಡಿತವು ಇನ್ನೇನು ನಿಂತೇಹೋಗುವಂತಿತ್ತು. ನನ್ನ ತಂದೆ ತೀರಿಕೊಂಡದ್ದೂ ಹೃದಯಾಘಾತದಿಂದ. ಇದು ನಮ್ಮ ವಂಶದ ಕಾಯಿಲೆಯೆಂದು ಕಾಣುತ್ತದೆ.” ಇಂತಹ ತೀವ್ರ ಯಾತನೆಗಳನ್ನನುಭವಿಸು ತ್ತಿದ್ದರೂ ಸ್ವಾಮೀಜಿ ಅವನ್ನು ಲೆಕ್ಕಿಸದೆ ಮತ್ತು ತೋರ್ಪಡಿಸಿಕೊಳ್ಳದೆ ನಿರಂತರವಾಗಿ ಕಾರ್ಯ ಮಗ್ನರಾಗಿರುತ್ತಿದ್ದರು.</p>
<p>ಮತ್ತೊಂದು ದಿನ ಸ್ವಾಮೀಜಿ ಅದೇ ರೀತಿಯಾಗಿ ಕುರ್ಚಿಯಲ್ಲಿ ಕುಳಿತು ಯಾವುದೋ ವಿಷಯದ ಬಗ್ಗೆ ಗಾಢವಾಗಿ ಆಲೋಚಿಸುತ್ತಿದ್ದರು. ಅವರು ತಾವಾಗಿಯೇ ಹೇಳಿದ ಹೊರತು ಅವರ ಮನಸ್ಸಿನಲ್ಲೇನಿದೆಯೆಂಬುದು ಯಾರಿಗೂ ತಿಳಿಯುವಂತಿರಲಿಲ್ಲ. ಮತ್ತು ಅವರು ಅದನ್ನು ಬಹಿರಂಗಪಡಿಸಿದಾಗ ಅದು ಇತರರಿಗೆ ಅಷ್ಟೇ ಅನಿರೀಕ್ಷಿತವಾಗಿರುತ್ತಿತ್ತು. ಅಂದು ಅವರು ಇದ್ದಕ್ಕಿದ್ದಂತೆ ಮೇಲೆದ್ದು ಬಳಿಯಲ್ಲಿದ್ದ ಫಾಕ್ಸ್​ನಿಗೆ ಹೇಳುತ್ತಾರೆ, “ನೋಡು, ಸಂತ ಪಾಲನು ಒಬ್ಬ ‘ಸುಶಿಕ್ಷಿತ’ ಧಾರ್ಮಿಕ ಮತಾಂಧನಾಗಿದ್ದ. ನಾನೂ ಅವನಂತೆಯೇ ಒಬ್ಬ ಸುಶಿಕ್ಷಿತ ಧಾರ್ಮಿಕ ಮತಾಂಧ. ಅಲ್ಲದೆ ನಾನು ‘ಪಂಡಿತ ಮತಾಂಧ’ರ ಒಂದು ಗುಂಪನ್ನೇ ನಿರ್ಮಿಸಲು ಇಚ್ಛಿಸುತ್ತೇನೆ. ಕೇವಲ ಧಾರ್ಮಿಕ ಮತಾಂಧರಿಂದ ಏನೂ ಪ್ರಯೋಜನವಿಲ್ಲ. ಅಂತಹ ಮತಾಂ ಧತೆಯು ಕೇವಲ ಒಂದು ಬಗೆಯ ಮಿದುಳಿನ ರೋಗ ಅಷ್ಟೆ. ಆದರೆ ಪಂಡಿತನಾದವನೇನಾದರೂ ಧಾರ್ಮಿಕ ಮತಾಂಧನಾದಲ್ಲಿ ಅವನು ಬಹಳಷ್ಟು ಉಪಯುಕ್ತವಾದದ್ದನ್ನು ಸಾಧಿಸಬಲ್ಲ. ಸಂತ ಪಾಲ್ ಕೂಡ ಒಬ್ಬ ಪಂಡಿತ ಮತಾಂಧನಾಗಿದ್ದ. ಆದ್ದರಿಂದಲೇ ಅವನು ಗ್ರೀಕ್ ತತ್ತ್ವಶಾಸ್ತ್ರದ ಹಾಗೂ ರೋಮನ್ ನಾಗರಿಕತೆಯ ಪಥವನ್ನೇ ಬದಲಿಸಿಬಿಟ್ಟ.”</p>
<p>ಲಂಡನ್ನಿನಲ್ಲಿದ್ದಾಗ ಸ್ವಾಮೀಜಿಯ ವ್ಯಕ್ತಿತ್ವದಲ್ಲಿ ಎದ್ದು ಕಾಣುತ್ತಿದ್ದ ಮತ್ತೊಂದು ಅಂಶ ವೆಂದರೆ ಅವರ ಸರ್ವಸಮದರ್ಶಿತ್ವ. ತಮ್ಮನ್ನು ಅಲ್ಲಿನ ರಾಜ ಮನೆತನಸ್ಥನೊಬ್ಬ ಔತಣಕೂಟಕ್ಕೆ ಆಹ್ವಾನಿಸಿದಾಗ ಅವರು ಅಲ್ಲಿನ ಉಚ್ಚಕುಲದವರೊಂದಿಗೆ ಹೇಗೆ ಬೆರೆಯುತ್ತಿದ್ದರೋ ಅಷ್ಟೇ ಸಹಜವಾಗಿ ತಮ್ಮನ್ನು ಕಾಣಬಂದ ಶ್ರೀಸಾಮಾನ್ಯರೊಂದಿಗೂ ಬೆರೆಯುತ್ತಿದ್ದರು. ಅವರೆಲ್ಲರನ್ನೂ ತಮ್ಮ ಸ್ವಂತದವರೆಂಬಂತೆ ಕಾಣುತ್ತಿದ್ದರು. ಆ ಜನರಾದರೂ ಸ್ವಾಮೀಜಿಯನ್ನು ಪರಕೀಯ ರೆಂದು ಭಾವಿಸದೆ, ಯಾವ ಬಿಗುಮಾನವೂ ಇಲ್ಲದೆ ಅವರೊಂದಿಗೆ ತಮ್ಮ ನೋವು-ನಲಿವುಗಳನ್ನು ತೋಡಿಕೊಳ್ಳುತ್ತಿದ್ದರು. ಸಾಮಾನ್ಯವಾಗಿ ಅಪರಿಚಿತರೊಂದಿಗೆ ಮಾತನಾಡುವಾಗ ಕಂಡುಬರು ವಂತಹ ಸಂಕೋಚ ಆಲ್ಲಿ ಕಂಡುಬರುತ್ತಿರಲಿಲ್ಲ. ಅಲ್ಲದೆ, ಇಂಗ್ಲೆಂಡ್ ಹೆಚ್ಚು ಸಂಪ್ರದಾಯ ನಿಷ್ಠ ದೇಶವಾಗಿತ್ತು. ಮತ್ತು ತಾವು ಆಳಲೆಂದೇ ಹುಟ್ಟಿದವರು ಎಂಬ ಭಾವನೆ ಇಂಗ್ಲಿಷರಲ್ಲಿ ರಕ್ತಗತವಾಗಿತ್ತು ಎಂಬುದನ್ನೂ ಗಮನಿಸಿದಾಗ, ಸ್ವಾಮೀಜಿ ಬೀರಿದ್ದ ಪ್ರಭಾವದ ಅರಿವಾಗುತ್ತದೆ.</p>
<p>ಲಂಡನ್ನಿನಲ್ಲಿ ಸ್ವಾಮೀಜಿಯ ವ್ಯಕ್ತಿತ್ವದ ಮತ್ತು ಅವರ ಸಂದೇಶದ ಮೋಡಿಗೊಳಗಾಗಿ, ಅವರ ಕಾರ್ಯೋದ್ದೇಶಕ್ಕಾಗಿ ಸರ್ವಾರ್ಪಣ ಮಾಡಿಕೊಳ್ಳಲು ಸಿದ್ಧರಾಗಿ ಮುಂದೆ ಬಂದ ಇನ್ನಿಬ್ಬರೆಂದರೆ ಸೇವಿಯರ್ ದಂಪತಿಗಳು–ಕ್ಯಾಪ್ಟನ್ ಜೇಮ್ಸ್ ಹೆನ್ರಿ ಸೇವಿಯರ್ ಮತ್ತು ಶ್ರೀಮತಿ ಚಾರ್ಲಟ್ ಸೇವಿಯರ್. ಕ್ಯಾಪ್ಟನ್ ಸೇವಿಯರ್ ಒಬ್ಬ ನಿವೃತ್ತ ಸೈನ್ಯಾಧಿಕಾರಿ. ಸ್ವಾಮೀಜಿ ಲಂಡನ್ನಿನಲ್ಲಿ ನಡೆಸುತ್ತಿದ್ದ ತರಗತಿಗಳಿಂದ ಈ ದಂಪತಿಗಳು ಅವರ ಸಂಪರ್ಕಕ್ಕೆ ಬಂದಿದ್ದರು. ಇವರಿಬ್ಬರೂ ಧರ್ಮದಲ್ಲಿ, ಧಾರ್ಮಿಕ ಜೀವನದಲ್ಲಿ ಪ್ರಾಮಾಣಿಕ ಶ್ರದ್ಧೆಯುಳ್ಳವರಾಗಿದ್ದರು. ಅದಾಗಲೇ ಅವರು ತಮ್ಮ ಆಧ್ಯಾತ್ಮಿಕ ಹಸಿವನ್ನು ಹಿಂಗಿಸಬಲ್ಲ ತತ್ತ್ವವನ್ನು ನಾನಾ ಮತಪಂಥಗಳಲ್ಲಿ ನಾನಾ ಗ್ರಂಥಗಳಲ್ಲಿ ಅರಸಿದ್ದರು, ತೊಳಲಿ ಬಳಲಿದ್ದರು. ಆದರೆ ತಮ್ಮ ಮನಸ್ಸಿಗೆ ಶಾಂತಿಯನ್ನೀಯ ಬಲ್ಲ, ಹೃದಯದ ಕತ್ತಲೆಯನ್ನಳಿಸಬಲ್ಲ ಧರ್ಮವನ್ನು ಅವರೆಲ್ಲೂ ಕಂಡಿರಲಿಲ್ಲ. ಇದರಿಂದಾಗಿ ಈ ಸೇವಿಯರ್ ದಂಪತಿಗಳು ಅತೃಪ್ತಮನಸ್ಕರಾಗಿದ್ದರು. ಧರ್ಮದ ಹೆಸರಿನಲ್ಲಿ ಕೇವಲ ಅರ್ಥ ಹೀನ ಆಚರಣೆಗಳು ಹಾಗೂ ಪೊಳ್ಳು ಸಿದ್ಧಾಂತಗಳು ಮಾತ್ರ ಎಲ್ಲೆಲ್ಲೂ ಪ್ರಚಲಿತವಾಗಿದ್ದುದನ್ನು ಕಂಡು ನಿರಾಶರಾಗಿದ್ದರು. ಈ ಸಂದರ್ಭದಲ್ಲಿ ಇವರಿಗೆ “ಭಾರತೀಯ ಯೋಗಿ”ಯೊಬ್ಬರು ಪೌರ್ವಾತ್ಯ ತತ್ತ್ವಶಾಸ್ತ್ರದ ಮೇಲೆ ತರಗತಿಗಳನ್ನು ನಡೆಸಲಿದ್ದಾರೆಂಬ ವಿಷಯವು ಸ್ನೇಹಿತರೊಬ್ಬ ರಿಂದ ತಿಳಿಯಿತು. ತಕ್ಷಣ ಈ ದಂಪತಿಗಳು ಆ ಯೋಗಿಯನ್ನು ಭೇಟಿ ಮಾಡಲು ಕುತೂಹಲ- ಕಾತರಗಳಿಂದ ಧಾವಿಸಿದರು. ಅವರೆದೆಯಲ್ಲಿ ನೂತನ ಧರ್ಮದ ಪ್ರತೀಕ್ಷೆ ತುಂಬಿಕೊಂಡಿತ್ತು. ಆ ಭಾರತೀಯ ಯೋಗಿ ಮತ್ತಾರೂ ಅಲ್ಲ, ಸ್ವಾಮಿ ವಿವೇಕಾನಂದರೇ. ಅತ್ಯಾಶ್ಚರ್ಯದ ಸಂಗತಿ ಯೆಂದರೆ, ಸ್ವಾಮೀಜಿಯ ಮಾತುಗಳನ್ನು ಕೇಳಿದಾಗ ದಂಪತಿಗಳಿಬ್ಬರಿಗೂ ಏಕಕಾಲದಲ್ಲಿ ಅನ್ನಿ ಸಿತು–ಯಾವ ತತ್ತ್ವಕ್ಕಾಗಿ, ಯಾವ ವ್ಯಕ್ತಿಗಾಗಿ ತಾವು ಇಷ್ಟು ದಿನವೂ ವ್ಯರ್ಥವಾಗಿ ತಡಕಾಡಿ ದೆವೋ ಆ ತತ್ತ್ವ ಇಲ್ಲಿದೆ, ಆ ವ್ಯಕ್ತಿ ಇಲ್ಲಿದ್ದಾನೆ, ಎಂದು. ಇಬ್ಬರೂ ಪರಸ್ಪರರ ಅಭಿಪ್ರಾಯ ಗಳನ್ನು ವಿನಿಮಯ ಮಾಡಿಕೊಂಡಾಗ ಈ ವಿಷಯ ವ್ಯಕ್ತವಾಯಿತು. ಇದನ್ನು ಕಂಡು ಅವರಿಗೇ ಆಶ್ಚರ್ಯವಾಯಿತು. ಸೇವಿಯರ್ ದಂಪತಿಗಳ ಮನಸ್ಸಿನ ಮೇಲೆ ತೀವ್ರ ಪ್ರಭಾವ ಬೀರಿದ್ದೆಂದರೆ ಅದ್ವೈತ ವೇದಾಂತ. ಅದರಲ್ಲೂ, ಅತ್ಯುನ್ನತವಾದ ಅದ್ವೈತಸಿದ್ಧಾಂತವನ್ನು ಸ್ವಾಮೀಜಿ ವಿವರಿಸಿದ ಪರಿಯನ್ನು ಕಂಡು ಇವರು ಅದಕ್ಕೆ ಮಾರುಹೋದರು. ಅತ್ಯಂತ ಕ್ಲಿಷ್ಟವೆಂದು ಪರಿಗಣಿಸಲ್ಪಡುವ, ಹಾಗೂ ಕ್ರೈಸ್ತ ತತ್ತ್ವಗಳಿಗೆ ತದ್ವಿರುದ್ಧವಾದ ಅದ್ವೈತ ತತ್ತ್ವಕ್ಕೆ ಈ ದಂಪತಿಗಳು ಮರುಳಾದುದು ಒಂದು ಅದ್ಭುತವೇ ಸರಿ.</p>
<p>ಸ್ವಾಮೀಜಿಯ ಬೋಧನೆಗಳಿಗಿಂತ ಹೆಚ್ಚಾಗಿ ಈ ದಂಪತಿಗಳನ್ನು ಬಲವಾಗಿ ಸೆಳೆದ ಅಂಶ ವೆಂದರೆ ಅವರ ವ್ಯಕ್ತಿತ್ವ. ಇವರಿಬ್ಬರೂ ಸ್ವಾಮೀಜಿಯನ್ನು ವೈಯಕ್ತಿಕವಾಗಿ ಭೇಟಿ ಮಾಡಿದ ಪ್ರಥಮ ಸಂದರ್ಭದಲ್ಲೇ ಸ್ವಾಮೀಜಿ ಶ್ರೀಮತಿ ಸೇವಿಯರ್​ರನ್ನು “ತಾಯಿ” ಎಂದು ಸಂಬೋ ಧಿಸಿದರು. (ಭಾರತದಲ್ಲಿ ಈ ಸಂಬೋಧನೆ ಸಾಮಾನ್ಯವಾದದ್ದಾದರೂ, ಔಪಚಾರಿಕತೆ-ಶಿಷ್ಟಾ ಚಾರಗಳ ನಾಡಾದ ಪಶ್ಚಿಮ ದೇಶವೊಂದರಲ್ಲಿ ‘ತಾಯಿ’ ಎಂಬ ಸಂಬೋಧನೆ ಉಂಟು ಮಾಡಬಲ್ಲ ಪರಿಣಾಮವೇ ಬೇರೆ.) ಬಹುಶಃ ಈ ದಂಪತಿಗಳನ್ನು ಕಂಡ ತಕ್ಷಣವೇ ಸ್ವಾಮೀಜಿಗೆ ಇವರ ಶ್ರದ್ಧೆಯೆಂತಹದು, ಸಾಮರ್ಥ್ಯವೇನು ಎಂಬುದರ ಅರಿವಾಗಿರಬೇಕು. ಶ್ರೀಮತಿ ಸೇವಿ ಯರ್​ಳನ್ನು ಸ್ವಾಮೀಜಿ ನೇರವಾಗಿ ಕೇಳಿದರು, “ತಾಯಿ, ನೀವು ನನ್ನೊಡನೆ ಭಾರತಕ್ಕೆ ಬರುವು ದಿಲ್ಲವೆ ? ನಾನು ನನ್ನ ಅತ್ಯುನ್ನತ ಜ್ಞಾನವನ್ನು ನಿಮಗೆ ನೀಡುತ್ತೇನೆ.” ಆ ಕರೆ ವ್ಯರ್ಥವಾಗಲಿಲ್ಲ. ಅಂದಿನಿಂದಲೇ ಈ ದಂಪತಿಗಳ ಹಾಗೂ ಸ್ವಾಮೀಜಿಯ ನಡುವೆ ಆತ್ಮೀಯ ಸಂಬಂಧ ಬೆಳೆದು ಬಂದಿತು. ಇವರು ಸ್ವಾಮೀಜಿಯನ್ನು ಗುರುವೆಂದು ಸ್ವೀಕರಿಸಿದರು. ಅಲ್ಲದೆ ಅವರನ್ನು ತಮ್ಮ ಸ್ವಂತ ಪುತ್ರನೆಂಬಂತೆ ಕಾಣತೊಡಗಿದರು. ಹೀಗೆ ಪ್ರಾರಂಭವಾದ ಬಾಂಧವ್ಯವು, ಸ್ವಾಮೀಜಿಯ ಅತಿ ಮುಖ್ಯ ಕಾರ್ಯೋದ್ದೇಶವೊಂದರ ಈಡೇರಿಕೆಗೆ ಕಾರಣವಾಯಿತು.</p>
<p>ಜೂನ್ ೨೫ರಂದು ಸ್ವಾಮಿ ಶಾರದಾನಂದರು ಅಮೆರಿಕದಲ್ಲಿ ವೇದಾಂತ ಪ್ರಸಾರ ಕಾರ್ಯ ವನ್ನು ಮುಂದುವರಿಸಲು ಲಂಡನ್ನಿನಿಂದ ಹೊರಟರು. ಆ ಗುರುತರ ಜವಾಬ್ದಾರಿಯನ್ನು ಹೊತ್ತು ಕೊಳ್ಳಲು ಬೇಕಾದ ಆತ್ಮವಿಶ್ವಾಸವನ್ನು ಸ್ವಾಮೀಜಿ ಅವರಲ್ಲಿ ತುಂಬಿದ್ದರು. ಸ್ವಾಮೀಜಿಯ ಕಾರ್ಯವಿಧಾನವನ್ನು ಗಮನಿಸುವುದರ ಮೂಲಕ ಅವರು ಅನೇಕ ಹೊಸ ವಿಚಾರಗಳನ್ನು ಕಲಿತಿದ್ದರು. ಅಲ್ಲದೆ ಈ ಅಪರಿಚಿತ ನಾಡಿನಲ್ಲಿ ಅವರಿಗೆ ನೆರವಾಗಲು ಸ್ವಾಮೀಜಿಯ ನೆಚ್ಚಿನ ಬಂಟ ಗುಡ್​ವಿನ್ನನೂ ಹೊರಟಿದ್ದ. ಸ್ವಾಮೀಜಿಯ ಸಂಪೂರ್ಣ ಬೆಂಬಲವನ್ನೂ ಶುಭ ಹಾರೈಕೆ ಯನ್ನೂ ಹೊತ್ತು ಶಾರದಾನಂದರು ಅಮೆರಿಕವನ್ನು ತಲುಪಿದರು. ನ್ಯೂಯಾರ್ಕ್ ಹಾಗೂ ಬಾಸ್ಟನ್ ನಗರಗಳ ವೇದಾಂತ ವಿದ್ಯಾರ್ಥಿಗಳನ್ನು ಗುಡ್​ವಿನ್ ಅವರಿಗೆ ಪರಿಚಯಿಸಿಕೊಟ್ಟ. ಹೀಗೆ ಅಮೆರಿಕದಲ್ಲಿ ಸ್ವಾಮೀಜಿಯ ಕಾರ್ಯಯೋಜನೆಯಲ್ಲೊಂದು ಹೊಸ ಅಧ್ಯಾಯ ಪ್ರಾರಂಭ ವಾಯಿತು.</p>

<h1>೨೫</h1>
<h1>ವೈವಿಧ್ಯಮಯ ವಿಹಾರಗಳು</h1>
<p class="noindent">ಈ ವೇಳೆಗೆ ಲಂಡನ್ನಿನಲ್ಲಿ ಸ್ವಾಮೀಜಿಯ ತರಗತಿಗಳೂ ಮುಗಿಯುತ್ತ ಬಂದಿದ್ದುವು. ಜುಲೈ ತಿಂಗಳೆಂದರೆ ಇಂಗ್ಲೆಂಡಿನಲ್ಲಿ ಉಪನ್ಯಾಸಗಳ ಪುತುವಿನ ಮುಕ್ತಾಯದ ಕಾಲ, ಮತ್ತು ಬೇಸಿಗೆಯ ಪ್ರಾರಂಭ. ಆಗ ನಗರಗಳ ಜನರು ಗುಂಪುಗುಂಪಾಗಿ ಗ್ರಾಮೀಣ ಪ್ರದೇಶಗಳಿಗೆ ಇಲ್ಲವೆ ಸಮುದ್ರ ತೀರಕ್ಕೆ ಹೊರಟುಬಿಡುತ್ತಾರೆ. ಈ ಸಮಯಕ್ಕೆ ತಮ್ಮ ಉಪನ್ಯಾಸಗಳನ್ನೂ ತರಗತಿಗಳನ್ನೂ ನಿಲ್ಲಿಸಲು ಸ್ವಾಮೀಜಿ ಕೂಡ ನಿರ್ಧರಿಸಿದ್ದರು. ಅಲ್ಲದೆ ಅತಿಯಾದ ಪರಿಶ್ರಮದಿಂದ ಅವರ ದೇಹಾರೋಗ್ಯವು ದಿನದಿನಕ್ಕೂ ಹದಗೆಡುತ್ತಿದ್ದುದನ್ನು ಗಮನಿಸಿ ಅವರ ಆಪ್ತರು ಆತಂಕ ಗೊಂಡಿದ್ದರು. ಈ ರಜಾದಿನಗಳಲ್ಲಿ ವಿಶ್ರಾಂತಿಗಾಗಿ ಅವರನ್ನು ತಮ್ಮೊಂದಿಗೆ ವಿಹಾರಧಾಮಗಳಿಗೆ ಕರೆದೊಯ್ಯುವ ಯೋಜನೆ ಹಾಕಿದರು. ಆದರೆ ಅವರ ಮುಂದಿನ ಪುತುವಿನಲ್ಲಿ ತರಗತಿಗಳು ಮುಂದುವರಿಯುವುದನ್ನು ಖಾತ್ರಿ ಮಾಡಿಕೊಳ್ಳಲೋ ಎಂಬಂತೆ, ಅವರ ವಿದ್ಯಾರ್ಥಿಗಳೆಲ್ಲ ಅದಕ್ಕಾಗಿ ಆಗಲೇ ವಂತಿಗೆ ಸಂಗ್ರಹಿಸಿ, ಸಿದ್ಧತೆಗಳನ್ನು ಮಾಡಿದ್ದರು.</p>
<p>ಸ್ವಾಮೀಜಿಯ ಆತ್ಮೀಯ ಶಿಷ್ಯರಾದ ಸೇವಿಯರ್ ದಂಪತಿಗಳು ಮತ್ತು ಮಿಸ್ ಹೆನ್ರಿಟಾ ಮುಲ್ಲರ್, ತಮ್ಮೊಂದಿಗೆ ಯೂರೋಪಿನ ಪ್ರವಾಸಕ್ಕೆ ಬರುವಂತೆ ಅವರನ್ನು ಆಹ್ವಾನಿಸಿದರು. ಯೂರೋಪ್ ಪ್ರವಾಸದ ಈ ಯೋಜನೆಯನ್ನು ಕೇಳಿ ಸ್ವಾಮೀಜಿ ಮಗುವಿನಂತೆ ಉತ್ಸಾಹಭರಿತ ರಾದರು. ಹಿಮಾಮೃತವಾದ ಆಲ್ಪ್​್ಸ ಪರ್ವತಶ್ರೇಣಿ ಹಾಗೂ ಅದರ ಮಡಿಲಲ್ಲಿರುವ ಸ್ವಿಟ್ಸರ್ ಲ್ಯಾಂಡನ್ನು ಸಂದರ್ಶಿಸುವ ಆಲೋಚನೆಯೇ ಅವರಲ್ಲಿ ನವಸ್ಫೂರ್ತಿಯನ್ನುಕ್ಕಿಸಿತು. ಅದರಲ್ಲೂ ಹಿಮಬಂಡೆಗಳಿಂದ ಕೂಡಿದ ಗ್ಲೇಷಿಯರ್​(ನೀರ್ಗಲ್ಲಿನ ನದಿ)ಗಳನ್ನು ಯಾವಾಗ ದಾಟಿಯೇ ನೆಂದು ಅವರು ಉತ್ಕಂಠಿತರಾದರು.</p>
<p>ಸ್ವಿಟ್ಸರ್​ಲ್ಯಾಂಡ್ ಜಗತ್ತಿನ ಮುಖ್ಯ ಪ್ರವಾಸೀ ಆಕರ್ಷಣೆಗಳಲ್ಲೊಂದು. ಇದಕ್ಕೆ ಯೂರೋ ಪಿನ ಕ್ರೀಡಾಂಗಣವೆಂದೇ ಹೆಸರು. ಈ ದೇಶದಲ್ಲಿ ನೂರಾರು ಅತ್ಯುನ್ನತ ಪರ್ವತ ಶಿಖರಗಳಿವೆ. ಚಳಿಗಾಲದಲ್ಲಿ ಇವು ವಿಧವಿಧದ ಜಾರುವ ಆಟಗಳಿಗೆ ಅತ್ಯಂತ ಸೂಕ್ತವಾದ ಕ್ರೀಡಾಂಗಣಗಳು; ಬೇಸಿಗೆಯು ಪರ್ವತಾರೋಹಣಕ್ಕೆ ಅನುಕೂಲವಾದದ್ದು. ಆದ್ದರಿಂದ ವರ್ಷವಿಡೀ ಪ್ರವಾಸಿಗರು ಇಲ್ಲಿಗೆ ಮುತ್ತುತ್ತಾರೆ. ಅಲ್ಲದೆ ಅಸಂಖ್ಯಾತ ಜಲಪಾತಗಳೂ ನೀರ್ಗಲ್ಲ ನದಿಗಗಳೂ ತುಂಬಿರುವ ನಾಡು ಸ್ವಿಟ್ಸರ್​ಲ್ಯಾಂಡ್. ಇಂತಹ ದೇಶವನ್ನು ಸಂದರ್ಶಿಸಲು ಸ್ವಾಮೀಜಿ ಉತ್ಸುಕರಾದದ್ದು ಸಹಜವೇ ಆಗಿದೆ.</p>
<p>ಆದರೆ, ಸೌಂದರ್ಯದ ಬೀಡಾದ ಸ್ಟಿಟ್ಸರ್​ಲ್ಯಾಂಡಿನ ಪ್ರವಾಸವು ಆ ದಿನಗಳಲ್ಲಿ ಸಾಹಸ ಮಯವೂ ಆಗಿತ್ತು. ಈಗಿನಂತೆ ಆಗ ರಸ್ತೆಗಳ ಅಥವಾ ರೈಲುದಾರಿಗಳ ಅನುಕೂಲವಿರಲಿಲ್ಲ. ಇಲ್ಲಿನ ಕಡಿದಾದ ಪರ್ವತ ಪ್ರದೇಶದಲ್ಲಿ ಪ್ರಯಾಣ ಮಾಡಲು ಹೇಸರಗತ್ತೆಗಳನ್ನು ಇಲ್ಲವೆ ದಂಡಿ(ಮೇನೆ)ಗಳನ್ನು ಅವಲಂಬಿಸಬೇಕಾಗಿತ್ತು. ಅಲ್ಲದೆ ದುಬಾರಿ ವಿಶ್ರಾಂತಿಧಾಮಗಳು ಮತ್ತು ವಾರಗಟ್ಟಲೆಯ ಪ್ರಯಾಣದಿಂದಾಗಿ ಹಣವನ್ನು ಧಾರಾಳವಾಗಿ ಖರ್ಚುಮಾಡಲು ಸಿದ್ಧರಿರ ಬೇಕಾಗಿತ್ತು. ಆದರೆ ಸ್ವಾಮೀಜಿಯ ಸಂಗಡಿಗರು ಸಾಕಷ್ಟು ಶ್ರೀಮಂತರೂ ಉದಾರಿಗಳೂ ಆಗಿದ್ದುದರಿಂದ ಹಣದ ವಿಷಯಲ್ಲಿ ಅವರೇನೂ ಚಿಂತಿಸಬೇಕಾಗಿರಲಿಲ್ಲ. ಅಲ್ಲದೆ ಆ ಸಾಹಸದ ಯಾತ್ರೆಗೆ ಅವರು ಮಾನಸಿಕವಾಗಿ ಸಿದ್ಧರಿದ್ದರು. ಈ ಪ್ರವಾಸ ಒಟ್ಟು ಒಂಬತ್ತು ವಾರಗಳ ದ್ದಾಗಿತ್ತು. ಸ್ವಿಟ್ಸರ್​ಲ್ಯಾಂಡ್ ಸಂದರ್ಶನದ ಬಳಿಕ ಜರ್ಮನಿಯ ಕೆಲವು ನಗರಗಳನ್ನು ನೋಡಿ ಕೊಂಡು, ಆಮ್ಸ್​ಟರ್​ಡ್ಯಾಮಿನ ಮೂಲಕ ಲಂಡನ್ನಿಗೆ ಹಿಂದಿರುಗುವುದೆಂದು ತೀರ್ಮಾನ ವಾಯಿತು.</p>
<p>ಪ್ರವಾಸ ಹೊರಡುವಂದು ಸ್ವಾಮೀಜಿ ಬಾಲಕನಂತೆ ಆನಂದೋತ್ಸಾಹಭರಿತರಾಗಿದ್ದರು. ತಮ್ಮ ಎಲ್ಲ ಚಿಂತೆಗಳನ್ನೂ ಅವರು ಸದ್ಯಕ್ಕೆ ಕೊಡವಿಕೊಂಡುಬಿಟ್ಟಿದ್ದರು. ಮಿತ್ರರೆಲ್ಲರೂ ಸುಖ ಪ್ರಯಾಣ ಕೋರಿ, ಶುಭ ಹಾರೈಕೆಗಳೊಂದಿಗೆ ಅವರನ್ನು ಬೀಳ್ಗೊಂಡರು. ಇನ್ನೆರಡೇ ತಿಂಗಳಲ್ಲಿ ಅವರು ತಮ್ಮಲ್ಲಿಗೆ ಹಿಂದಿರುಗಲಿದ್ದಾರೆಂಬ ಭರವಸೆಯಿದ್ದುದರಿಂದ ಅಲ್ಲಿ ದುಃಖದ ಸುಳಿವಿರ ಲಿಲ್ಲ.</p>
<p>ಜುಲೈ ೧೯ರಂದು ಭಾನುವಾರ ಬೆಳಿಗ್ಗೆ ಸ್ವಾಮೀಜಿ ಹಾಗೂ ಅವರ ಮೂವರು ಆಪ್ತಶಿಷ್ಯರು ಲಂಡನ್ನಿನಿಂದ ಹೊರಟು, ಡೋವರ್ ಎಂಬಲ್ಲಿ ಇಂಗ್ಲಿಷ್ ಕಡಲ್ಗಾಲುವೆಯನ್ನು ದಾಟಿದರು. ಸಾಮಾನ್ಯವಾಗಿ ಈ ಕಾಲುವೆಯು ಪ್ರಕ್ಷುಬ್ಧವಾಗಿರುತ್ತದಾದರೂ ಅಂದು ಸ್ವಲ್ಪ ಶಾಂತವಾಗಿದ್ದುದ ರಿಂದ ಪ್ರಯಾಣ ಸುಖಕರವಾಗಿತ್ತು. ಡೋವರ್ ಜಲಸಂಧಿಯನ್ನು ದಾಟಿದೊಡನೆಯೇ ಸಿಗು ವುದು ಫ್ರಾನ್ಸ್ ದೇಶದ ಕಲೇಸ್. ಇಲ್ಲಿಂದ ಸ್ವಿಟ್ಸರ್​ಲ್ಯಾಂಡಿನ ರಾಜಧಾನಿ ಜಿನೀವಾವರೆಗೆ ನೇರವಾದ ರೈಲುದಾರಿಯಿದೆ. ಆದರೆ ಒಂದೇ ಸಲಕ್ಕೆ ಅಷ್ಟು ದೂರದ ಪ್ರಯಾಣ ತುಂಬ ಆಯಾಸಕರ. ಆದ್ದರಿಂದ ಸ್ವಾಮೀಜಿಯ ತಂಡದವರು ಅಂದು ಸುಮಾರು ಅರ್ಧ ದಾರಿ ಪ್ರಯಾಣ ಮಾಡಿ ಫ್ರಾನ್ಸಿನ ರಾಜಧಾನಿಯಾದ ಪ್ಯಾರಿಸ್ಸಿನಲ್ಲಿ ಇಳಿದರು. ಅಲ್ಲಿ ಅಂದಿನ ರಾತ್ರಿಯನ್ನು ಸುಖವಾಗಿ ಕಳೆದು ಮರುದಿನ ಪ್ರಯಾಣವನ್ನು ಮುಂದುವರಿಸಿ ಎರಡನೆಯ ದಿನ ಮಧ್ಯಾಹ್ನ ಜಿನೀವಾ ತಲುಪಿದರು. ಇಲ್ಲಿ ಅವರೆಲ್ಲ ಒಂದು ಹೋಟೆಲಿನಲ್ಲಿ ಇಳಿದುಕೊಂಡರು. ಈ ಹೋಟೆಲು ರಮ್ಯವೂ ಪ್ರಶಾಂತವೂ ಆದ ಲೀಮನ್ ಸರೋವರಕ್ಕೆ ಅಭಿಮುಖವಾಗಿದ್ದು, ಪ್ರವಾಸಿಗರ ಸಂತಸವನ್ನು ಮತ್ತಷ್ಟು ಹೆಚ್ಚಿಸಿತು. ಇಲ್ಲಿನ ನವಚೇತನವನ್ನೀಯುವ ತಂಪುಗಾಳಿ, ಸರೋವರದ ನೀರಿನ ಗಾಢ ನೀಲಿ, ನಿರ್ಮಲ ಆಕಾಶ, ಸುತ್ತಲಿನ ಹೊಲಗದ್ದೆಗಳು, ಸುಂದರ ದೃಶ್ಯವನ್ನು ನಿರ್ಮಿಸಿದ ಸಾಲುಮನೆಗಳು ಇವೆಲ್ಲ ಸ್ವಾಮೀಜಿಯ ಮನಸ್ಸಿಗೆ ವಿಶೇಷ ಸಂತೋಷ ನೀಡಿದುವು.</p>
<p>ದೀರ್ಘ ಪ್ರಯಾಣದಿಂದಾಗಿ ಸ್ವಾಮೀಜಿ ಆಯಾಸಗೊಂಡಿದ್ದರೂ ಅವರು ಅಲ್ಲಿ ವಿಶ್ರಾಂತಿ ಪಡೆದದ್ದು ಸ್ವಲ್ಪ ಹೊತ್ತು ಮಾತ್ರವೇ. ಪುನಃ ಹೊರಗೆ ಹೋಗಿ ಪ್ರಕೃತಿಯ ಮಡಿಲನ್ನು ಸೇರಲು ಅವರು ಉತ್ಸುಕರಾಗಿದ್ದರು. ಆಗ ಜಿನೀವಾದಲ್ಲಿ ರಾಷ್ಟ್ರೀಯ ವಸ್ತುಪ್ರದರ್ಶನವೊಂದು ನಡೆಯು ತ್ತಿದ್ದು, ಸ್ವಿಟ್ಸರ್​ಲ್ಯಾಂಡಿನ ಕೈಗಾರಿಕೋತ್ಪನ್ನಗಳನ್ನು ಅದರಲ್ಲಿ ಪ್ರದರ್ಶಿಸಲಾಗಿತ್ತು. ದಿನದ ಹೆಚ್ಚಿನ ಭಾಗವನ್ನೆಲ್ಲ ಸ್ವಾಮೀಜಿ ತಮ್ಮ ಒಡನಾಡಿಗಳೊಂದಿಗೆ ವಸ್ತುಪ್ರದರ್ಶನದಲ್ಲೇ ಕಳೆದರು. ಸ್ಥಳೀಯ ಕಲೆ ಹಾಗೂ ಕರಕುಶವಸ್ತುಗಳಲ್ಲಿ–ಅದರಲ್ಲೂ ಸುಪ್ರಸಿದ್ಧವಾದ ಮರದ ಕೆತ್ತನೆಯ ಕೆಲಸದಲ್ಲಿ–ಅವರು ತುಂಬ ಆಸಕ್ತಿ ತೋರಿಸಿದರು. ಆದರೆ ಈ ಇಡೀ ವಸ್ತುಪ್ರದರ್ಶನದಲ್ಲಿ ಎಲ್ಲಕ್ಕಿಂತ ಹೆಚ್ಚಾಗಿ ಸ್ವಾಮೀಜಿಯನ್ನು ಆಕರ್ಷಿಸಿದ್ದು ಹಗ್ಗಗಳಿಂದ ನೆಲಕ್ಕೆ ಬಿಗಿಯಲ್ಪಟ್ಟಿದ್ದ ಭಾರೀ ಗಾತ್ರದ ಆಕಾಶಬುಟ್ಟಿ. ಅದನ್ನು ನೋಡಿದ ತಕ್ಷಣ ಅವರು, “ಓ, ನಾವೂ ಅದರಲ್ಲಿ ಕುಳಿತು ಮೇಲಕ್ಕೆ ಹೋಗಲೇಬೇಕು !” ಎಂದು ಉದ್ಗರಿಸಿದರು. ಆಕಾಶಬುಟ್ಟಿಯಲ್ಲಿ ಕುಳಿತು ಆಗಸದಲ್ಲಿ ತೇಲಾಡುವ ಬಯಕೆ ಅವರನ್ನಾವರಿಸಿಬಿಟ್ಟಿತು. ಆದರೆ ಆಕಾಶಬುಟ್ಟಿಯನ್ನು ಮೇಲಕ್ಕೆ ಬಿಡು ತ್ತಿದ್ದುದು ಸೂರ್ಯಾಸ್ತದ ಬಳಿಕವೇ. ಅಲ್ಲಿಯವರೆಗೂ ಸ್ವಾಮೀಜಿ ಬಾಲಕನಂತೆ ಚಡಪಡಿಸು ತ್ತಿದ್ದರು. ಕ್ಯಾಪ್ಟನ್ ಸೇವಿಯರ್ ಕೂಡ ಆಕಾಶಬುಟ್ಟಿಯಲ್ಲಿ ವಿಹರಿಸಲು ಕಾತರರಾಗಿದ್ದರು. ಆದರೆ ಶ್ರೀಮತಿ ಸೇವಿಯರ್ ಮಾತ್ರ ಗಟ್ಟಿ ನೆಲದ ಮೇಲೆ ಭದ್ರವಾಗಿರಲೇ ಇಷ್ಟಪಟ್ಟರು. ಏಕೆ ಸುಮ್ಮನೆ ಇಲ್ಲದ ತೊಂದರೆಗಳಿಗೆ ಸಿಕ್ಕಿಕೊಳ್ಳುವುದು ಎಂಬುದು ಆಕೆಯ ವಾದ. ಆದರೆ ಸ್ವಾಮೀಜಿ ಆಕೆಯ ಮಾತುಗಳಿಗೆ ಕಿವಿಗೊಡಲೇ ಇಲ್ಲ. ಕೊನೆಗೆ ಶ್ರೀಮತಿ ಸೇವಿಯರ್ ಅವರ ಒತ್ತಾಯಕ್ಕೆ ಮಣಿಯಲೇ ಬೇಕಾಯಿತು. ಎಲ್ಲರೂ ಆಕಾಶಬುಟ್ಟಿಯ ಒಳಹೊಕ್ಕರು. ಆಕಾಶಬುಟ್ಟಿ ನೆಲದಿಂದ ಮೇಲೆದ್ದಿತು ! ಇನ್ನೂ ಮೇಲಕ್ಕೆ, ಮತ್ತೂ ಮೇಲಕ್ಕೆ ಏರುತ್ತಲೇ ಹೋಯಿತು. ಭೂಮಿಯ ಮೇಲೆ ಉಳಿದುಕೊಂಡ ಜನರೆಲ್ಲ ಬೊಂಬೆಗಳಂತೆ ಕಂಡರು. ಮನೆಗಳು-ದೋಣಿಗಳೆಲ್ಲ ಸುಂದರವಾದ ಆಟಿಕೆಗಳಾದುವು. ದೂರದ ಬೆಟ್ಟಗಳು ಗುಡ್ಡಗಳಾಗತೊಡಗಿದುವು. ಜೊತೆಗೆ, ಅಂದಿನ ವಾತಾ ವರಣ ಬಹಳ ಆಹ್ಲಾದಕರವಾಗಿತ್ತು. ಸೂರ್ಯಾಸ್ತಮಾನ ದಿಗಂತಕ್ಕೆ ಹೊಸ ಮೆರುಗನ್ನು ನೀಡಿತ್ತು. ಆಕಾಶಬುಟ್ಟಿ ಸಂಜೆಯ ತಂಗಾಳಿಯಲ್ಲಿ ತೇಲುತ್ತ ಸಾಗಿತು. ಈ ಆಕಾಶವಿಹಾರದಿಂದ ಸ್ವಾಮೀಜಿಗಾದ ಆನಂದ ಅಷ್ಟಿಷ್ಟಲ್ಲ. ಅಂತೆಯೇ ಸೇವಿಯರ್ ದಂಪತಿಗಳೂ ತುಂಬ ಸಂತೋಷ ಪಟ್ಟರು. ಎಂದಿಗೂ ಕೆಳಗಿಳಿಯದೇ ಹೀಗೆಯೇ ತೇಲುತ್ತಿರೋಣವೆಂದು ಎಲ್ಲರಿಗೂ ಅನ್ನಿಸಿ ಬಿಟ್ಟಿತ್ತು. ಕೊನೆಗೆ ಆಕಾಶಬುಟ್ಟಿ ಕೆಳಗಿಳಿಯತೊಡಗಿದಾಗ ಎಲ್ಲರೂ ಹಾರಾಡುತ್ತಿದ್ದ ತಮ್ಮ ಮನಸ್ಸನ್ನು ಬಲವಂತದಿಂದ ಕೆಳಗಿಳಿಸಬೇಕಾಯಿತು. ಆಕಾಶ ಬುಟ್ಟಿ ನೆಲವನ್ನು ಮುಟ್ಟಿತು. ಈ ಅನುಭವ ಸ್ವಾಮೀಜಿಯ ಮನಸ್ಸನ್ನು ಎಷ್ಟರಮಟ್ಟಿಗೆ ಸೆರೆಹಿಡಿದುಬಿಟ್ಟಿತ್ತೆಂದರೆ ಅವರು ಮತ್ತೊಮ್ಮೆ ಮೇಲೇರಿ ಹೋಗುವ ಉತ್ಸಾಹ ತೋರಿದರು. ಆದರೆ ಇನ್ನಿತರ ಕಾರ್ಯಕ್ರಮ ಗಳಿಂದಾಗಿ ಅದು ಸಾಧ್ಯವಾಗಲಿಲ್ಲ. ಎಲ್ಲರೂ ಹತ್ತಿರದ ಭೋಜನಗೃಹದಲ್ಲಿ ಊಟ ಮುಗಿಸಿ ಕೊಂಡು ತಾವು ತಂಗಿದ್ದ ವಿಶ್ರಾಂತಿಧಾಮಕ್ಕೆ ಹಿಂದಿರುಗಿದರು. ಹಿಂದಿರುಗುವಾಗ ಎಲ್ಲರ ಮನಸ್ಸಿನಲ್ಲೂ ಆಕಾಶವಿಹಾರದ ಸವಿನೆನಪೊಂದೇ ತುಂಬಿತ್ತು. ಆಕಾಶಬುಟ್ಟಿಯಿಂದ ಕೆಳಗಿಳಿದ ಕೂಡಲೇ ಅವರು ತಮ್ಮೆಲ್ಲರ ಛಾಯಾಚಿತ್ರಗಳನ್ನು ತೆಗೆಸಿಕೊಂಡಿದ್ದರು. ಅದರಲ್ಲಿ ಸ್ವಾಮೀಜಿ ಹಸನ್ಮುಖರಾಗಿ ನಿಂತಿದ್ದರು. ಆದರೆ ದುರದೃಷ್ಟವಶಾತ್ ಅತ್ಯಂತ ಅಪೂರ್ವವಾದ ಈ ಛಾಯಾ ಚಿತ್ರಗಳು ಇಂದು ನಮ್ಮ ಪಾಲಿಗೆ ಸಿಕ್ಕಿಲ್ಲ.</p>
<p>ಜಿನೀವಾದ ಸುತ್ತಮುತ್ತಲಿನ ಇತರ ಕೆಲವು ಸ್ಥಳಗಳನ್ನು ನೋಡಿಕೊಂಡು ಸ್ವಾಮೀಜಿ ಮತ್ತು ಅವರ ಜೊತೆಗಾರರು, ಫ್ರಾನ್ಸಿನ ಗಡಿಯಲ್ಲಿರುವ ಷಮೋನಿಕ್ಸ್ ಎಂಬಲ್ಲಿಗೆ ಹೊರಟರು. ಜಿನೀವಾದಿಂದ ಇಲ್ಲಿಗೆ ೫೬ ಮೈಲಿ ದೂರ. ಈ ಸ್ಥಳ ಸಮೀಪವಾದಂತೆ ದೂರದ ‘ಬ್ಲಾಂಕ್​’ ಪರ್ವತ ಶಿಖರದ ಭವ್ಯ ನೋಟ ಎದುರಾಯಿತು. ಇದು ಆ ಪ್ರದೇಶದಲ್ಲೇ ಅತ್ಯುನ್ನತವಾದ ಶಿಖರ ; ಸಮುದ್ರಮಟ್ಟಕ್ಕಿಂತ ಹದಿನೇಳೂಮುಕ್ಕಾಲು ಸಾವಿರ ಅಡಿ ಎತ್ತರ. ಅದನ್ನು ಕಂಡು ಸ್ವಾಮೀಜಿ ಹರ್ಷೋದ್ವೇಗಗೊಂಡು, “ಇದು ನಿಜಕ್ಕೂ ಅದ್ಭುತ ! ನಾವೀಗ ವಾಸ್ತವವಾಗಿಯೂ ಹಿಮದ ನಡುವೆಯೇ ಇದ್ದೇವೆ !” ಎಂದುದ್ಗರಿಸಿದರು. ಆ ಶಿಖರವನ್ನೇರಲು ಅವರು ತುಂಬ ಉತ್ಸುಕರಾಗಿದ್ದರು. ಬಹುಶಃ ದೂರದಿಂದ ಆ ಶಿಖರ ಕಣ್ಣಿಗೆ ತುಂಬ ನುಣುಪಾಗಿ, ಸುಗಮವಾಗಿ ಕಂಡಿರಬೇಕು. ಆದರೆ ಅಲ್ಲಿನ ಮಾರ್ಗದರ್ಶಕರು, ಆ ಪರ್ವತನ್ನೇರುವ ಸಾಹಸವನ್ನು ಪರಿಣತ ಪರ್ವತಾರೋಹಿಗಳು ಮಾತ್ರವೇ ಮಾಡಲು ಸಾಧ್ಯ ಎಂದು ಹೇಳಿ, ಆ ಕಾರ್ಯವನ್ನು ಕೈಗೊಳ್ಳ ದಂತೆ ಎಚ್ಚರಿಸಿದರು. ಇದನ್ನು ಕೇಳಿ ಸ್ವಾಮೀಜಿಗೆ ತುಂಬ ನಿರಾಶೆಯಾಯಿತು. ಆದರೆ ತಾವೇ ದೂರದರ್ಶಕದ ಮೂಲಕ ಅದನ್ನು ನೋಡಿದಾಗ, ಪರ್ವತಾರೋಹಣದ ದಾರಿ ಅತ್ಯಂತ ಕಡಿದಾ ಗಿದ್ದು, ಎದೆಯನ್ನು ತಲ್ಲಣಗೊಳಿಸುವಂತಿರುವುದನ್ನು ಕಂಡರು. ಇಂತಹ ಶಿಖರವನ್ನೇರುವುದು ದುಸ್ಸಾಧ್ಯವಾದುದೆಂಬುದನ್ನು ಮನಗಂಡು ಆ ಆಲೋಚನೆಯನ್ನು ಕೈಬಿಟ್ಟರು. ಆದರೆ ಎಷ್ಟೇ ಕಷ್ಟವಾದರೂ ಒಂದು ನೀರ್ಗಲ್ಲ ನದಿಯನ್ನು ಮಾತ್ರ ದಾಟಲೇಬೇಕೆಂದುಕೊಂಡರು ಸ್ವಾಮೀಜಿ. ಅದನ್ನು ದಾಟದಿದ್ದರೆ ತಾವು ಆಲ್ಪ್​್ಸ ಪರ್ವತಕ್ಕೆ ನೀಡಿದ ಭೇಟಿ ಅಪೂರ್ಣವಾದಂತೆ ಎಂದು ಅವರಿಗೆ ಅನ್ನಿಸಿತು. ಅದೃಷ್ಟವಶಾತ್ ಮರ್​-ಡಿ-ಗ್ಲೇಸ್ ಎಂಬ ಭಾರೀ ನೀರ್ಗಲ್ಲ ನದಿ ಅಲ್ಲಿಗೆ ಹತ್ತಿರದಲ್ಲೇ ಇತ್ತು. ಸ್ವಾಮೀಜಿ ಮತ್ತು ಅವರ ಪರಿವಾರದವರು ಹೇಸರಗತ್ತೆಗಳ ಮೇಲೆ ಪ್ರಯಾಣ ಮಾಡಿ ಒಂದು ಹಳ್ಳಿಗೆ ಬಂದು ತಲುಪಿದರು. ಈ ಹಳ್ಳಿಯಿಂದ ಮುಂದಕ್ಕೆ ನೀರ್ಗಲ್ಲ ನದಿಯ ಮೇಲೆ ಕಾಲ್ನಡಿಗೆಯ ಪ್ರಯಾಣ. ನೀರ್ಗಲ್ಲ ನದಿಯೆಂದರೆ ಅದೊಂದು ಅತ್ಯಂತ ವಿಶಾಲವಾದ, ನಿಧಾನವಾಗಿ ಚಲಿಸುತ್ತಿರುವ ಮಂಜಿನ ಹಾಸು ಎನ್ನಬಹುದು. ಇದು ನೆಲದಷ್ಟೇ ಗಟ್ಟಿಯಾಗಿರುತ್ತದೆ, ಆದರೆ ಮೇಲ್ಮೈ ಮಾತ್ರ ತುಂಬ ನುಣುಪು. ಇದರ ಮೇಲೆ ನಡೆಯುವು ದೊಂದು ರೋಮಾಂಚಕಾರೀ ಅನುಭವವಾದರೂ ಕಾಲು ಜಾರುವ ಇಲ್ಲವೆ ಮಂಜು ಕುಸಿಯುವ ಅಪಾಯವೂ ಇದ್ದೇ ಇರುತ್ತದೆ. ಅಂತೂ, ಸ್ವಾಮೀಜಿ ನಿರೀಕ್ಷಿಸಿದ್ದಷ್ಟೇನೂ ಸುಖಕರವಾಗಿರಲಿಲ್ಲ ಈ ಪ್ರಯಾಣ. ಕಾಲು ಜಾರದಂತೆ ನೋಡಿಕೊಳ್ಳುವುದು ಹಾಗೂ ತಮ್ಮ ಸಮತೋಲವನ್ನು ಕಾಯ್ದುಕೊಳ್ಳುವುದು ಅವರಿಗೆ ತುಂಬ ಕಷ್ಟವಾಯಿತು. ಆದರೂ ಅವರು ಮಧ್ಯೆ ಮಧ್ಯೆ ನಿಂತು ಅಲ್ಲಲ್ಲಿ ಕಾಣುತ್ತಿದ್ದ ಆಳವಾದ ಬಿರುಕುಗಳ ಮೂಲಕ ಇಣಕಿ ನೋಡುತ್ತಿದ್ದರು. ಮತ್ತು ಸುತ್ತಮುತ್ತ ಎಲ್ಲೆಲ್ಲೂ ಬಿಳಿಯ ಮಂಜಿನ ಮಧ್ಯದಲ್ಲಿ ಎದ್ದು ಕಾಣುತ್ತಿದ್ದ ದಟ್ಟ ಹಸಿರು ಪಾಚಿಯ ತೇಪೆಗಳ ಸೌಂದರ್ಯವನ್ನು ಆಸ್ವಾದಿಸುತ್ತಿದ್ದರು. ನೀರ್ಗಲ್ಲ ನದಿಯನ್ನು ದಾಟಿದ ಮೇಲೆ, ಸಮೀಪದ ಹಳ್ಳಿಯನ್ನು ತಲುಪಲು ಒಂದು ಅತ್ಯಂತ ಕಡಿದಾದ ಜಾಗದಲ್ಲಿ ಮೇಲೇರಿ ಹೋಗಬೇಕಾಗಿತ್ತು. ಈ ಜಾಗದಲ್ಲಿ ಸ್ವಾಮೀಜಿಗೆ ಬಹಳವೇ ಕಷ್ಟವಾಯಿತು. ಅವರಿಗೆ ಜೀವನ ದಲ್ಲೇ ಮೊದಲ ಬಾರಿಗೆ, ತಲೆ ಸುತ್ತಿ ಬವಳಿ ಬರುವಂತಾಯಿತು. ಒಂದೆರಡು ಸಲ ಕಾಲು ಜಾರಿದರಾದರೂ ಅಪಾಯವೇನೂ ಸಂಭವಿಸಲಿಲ್ಲ. ಅಂತೂ ಕ್ಷೇಮವಾಗಿ ಹಳ್ಳಿಯನ್ನು ತಲುಪಿ ದಾಗ ಎಲ್ಲರೂ ಸಮಾಧಾನದ ನಿಟ್ಟುಸಿರೆಳೆದರು. ಸ್ವಲ್ಪ ಬಿಸಿಬಿಸಿ ಕಾಫಿ ಕುಡಿದ ಮೇಲೆ ಸ್ವಾಮೀಜಿ ಚೇತರಿಸಿಕೊಂಡರು.</p>
<p>ಹಿಮಾಮೃತವಾದ ಆಲ್ಪ್​್ಸ ಪರ್ವತಗಳ ಸಾನ್ನಿಧ್ಯದಲ್ಲಿ ಸ್ವಾಮೀಜಿಗೆ ಹಿಮಾಲಯದ ನೆನಪು ಒತ್ತರಿಸಿ ಬರುತ್ತಿತ್ತು. ಅಲ್ಲಿನ ಪುಷ್ಯಾಶ್ರಮಗಳ, ಪರಿವ್ರಾಜಕ ಸಂನ್ಯಾಸಿಗಳ ಹಾಗೂ ಸಾಧಕರ ಚಿತ್ರ ಅವರ ಕಣ್ಣೆದುರಿಗೆ ನಿಲ್ಲುತ್ತಿತ್ತು. ಹಿಮಾಲಯದ ಶಿಖರಗಳ ನಡುವಿನಲ್ಲಿ ಮಠವೊಂದನ್ನು ಸ್ಥಾಪಿಸುವುದು ಅವರ ಮನಸ್ಸಿನಲ್ಲಿ ಎಂದಿನಿಂದಲೂ ಇದ್ದ ಒಂದು ಮಹದಾಸೆ. ಈ ದಿನಗಳಲ್ಲೇ ಅವರು ತಮ್ಮ ಈ ಕನಸನ್ನು ಸೇವಿಯರ್ ದಂಪತಿಗಳಿಗೆ ಉತ್ಸಾಹದಿಂದ ಬಣ್ಣಿಸಿದರು–“ಓಹ್​! ನನ್ನ ಜೀವನದ ಕೆಲಸಕಾರ್ಯಗಳಿಂದ ನಿವೃತ್ತನಾದ ಮೇಲೆ ಇನ್ನುಳಿದ ದಿನಗಳನ್ನು ಧ್ಯಾನದಲ್ಲಿ ಕಳೆಯಲಾಗುವಂತಹ ಒಂದು ಮಠವನ್ನು ಸ್ಥಾಪಿಸಬೇಕೆಂಬ ತೀವ್ರ ಬಯಕೆ ನನ್ನಲ್ಲಿದೆ. ಅದು ಖಂಡಿತವಾಗಿಯೂ ನನಸಾಗುತ್ತದೆ. ಆ ಮಠವು ನನ್ನ ಭಾರತೀಯ ಹಾಗೂ ಪಾಶ್ಚಾತ್ಯ ಶಿಷ್ಯರು ಒಟ್ಟಾಗಿದ್ದು ಧ್ಯಾನ ಹಾಗೂ ಕರ್ಮಗಳನ್ನು ನಡೆಸಿಕೊಂಡು ಹೋಗುವ ಕೇಂದ್ರವಾಗಿರುತ್ತದೆ. ಅವರೆಲ್ಲರಿಗೂ ತರಬೇತಿ ನೀಡಿ ನಾನವರನ್ನು ದಕ್ಷ ಕಾರ್ಮಿಕರನ್ನಾಗಿಸುತ್ತೇನೆ. ನನ್ನ ಭಾರತೀಯ ಶಿಷ್ಯರು ವೇದಾಂತ ಪ್ರಸಾರಕ್ಕಾಗಿ ಪಶ್ಚಿಮ ದೇಶಗಳಿಗೆ ಹೋಗುತ್ತಾರೆ ; ಪಾಶ್ಚಾತ್ಯ ಶಿಷ್ಯರು, ಭಾರತದ ಒಳಿತಿಗಾಗಿ ತಮ್ಮ ಜೀವನವನ್ನು ಮುಡಿಪಾಗಿಡುತ್ತಾರೆ.” ಇದನ್ನು ಕೇಳುತ್ತಿದ್ದಂತೆಯೇ ಸೇವಿಯರ್ ದಂಪತಿಗಳ ಮನಸ್ಸಿನಲ್ಲಿಯೂ ಅದ್ಭುತ ಆಲೋಚನೆಯೊಂದು ದೃಶ್ಯದಂತೆ ತೇಲಿತು. “ಹೌದು ! ನಮಗೆ ಅಂತಹ ಮಠವೊಂದು ಬೇಕು !” ಎಂದು ಕ್ಯಾಪ್ಟನ್ ಸೇವಿಯರ್ ಉದ್ಗರಿಸಿ ದರು. ಆಗ ಅದೊಂದು ಕೇವಲ ಉದ್ಗಾರದಂತೆ ತೋರಿತಾದರೂ, ಕೆಲವೇ ವರ್ಷಗಳಲ್ಲಿ ಅದು ನನಸಾಯಿತು. ಸ್ವಾಮೀಜಿಯವರ ಮಾತು ಸೇವಿಯರ್ ದಂಪತಿಗಳ ಮನದಲ್ಲಿ ಎಷ್ಟು ಆಳವಾಗಿ ಇಳಿಯಿತೆಂದರೆ, ಅದಕ್ಕಾಗಿ ಅವರು ತಮ್ಮಿಂದಾದುದನ್ನೆಲ್ಲ ಮಾಡಲು ಸಿದ್ಧರಾದರು. ನಿಜಕ್ಕೂ ಸ್ವಾಮೀಜಿಯ ಆ ಮಹತ್ವಾಕಾಂಕ್ಷೆ ಪೂರೈಸುವಂತಾದದ್ದು ಸೇವಿಯರ್ ದಂಪತಿಗಳ ಪರಿಶ್ರಮ ಮತ್ತು ಸಹಕಾರದಿಂದಲೇ ಎನ್ನಬಹುದು.</p>
<p>ಷಮೋನಿಕ್ಸ್​ನಿಂದ ಸ್ವಾಮೀಜಿ ಮತ್ತು ಅವರ ಅನುಯಾಯಿಗಳು ಬೆಟ್ಟಗುಡ್ಡಗಳ ದಾರಿಯಾಗಿ ನಾಲ್ಕು ದಿನ ಕಾಲ್ನಡಿಗೆಯಲ್ಲಿ ಪ್ರಯಾಣ ಮಾಡಿ ‘ಲಿಟ್ಲ್ ಸೈಂಟ್ ಬರ್ನಾರ್ಡ್​’ ಎಂಬ ಹಳ್ಳಿ ಯನ್ನು ತಲುಪಿದರು. ಪರ್ವತ ಶಿಖರಗಳಲ್ಲಿ ದಾರಿ ತಪ್ಪಿ ಕಳೆದುಹೋದವರ ನೆರವಿಗಾಗಿಯೇ ಇಲ್ಲಿ ಬೆಳೆಸಲಾಗುವ ಸೈಂಟ್ ಬರ್ನಾರ್ಡ್ ಎಂಬ ತಳಿಯ ನಾಯಿಯನ್ನು ನೋಡಿ ಸ್ವಾಮೀಜಿ ಬಹುವಾಗಿ ಮೆಚ್ಚಿಕೊಂಡರು. ಇಲ್ಲಿನ ವಿಶ್ರಾಂತಿಗೃಹದಲ್ಲಿ ಕೆಲಕಾಲ ವಿರಮಿಸಿದನಂತರ ಎಲ್ಲರೂ ಸೆರ್​ಮ್ಯಾಟ್ ಎಂಬ ಅತ್ಯಂತ ರಮ್ಯವಾದ ಒಂದು ಪ್ರೇಕ್ಷಣೀಯ ಸ್ಥಳಕ್ಕೆ ಹೋದರು. ಇದು ಅನೇಕ ನೀರ್ಗಲ್ಲ ನದಿಗಳಿಂದ ಕೂಡಿದ್ದು, ಉನ್ನತ ಪರ್ವತಶಿಖರಗಳಿಂದ ಆವೃತವಾಗಿದೆ. ಇದರ ಸಮೀಪದ ಗಾರ್ನೆರ್​ಗ್ರಾಟ್ ಎಂಬ ಶಿಖರವನ್ನು ಹತ್ತಿ ಸುತ್ತಲಿನ ವಿಹಂಗಮ ನೋಟವನ್ನು ಆಸ್ವಾದಿಸಬೇಕೆಂದು ಎಲ್ಲರಿಗೂ ಇಚ್ಛೆಯಾಯಿತು. ಆದರೆ ಮೇಲೇರಿದಂತೆ ವಾಯು ವಿರಳ ವಾಗಿರುತ್ತಿದ್ದುದರಿಂದ ಕ್ಯಾಪ್ಟನ್ ಸೇವಿಯರ್ ಮಾತ್ರ ಮೇಲೇರಲು ಸಮರ್ಥರಾದರು.</p>
<p>ಮಿಸ್ ಮುಲ್ಲರಳ ಕೋರಿಕೆಯಂತೆ ಸ್ವಾಮೀಜಿ ಮತ್ತವರ ಸಂಗಡಿಗರು ಅಲ್ಲಿಂದ ರ್ಹೋನ್ ನದಿಯ ಕಣಿವೆಯ ಒಂದು ಪುಟ್ಟ ಗ್ರಾಮವಾದ ಸಾಸ್​-ಫೀ ಎಂಬಲ್ಲಿಗೆ ಪಯಣಿಸಿದರು. ಇಲ್ಲಿ ಅವರು ಸುಮಾರು ಎರಡು ವಾರಗಳಷ್ಟು ದೀರ್ಘಕಾಲ ತಂಗಿದ್ದರು. ಆಲ್ಪ್​್ಸ ಪರ್ವತದ ತಪ್ಪಲಿನಲ್ಲಿರುವ ಈ ಹಳ್ಳಿಯಲ್ಲಿ ಸ್ವಾಮೀಜಿ ಅತ್ಯಂತ ಆನಂದದ ಸ್ಥಿತಿಗೇರಿದರು. ಎತ್ತ ನೋಡಿದರತ್ತ ಹಿಮಾಚ್ಛಾದಿತ ಬೆಟ್ಟಗಳು ; ಎಲ್ಲೆಡೆಯೂ ಮೌನ, ಗ್ರಾಮಜೀವನದ ಪ್ರಶಾಂತ ವಾತಾವರಣ. ಇಲ್ಲಿ ಸ್ವಾಮೀಜಿ, ತಮ್ಮ ಜೀವನದ ಕೆಲವು ಅತ್ಯುಜ್ವಲ ಆಧ್ಯಾತ್ಮಿಕ ಕ್ಷಣಗಳನ್ನು ಕಳೆದರು. ಆಗ ಅವರಿಗೆ ಇಹ ಜಗತ್ತಿನ ಪರಿವೆಯೇ ಇರಲಿಲ್ಲ. ತಮ್ಮ ಶರೀರದ ಇರವನ್ನು ಮರೆತು ಅವರು ಬಹು ದೂರಕ್ಕೆ ಹೋದಂತಿತ್ತು. ತಮ್ಮ ಅನುಯಾಯಿಗಳ ಪಾಲಿಗೆ ತಾವು ಗುರುವೆಂಬ ಭಾವವೂ ಅವರಲ್ಲೀಗ ಕಂಡುಬರುತ್ತಿರಲಿಲ್ಲ. ಅವರು ಕೇವಲ ಒಬ್ಬ ಪರಿವ್ರಾಜಕ- ಧ್ಯಾನನಿರತ ಸಂನ್ಯಾಸಿಯಾಗಿದ್ದರು. ಕೆಲವೊಮ್ಮೆ ಅವರು ಪರ್ವತದ ದಾರಿಯಲ್ಲಿ ಏಕಾಂಗಿಯಾಗಿ ನಡೆದಾಡುತ್ತಿದ್ದರು. ಇಲ್ಲವೆ, ಯಾವುದಾದರೂ ಎತ್ತರದ ಬಂಡೆಯನ್ನೇರಿ ದಿಗಂತದಾಚೆಗೆ ನೋಟವನ್ನು ನೆಟ್ಟು, ಎಷ್ಟೋ ಹೊತ್ತಿನವರೆಗೆ ನಿಂತುಬಿಡುತ್ತಿದ್ದರು. ಸಂನ್ಯಾಸ ಜೀವನದ ಸ್ವತಂತ್ರ ಮನೋವೃತ್ತಿ ಅವರ ಮುಖದಲ್ಲೇ ಎದ್ದು ಕಾಣುತ್ತಿತ್ತು. ಸ್ವಾಮೀಜಿಯೊಂದಿಗೆ ತಾವು ಧ್ಯಾನ-ಶಾಂತಿಗಳ ಹೊಸ ಲೋಕವೊಂದನ್ನು ಪ್ರವೇಶಿಸಿದಂತೆ ಆ ಮೂವರು ಸಂಗಡಿಗರಿಗೂ ಅನುಭವವಾಗುತ್ತಿತ್ತು.</p>
<p>ಸ್ವಾಮೀಜಿಯ ಈ ಅಪೂರ್ವ ಭಾವಾವಸ್ಥೆಯು ಅವರು ಈ ದಿನಗಳಲ್ಲಿ ಬರೆದ ಪತ್ರಗಳಲ್ಲಿ ಸ್ಪಷ್ಟವಾಗಿ ವ್ಯಕ್ತವಾಗಿದೆ. ಶ್ರೀಮತಿ ಸಾರಾಳಿಗೆ ಬರೆದ ಪತ್ರದಲ್ಲಿ ಹೇಳುತ್ತಾರೆ, “ನಾನೀಗ ಸ್ವಿಟ್ಸರ್​ಲ್ಯಾಂಡಿನ ಅತ್ಯಂತ ನಿರ್ಜನವಾದ ಮೂಲೆಗಳಲ್ಲಿ ಸಂಚರಿಸುತ್ತಿದ್ದೇನೆ. ಕನಿಷ್ಠಪಕ್ಷ ಮುಂದಿನ ಎರಡು ತಿಂಗಳಾದರೂ ಜಗತ್ತನ್ನು ಸಂಪೂರ್ಣವಾಗಿ ಮರೆತು ಧ್ಯಾನಮಗ್ನನಾಗಿರ ಬೇಕೆಂದುಕೊಂಡಿದ್ದೇನೆ. ಅದೇ ನನ್ನ ಪಾಲಿಗೆ ವಿಶ್ರಾಂತಿ.” ಸ್ವಾಮಿ ಕೃಪಾನಂದರಿಗೆ ಅವರೊಂದು ಪತ್ರದಲ್ಲಿ ಬರೆಯುತ್ತಾರೆ, “ನಿನ್ನೆ ನಾನು ಮಾಂಟೆರೋಸಾದ ಹೆಪ್ಪುಗಟ್ಟಿದ ಸರೋವರಕ್ಕೆ ಹೋಗಿ ದ್ದಾಗ, ಅಲ್ಲಿ ನಿರಂತರ ಹಿಮದ ನಡುವೆಯೇ ಬೆಳೆಯುತ್ತಿದ್ದ ಕೆಲವು ‘ಗಟ್ಟಿ’ ಪುಷ್ಪಗಳನ್ನು ಸಂಗ್ರಹಿಸಿಕೊಂಡು ಬಂದೆ. ಅವುಗಳಲ್ಲೊಂದನ್ನು ಈ ಪತ್ರದೊಂದಿಗೆ ನಿನಗೆ ಕಳಿಸಿಕೊಡುತ್ತಿ ದ್ದೇನೆ. ಜೀವನದ ಮಂಜು-ಹಿಮಗಳೆಲ್ಲದರ ನಡುವೆ, ನೀನು ಇಂತಹ ಆಧ್ಯಾತ್ಮಿಕ ಗಟ್ಟಿತನಕ್ಕೆ ಏರುವಂತಾಗಲೆಂದು ನನ್ನ ಹಾರೈಕೆ.” ಬಳಿಕ ಆಗಸ್ಟ್ ೮ರಂದು ಗುಡ್​ವಿನ್ನನಿಗೆ ಬರೆಯುತ್ತಾರೆ, “ಈ ಇಡೀ ಜಗತ್ತೇ ಮಕ್ಕಳಾಟ–ಧರ್ಮಪ್ರಚಾರ, ಬೋಧನೆಯ ಕೆಲಸಗಳೂ ಕೂಡ. ‘ಯಾವನು ಬಯಸುವುದಿಲ್ಲವೋ ಯಾವನು ದ್ವೇಷಿಸುವುದಿಲ್ಲವೋ ಅವನನ್ನು ಸಂನ್ಯಾಸಿಯೆಂದರಿ.’ ಮತ್ತೆ ಮತ್ತೆ ಮರುಕಳಿಸುವ ಜರಾಮರಣರೋಗಗಳಿಂದ ಕೂಡಿದ ಈ ಕ್ಷುದ್ರಪ್ರಪಂಚದ ಕೊಚ್ಚೆಗುಂಡಿ ಯಲ್ಲಿ ಬಯಸುವಂಥದಾದರೂ ಏನಿದೆ ? ಜಗತ್ತಿನ ಜನ ಯಾವುದನ್ನು ‘ಕರ್ಮ’ ಎಂದು ಕರೆಯು ತ್ತಾರೆಯೋ ಅದರಲ್ಲಿ ನನ್ನ ಪಾಲಿನ ಅನುಭವವನ್ನು ಪಡೆದದ್ದಾಯಿತು ಎಂದು ನನಗನ್ನಿಸುತ್ತದೆ. ಈಗ ನನ್ನ ಕೆಲಸವೆಲ್ಲವೂ ಮುಗಿದಿದೆ. ನಾನೀಗ ಹೊರಟುಬಿಡಲು ಚಡಪಡಿಸುತ್ತಿದ್ದೇನೆ.” ಮತ್ತೆ ಆಗಸ್ಟ್ ೨೩ರಂದು ಶ್ರೀಮತಿ ಬುಲ್​ಗೆ ಬರೆಯುತ್ತಾರೆ, “ನಾನೀಗ ಸಾಕಷ್ಟು ಕೆಲಸ ಮಾಡಿದ್ದಾಗಿದೆ ಯೆಂದು ನನಗನ್ನಿಸುತ್ತದೆ. ನಾನಿನ್ನು ನಿವೃತ್ತನಾಗುವವನಿದ್ದೇನೆ. ನಾನೀಗ ಭಾರತಕ್ಕೆ ಇನ್ನೊಬ್ಬ ವ್ಯಕ್ತಿಗಾಗಿ (ಅಭೇದಾನಂದರಿಗಾಗಿ) ಹೇಳಿಕಳಿಸಿದ್ದೇನೆ. ನಾನು ಕೆಲಸವನ್ನು ಪ್ರಾರಂಭಮಾಡಿದ್ದಾ ಗಿದೆ ; ಈಗ ಇತರರು ಅದನ್ನು ಪೂರ್ಣಗೊಳಿಸಲಿ. ನಾನೀಗ ಈ ನರಕಕ್ಕೆ–ಈ ಜಗತ್ತಿಗೆ– ಎಂದೆಂದಿಗೂ ಮರಳದಿರುವಂತೆ ಹೊರಟುಹೋಗಲು ಸಿದ್ಧನಾಗತೊಡಗಿದ್ದೇನೆ. ಈ ಜಗತ್ತಿನ ಧರ್ಮಗಳು ಮತ್ತು ವೈವಿಧ್ಯಗಳು ಕೂಡ ನನಗೆ ಸಪ್ಪೆಯಾಗತೊಡಗಿವೆ. ನಾನಿನ್ನೆಂದಿಗೂ ಹಿಂದಿರುಗಿ ಬರದಿರುವಂತೆ ಜಗನ್ಮಾತೆ ನನ್ನನ್ನು ತನ್ನ ಬಳಿಗೆ ಸೆಳೆದುಕೊಳ್ಳಲಿ. ‘ಒಳ್ಳೆಯದನ್ನು ಮಾಡುವುದು’ ಎಂಬೀ ಕೆಲಸಗಳೆಲ್ಲ ಮನಸ್ಸನ್ನು ಶುದ್ಧಿಗೊಳಿಸಲು ಮಾಡಬೇಕಾದ ಕಸರತ್ತುಗಳು ಅಷ್ಟೆ. ನಾನದನ್ನೆಲ್ಲ ಬೇಕಾದಷ್ಟು ಮಾಡಿದ್ದಾಗಿದೆ. ಈ ಪ್ರಪಂಚ ಎಂದೆಂದಿಗೂ ಪ್ರಪಂಚ ವಾಗಿಯೇ ಉಳಿದಿರುತ್ತದೆ. ನಾವು ಏನಾಗಿರುತ್ತೇವೆಯೋ ಅದನ್ನೇ ನಾವು ಪ್ರಪಂಚದಲ್ಲಿಯೂ ಕಾಣುತ್ತೇವೆ. ಕೆಲಸ ಮಾಡುವವರು ಯಾರು ? ಯಾರ ಕೆಲಸ ? ಈ ಜಗತ್ತೆನ್ನುವುದೇ ಇಲ್ಲ. ಎಲ್ಲವೂ ಭಗವಂತನೇ. ಭ್ರಮೆಗೊಳಗಾಗಿದ್ದಾಗ ನಾವದನ್ನು ಜಗತ್ತೆಂದು ಕರೆಯುತ್ತೇವೆ. ನಾನೂ ಇಲ್ಲ, ನೀನೂ ಇಲ್ಲ, ಯಾರೂ ಇಲ್ಲ. ಎಲ್ಲವೂ ಭಗವಂತನೇ, ಎಲ್ಲವೂ ಒಂದೇ.”</p>
<p>ಸ್ವಾಮೀಜಿ ಏನೇ ಭಾವಿಸಿದರೂ, ಏನೇ ಹೇಳಿದರೂ, ಅವರ ‘ಕರ್ಮ’ ಇನ್ನೂ ಸವೆದಿರಲಿಲ್ಲ! ಮೇಲೆಮೇಲೇರಿ, ಗುರುತ್ವಾಕರ್ಷಣೆಯಿಂದ ತಪ್ಪಿಸಿಕೊಳ್ಳಲೆನ್ನಿಸುತ್ತಿದ್ದ ಅವರ ಮನಸ್ಸನ್ನು ಕೆಳೆಕ್ಕೆಳೆ ಯುತ್ತಿದ್ದ ಸೂತ್ರಗಳಿನ್ನೂ ಸಂಪೂರ್ಣವಾಗಿ ಕಡಿದಿರಲಿಲ್ಲ. ಭಾರತದಿಂದಲೂ ಅಮೆರಿಕ ದಿಂದಲೂ ಅವರ ಹೆಸರಿಗೆ ಬರುತ್ತಿದ್ದ ಪತ್ರಗಳನ್ನೆಲ್ಲ ಲಂಡನ್ನಿನಿಂದ ಅವರಿರುವಲ್ಲಿಗೆ ಕಳಿಸಿಕೊಡ ಲಾಗುತ್ತಿತ್ತು. ಇವುಗಳಲ್ಲಿ ಅವರು ಗಮನಹರಿಸಬೇಕಾದ ಅನೇಕ ಪ್ರಮುಖ ವಿಷಯಗಳಿರುತ್ತಿ ದ್ದುವು. ಹೀಗಾಗಿ ಅವರು ನಿರಾತಂಕವಾಗಿ ಸಮಾಧಿಸ್ಥಿತಿಗೇರಲು ಸಾಧ್ಯವಿರಲಿಲ್ಲ. ಇವುಗಳಲ್ಲಿ ಒಂದೆಂದರೆ ‘ಬ್ರಹ್ಮವಾದಿನ್​’ ಪತ್ರಿಕೆಯ ಆರ್ಥಿಕ ಸಂಕಷ್ಟಗಳ ಬಗ್ಗೆ ಅಳಸಿಂಗ ಪೆರಮಾಳರು ಬರೆದ ಪತ್ರ. ಇದನ್ನು ನೋಡಿದ ತಕ್ಷಣ ಸ್ವಾಮೀಜಿ ಅವರಿಗೊಂದು ಪತ್ರವನ್ನು ಬರೆದು, ಪರಿಸ್ಥಿತಿ ಯನ್ನು ಸರಿಪಡಿಸಿಕೊಳ್ಳಲು ಏನೇನು ಮಾಡಬೇಕೆಂಬುದನ್ನು ವಿವರಿಸಿದರು. “ಬ್ರಹ್ಮವಾದಿನ್ ಒಂದು ರತ್ನ ; ಅದೆಂದೂ ಕೊನೆಗಾಣಬಾರದು” ಎಂದು ಬರೆದರು. ಆ ಸಮಯದಲ್ಲಿ ಪೆರು ಮಾಳರು ಜೀವನಯಾಪನೆಗಾಗಿ ಉಪಾಧ್ಯಾಯ ವೃತ್ತಿಯನ್ನೇ ಅವಲಂಬಿಸಿದ್ದರು. ಅವರು ತಮ್ಮೆಲ್ಲ ಸಮಯವನ್ನೂ ಶಕ್ತಿಯನ್ನೂ ಪತ್ರಿಕೆಗಾಗಿ ವಿನಿಯೋಗಿಸಲು ಸಾಧ್ಯವಾಗಿಸುವುದಕ್ಕಾಗಿ ಉಪಾಧ್ಯಾಯ ವೃತ್ತಿಯನ್ನು ಬಿಟ್ಟುಬಿಡುವಂತೆ ಸ್ವಾಮೀಜಿ ಆದೇಶ ನೀಡಿದರು. ಬದಲಾಗಿ ತಾವು ಪ್ರತಿತಿಂಗಳೂ ಒಂದು ನೂರು ರೂಪಾಯಿಗಳನ್ನು ಕಳಿಸಿಕೊಡುವ ಭರವಸೆ ನೀಡಿದರು. “ಬಲ ವಾಗಿ ಹಿಡಿದುಕೊ ! ಕೆಲಸ ಮಾಡುತ್ತ ಹೋಗು ! ಧೀರನಾಗು ! ಏನೇ ಬರಲಿ, ಧೈರ್ಯವಾಗಿ ಎದುರಿಸು” ಎಂದು ಪ್ರೋತ್ಸಾಹಿಸಿದರು. ಅಲ್ಲದೆ ಗುರುಸ್ಥಾನದಿಂದ ಒಂದೆರಡು ವೈಯಕ್ತಿಕ ಸೂಚನೆಗಳನ್ನೂ ನೀಡಿದರು–“ಬ್ರಹ್ಮಚರ್ಯದ ಕಡೆಗೆ ವಿಶೇಷ ಎಚ್ಚರಿಕೆಯಿರಲಿ. ಈಗಾಗಲೇ ನಿನಗೆ ಸಾಕಷ್ಟು ಮಕ್ಕಳಿದ್ದಾರೆ ; ಇನ್ನು ಸಾಕು !”</p>
<p>ಸ್ವಾಮೀಜಿಯ ಮನಸ್ಸನ್ನು ವಿಚಲಿತಗೊಳಿಸುವಂತಹ ಮತ್ತೊಂದು ಪತ್ರ ಕಲ್ಕತ್ತದಿಂದ ಬಂದಿತ್ತು. ಶ್ರೀರಾಮಕೃಷ್ಣರ ಜನ್ಮದಿನೋತ್ಸವದಂದು ಕೆಲವು ವೇಶ್ಯೆಯರು ಸಮಾರಂಭದಲ್ಲಿ ಪಾಲ್ಗೊಂಡರೆಂದೂ ಅದರಿಂದ ಅಸಮಾಧಾನಗೊಂಡ ಅನೇಕ ಸಭ್ಯ ವ್ಯಕ್ತಿಗಳು ಮಠಕ್ಕೆ ಬರುವ ಬಗ್ಗೆ ಹಿಂದೆಮುಂದೆ ನೋಡುತ್ತಿದ್ದಾರೆಂದೂ ಅದರಲ್ಲಿ ಬರೆಯಲಾಗಿತ್ತು. ಈಗ ಆ ಬಗ್ಗೆ ಏನು ಮಾಡುವುದೆಂದು ಸ್ವಾಮೀಜಿಯನ್ನು ಪ್ರಶ್ನಿಸಲಾಗಿತ್ತು. ಅದಕ್ಕುತ್ತರವಾಗಿ ಆ ದಿನವೇ ಅವರು ಸ್ವಾಮಿ ರಾಮಕೃಷ್ಣಾನಂದರಿಗೊಂದು ಪತ್ರ ಬರೆದರು. ವಿವೇಕಾನಂದರ ಹೃದಯವೈಶಾಲ್ಯವನ್ನು, ಬುದ್ಧಿಸೂಕ್ಷ್ಮತೆಯನ್ನು ಮತ್ತು ಅವರ ಮಾಹಾತ್ಮ್ಯವನ್ನು ಸ್ಪಷ್ಟವಾಗಿ ತೋರುವ ಆ ಪತ್ರ ಹೀಗಿತ್ತು–</p>
<p>“ವಾರಾಂಗನೆಯರನ್ನು ದಕ್ಷಿಣೇಶ್ವರದಂತಹ ತೀರ್ಥಕ್ಷೇತ್ರಕ್ಕೆ ಬಿಡದಿದ್ದರೆ, ಅವರು ಇನ್ನೆಲ್ಲಿಗೆ ತಾನೇ ಹೋಗಬೇಕು ? . . . ನರಕದ ಬಾಗಿಲುಗಳಾದ ಜಾತಿ-ಕುಲ-ಐಶ್ವರ್ಯ-ಲಿಂಗದ ಭೇದ ಭಾವಗಳೆಲ್ಲ ಪ್ರಪಂಚಕ್ಕೆ ಮೀಸಲಾಗಿರಲಿ. ಪುಣ್ಯಕ್ಷೇತ್ರಗಳಲ್ಲೂ ಅಂತಹ ಭೇದಭಾವಗಳೆಲ್ಲ ಉಳಿದುಕೊಂಡರೆ, ಅವುಗಳಿಗೂ ನರಕಕ್ಕೂ ಏನು ವ್ಯತ್ಯಾಸ ? . . . ನಮ್ಮ ಸಂಸ್ಥೆಯು ಭಗವಂತ ನಿಗೆ ಸೇರಿದ ಒಂದು ಮಹಾನಗರದಂತೆ–ಅದರಲ್ಲಿ ಪಾಪಿಗಳಿಗೆ, ಪುಣ್ಯವಂತರಿಗೆ, ಸಂತರಿಗೆ, ದುಷ್ಟರಿಗೆ, ಹೆಂಗಸರಿಗೆ-ಗಂಡಸರಿಗೆ-ಮಕ್ಕಳಿಗೆ–ಎಲ್ಲರಿಗೂ ಸಮಾನ ಹಕ್ಕುಗಳಿವೆ. ವರ್ಷದಲ್ಲಿ ಒಂದು ದಿನದ ಮಟ್ಟಿಗಾದರೂ ಜನರು ಭೇದಭಾವಗಳನ್ನೂ ತಾವು ಪಾಪಿಗಳೆಂಬ ನಂಬಿಕೆಯನ್ನೂ ತೊರೆದು, ಭಗವಂತನ ನಾಮವನ್ನು ಹಾಡಿದರೆ ಅದೇ ಒಂದು ಅತಿ ದೊಡ್ಡ ಶ್ರೇಯಸ್ಸು.” ಬಳಿಕ ಮತ್ತಷ್ಟು ನಿಷ್ಠುರವಾಗಿ ಬರೆದರು–“ಭಗವಂತನ ಸಾನ್ನಿಧ್ಯದಲ್ಲಿಯೂ ಯಾರು ‘ಈಕೆ ವೇಶ್ಯಾ ಸ್ತ್ರೀ, ಆತ ಅಂತ್ಯಜ, ಇವನು ಬಡವ, ಅವನು ಸಾಧಾರಣ ಮನುಷ್ಯ’ ಎಂದು ಆಲೋಚಿಸುತ್ತಾ ರೆಯೋ, ಅಂತಹ ಯಾರನ್ನು ನೀನು ‘ಸಭ್ಯಸ್ಥ’ರು ಎನ್ನುತ್ತೀಯೋ, ಅಂಥವರ ಸಂಖ್ಯೆ ಕಡಿಮೆ ಯಾದಷ್ಟೂ ಒಳ್ಳೆಯದು. ಭಕ್ತಾದಿಗಳ ಕಸುಬು ಯಾವುದು, ಜಾತಿ ಯಾವುದು ಎಂದೇ ನೋಡು ತ್ತಿರುವವರು, ನಮ್ಮ ಗುರುಮಹಾರಾಜರನ್ನು ಮೆಚ್ಚಬಲ್ಲರೆ ? ಇಲ್ಲ ; ನೂರಾರು ವೇಶ್ಯಾ ಸ್ತ್ರೀಯರು ಬಂದು ಆತನ ಪಾದಗಳಿಗೆ ಶಿರಬಾಗಲಿ ಎಂದು ನಾನು ಭಗವಂತನನ್ನು ಪ್ರಾರ್ಥಿಸಿ ಕೊಳ್ಳುತ್ತೇನೆ ! ಸಭ್ಯಸ್ಥನೆನ್ನಿಸಿಕೊಂಡ ಒಬ್ಬನೇ ಒಬ್ಬನೂ ಬಾರದಿದ್ದರೂ ಕೂಡ ನನಗೆ ಚಿಂತೆ ಯಿಲ್ಲ. ವೇಶ್ಯೆಯರು ಬರಲಿ, ಕುಡುಕರು ಬರಲಿ, ಕಳ್ಳರು ಬರಲಿ, ಎಲ್ಲರೂ ಬರಲಿ–ಆತನ ಬಾಗಿಲು ಎಲ್ಲರಿಗೂ ತೆರೆದಿದೆ. ‘ಶ್ರೀಮಂತನು ಭಗವಂತನ ರಾಜ್ಯವನ್ನು ಪ್ರವೇಶಿಸುವುದ ಕ್ಕಿಂತಲೂ ಸೂಜಿಯ ಕಣ್ಣೊಳಗೆ ಒಂಟೆ ತೂರುವುದು ಸುಲಭ’ (ಏಸುಕ್ರಿಸ್ತ). . . ” ಆದರೆ ಸ್ವಾಮೀಜಿ ಆ ಪತ್ರದ ಕಡೆಯಲ್ಲಿ ಒಂದು ಎಚ್ಚರಿಕೆಯ ಮಾತನ್ನೂ ಸೇರಿಸಿದರು–“ಆದರೆ ಸ್ವಲ್ಪ ಜಾಗರೂಕತೆಯನ್ನೂ ವಹಿಸಬೇಕಾಗುತ್ತದೆ . . . ವಯಸ್ಕರಾದ ಕೆಲವರು ಸ್ವಯಂಸೇವಕರು ಉತ್ಸ ವದ ಸ್ಥಳದಲ್ಲಿ ಓಡಾಡಿಕೊಂಡಿದ್ದು, ಯಾರಾದರೂ ಅಸಭ್ಯವಾಗಿ ಮಾತನಾಡಿದರೆ ಅಥವಾ ವರ್ತಿಸಿದರೆ, ಅವರನ್ನು ತಕ್ಷಣ ಆಚೆಗೆ ಕಳಿಸಬೇಕು. ಆದರೆ, ಮರ್ಯಾದಸ್ಥರಾಗಿರಲಿ ಆಗಿಲ್ಲದಿರಲಿ –ಅವರು ಸರಿಯಾದ ರೀತಿಯಲ್ಲಿ ವರ್ತಿಸುತ್ತಿರುವವರೆಗೆ ಅವರು ಭಕ್ತರೇ ಸರಿ ; ಮತ್ತು ಅವರನ್ನು ಎಲ್ಲರೂ ಗೌರವದಿಂದ ಕಾಣಬೇಕು.”</p>
<p>ಆಲ್ಪ್​್ಸ ಪರ್ವತದ ಪರಮ ಪ್ರಶಾಂತ ಪರಿಸರದಲ್ಲಿ ಸ್ವಾಮೀಜಿ ಅತ್ಯುನ್ನತ ಭಾವಗಳಿಗೇರುತ್ತಿ ದ್ದಾಗ, ಇಂತಹ ಪ್ರಸಂಗಗಳಿಂದಾಗಿ ಅವರ ಮನಸ್ಸು ವ್ಯಾವಹಾರಿಕ ಸ್ತರಕ್ಕಿಳಿಯಬೇಕಾಗಿ ಬರುತ್ತಿ ದ್ದುದು ಕೇವಲ ಕಾಕತಾಳೀಯವಲ್ಲ. ನಾವು ಹಿಂದೆಯೂ ನೋಡಿದಂತೆ, ಇಂತಹ ಅವಕಾಶ ಸಿಕ್ಕಾಗ ಲೆಲ್ಲ ಅವರು ‘ಕರ್ತವ್ಯ ವಿಮುಖ’ರಾಗುತ್ತಿದ್ದರು. ಆದರೆ ಜಗನ್ಮಾತೆಯ ಕಾರ್ಯವನ್ನು ಮಾಡಿ ಮುಗಿಸುವವರೆಗೆ ಅವರಿಗೆ ವಿಶ್ರಾಂತಿಯೆಲ್ಲಿ ? ಅವರ ಆಧ್ಯಾತ್ಮಿಕ ಅನುಭವಗಳ ಕೀಲಿಕೈ ಶ್ರೀರಾಮಕೃಷ್ಣರ ಬಳಿ ಭದ್ರವಾಗಿದೆಯಲ್ಲವೆ ? ಆದ್ದರಿಂದ, ಅವರಿಗೆ ತಮ್ಮ ಕರ್ತವ್ಯವನ್ನು ನೆನಪಿಸಿಕೊಡಲು ಇಂತಹ ತೊಂದರೆಗಳು ಬೇಕಾಗಿದ್ದುವು !</p>
<p>ಆದರೆ ಒಟ್ಟಿನಲ್ಲಿ ಸಾಸ್ ಫೀನಲ್ಲಿನ ಶಾಂತ ಜೀವನವು ಬಳಲಿದ್ದ ಸ್ವಾಮೀಜಿಗೆ ನವಚೈತನ್ಯ ವನ್ನೇ ನೀಡಿತೆನ್ನಬಹುದು. ಒಮ್ಮೆ ಮಾತ್ರ ಒಂದು ಅಹಿತಕರವಾದ ಘಟನೆ ನಡೆಯಿತು. ಒಂದು ದಿನ ಬೆಳಿಗ್ಗೆ ಸ್ವಾಮೀಜಿ ತಮ್ಮ ಸಂಗಾತಿಗಳೊಂದಿಗೆ ಪರ್ವತದ ದಾರಿಯಾಗಿ ಹಿಮರಾಶಿಯಲ್ಲಿ ನಡೆದುಬರುತ್ತಿದ್ದರು. ದಾರಿ ತುಂಬ ಜಾರುವಂತಿದ್ದುದರಿಂದ, ಈಟಿಯಂತಹ ತುದಿಯುಳ್ಳ ಊರುಗೋಲಿನ ಸಹಾಯದಿಂದ ಎಚ್ಚರಿಕೆಯಿಂದ ನಡೆಯಬೇಕಾಗಿತ್ತು. ಸ್ವಾಮೀಜಿ ಉಪನಿಷತ್ತಿನ ಶ್ಲೋಕಗಳನ್ನು ಪಠಿಸುತ್ತ ಅದರ ಅರ್ಥವನ್ನು ವಿವರಿಸಿಕೊಂಡು ಬರುತ್ತಿದ್ದರು. ಹಾಗೆಯೇ ಅವರು ಭಾವಸ್ಥರಾಗುತ್ತ ಬಂದು ಮೌನರಾದರು. ಹೆಜ್ಜೆಗಳು ನಿಧಾನವಾದುವು. ಕ್ರಮೇಣ ಸ್ವಾಮೀಜಿ ಹಿಂದುಳಿದರು. ಸೇವಿಯರ್ ದಂಪತಿಗಳು ಮತ್ತು ಮಿಸ್ ಮುಲ್ಲರ್ ಮಾತಿನಲ್ಲಿ ಮಗ್ನರಾಗಿ ಮುಂದೆ ಸಾಗಿದರು. ಸುಮಾರು ಮೂರ್ನಾಲ್ಕು ನಿಮಿಷಗಳಾಗಿರಬಹುದು ; ಹಿಂದಿನಿಂದ ಸ್ವಾಮೀಜಿ ಗಟ್ಟಿಯಾಗಿ ಏನೋ ಹೇಳುತ್ತ ವೇಗವಾಗಿ ನಡೆದುಬರುವುದನ್ನು ಅವರು ಕಂಡರು.“ಭಗವಂತನ ಕೃಪೆಯಿಂದ ನಾನು ಪಾರಾದೆ !” ಎಂದು ಸ್ವಾಮೀಜಿ ಉದ್ವೇಗದಿಂದ ಕೂಗುತ್ತ ಬರುತ್ತಿದ್ದರು. ಹತ್ತಿರ ಬಂದು ಏನಾಯಿತೆಂಬುದನ್ನು ವಿವರಿಸಿದರು–“ನಾನು ನನ್ನ ಕಬ್ಬಿಣದ ಊರುಗೋಲನ್ನು ಊರುತ್ತ ನಡೆದುಕೊಂಡು ಬರುತ್ತಿದ್ದೆ. ಆಗ ಅದು ಇದ್ದಕ್ಕಿದ್ದಂತೆ ಒಂದು ಪೊಳ್ಳಾದ ಜಾಗದಲ್ಲಿ ಮಂಜನ್ನು ಸೀಳಿಕೊಂಡು ಒಳಕ್ಕೆ ಹೋಗಿಬಿಟ್ಟಿತು. ಅದೊಂದು ಆಳವಾದ ಹಳ್ಳ. ಅದರೊಳಕ್ಕೆ ನಾನಿನ್ನೇನು ಬಿದ್ದೇಬಿಟ್ಟಿದ್ದೆ. ನಾನು ಪಾರಾದದ್ದೊಂದು ಪವಾಡವೇ ಸರಿ !” ಇದನ್ನು ಕೇಳಿ ಆ ಸ್ನೇಹಿತರ ಮನಸ್ಸು ಕದಡಿಹೋಯಿತು. ಸದ್ಯ, ಅಪಾಯದಿಂದ ಸ್ವಾಮೀಜಿ ಪಾರಾದರಲ್ಲ ಎಂದು ಎಲ್ಲರೂ ಸಮಾಧಾನದ ನಿಟ್ಟುಸಿರು ಬಿಟ್ಟರು. ಈ ಅವಗಢ ಸಂಭವಿಸಿದಂದಿನಿಂದ ಎಲ್ಲರೂ ಸ್ವಾಮೀಜಿಯನ್ನು ತುಂಬ ಎಚ್ಚರಿಕೆಯಿಂದ ನೋಡಿಕೊಳ್ಳುತ್ತಿದ್ದರು. ಮತ್ತು ಅವರನ್ನು ಎಲ್ಲಿಗೂ ಒಂಟಿಯಾಗಿ ಹೋಗಲು ಬಿಡುತ್ತಿರಲಿಲ್ಲ.</p>
<p>ಇವರೆಲ್ಲ ತಾವು ತಂಗಿದ್ದಲ್ಲಿಗೆ ಹಿಂದಿರುಗುವ ದಾರಿಯಲ್ಲಿ, ಗುಡ್ಡದ ಬದಿಯಲ್ಲೊಂದು ಪುಟ್ಟ ಕ್ರೈಸ್ತ ದೇವಾಲಯವಿತ್ತು. ಅದನ್ನು ನೋಡಿ ಸ್ವಾಮೀಜಿ, “ಕನ್ಯೆ ಮೇರಿಯ ಪಾದಗಳಿಗೆ ಪುಷ್ಪಾಂಜಲಿಯನ್ನು ಅರ್ಪಿಸೋಣ !” ಎನ್ನುತ್ತ ಅಲ್ಲಿ ಬಿಡುವ ಒಂದು ಬಗೆಯ ಹೂಗಳನ್ನು ಆರಿಸಿಕೊಂಡು ಬಂದರು. ಬಳಿಕ ಅದನ್ನು ಶ್ರೀಮತಿ ಸೇವಿಯರ್​ರ ಕೈಯಲ್ಲಿಡುತ್ತ, ಒಂದು ವಿಶಿಷ್ಟ ಭಾವದಲ್ಲಿ ಹೇಳಿದರು, “ನನ್ನ ಭಕ್ತಿ-ಕೃತಜ್ಞತೆಗಳ ಕುರುಹಾಗಿ ಇದನ್ನು ಮೇರಿಯ ಪಾದಗಳಿಗೆ ಅರ್ಪಿಸಿ. ಏಕೆಂದರೆ . . ಅವಳು ಜಗನ್ಮಾತೆಯೆ !”</p>
<p>ಸಾಸ್​ಫೀಯಲ್ಲಿ ಸ್ವಾಮೀಜಿ, ತಾವಿದ್ದಂತಹ ಉನ್ನತಭಾವದಲ್ಲೇ ಇನ್ನಷ್ಟು ದಿನ ಉಳಿದು ಕೊಳ್ಳಲು ನಿರ್ಧರಿಸುತ್ತಿದ್ದರೇನೋ. ಆದರೆ ಅವರನ್ನು ಅಲ್ಲಿಂದ ಬಲವಂತವಾಗಿ ಹೊರಡಿಸಲೋ ಎಂಬಂತೆ ಅವರಿಗೊಂದು ಪತ್ರ ಬಂದಿತು. ಇದರಿಂದಾಗಿ ಅವರ ಪ್ರವಾಸದ ಗತಿಯೇ ಬದಲಾ ಯಿತು. ಅದು ಜರ್ಮನಿಯ ಸುಪ್ರಸಿದ್ಧ ಪೌರ್ವಾತ್ಯ ಶಾಸ್ತ್ರಜ್ಞರಾದ ಪಾಲ್ ಡಾಯ್ಸನ್ <span class="en">(Paul Deussen)</span>ರಿಂದ ಬಂದ ಆಹ್ವಾನ. ಇವರು ಜರ್ಮನಿಯ ಕೀಲ್ ವಿಶ್ವವಿದ್ಯಾನಿಲಯದಲ್ಲಿ ತತ್ತ್ವ ಶಾಸ್ತ್ರದ ಪ್ರೊಫೆಸರರಾಗಿದ್ದರು. ವೇದಾಂತದಲ್ಲಿ ಆಳವಾದ ಆಸಕ್ತಿ ಹೊಂದಿದ್ದ ಪ್ರೊ ॥ ಡಾಯ್ಸ ನ್ನರು, ಪಕ್ಕಾ ವೇದಾಂತಿಯೇ ಆಗಿಬಿಟ್ಟಿದ್ದರು. ಕೆಲದಿನಗಳ ಹಿಂದೆಯಷ್ಟೇ ಅವರು ಭಾರತದ ಪ್ರವಾಸವನ್ನು ಮುಗಿಸಿಕೊಂಡು ಹಿಂದಿರುಗಿದ್ದರು. ಸ್ವಾಮೀಜಿಯ ಉಪನ್ಯಾಸಗಳನ್ನೂ ಬೋಧನೆ ಗಳನ್ನೂ ಅಧ್ಯಯನ ಮಾಡಿ, ಅವರೊಬ್ಬ ಸ್ವತಂತ್ರ ಚಿಂತಕ ಹಾಗೂ ಪ್ರಚಂಡ ಆಧ್ಯಾತ್ಮಿಕ ಪ್ರಭಾವಶಾಲಿ ಎಂದು ಕೊಂಡುಕೊಂಡಿದ್ದರು. ವಿವೇಕಾನಂದರು ಇಂಗ್ಲೆಂಡಿಗೆ ಬಂದಿರುವ ಈ ಸದವಕಾಶವನ್ನು ಉಪಯೋಗಿಸಿಕೊಂಡು ಅವರೊಂದಿಗೆ ಹಲವಾರು ವಿಷಯಗಳ ಬಗ್ಗೆ ಚರ್ಚಿ ಸಲು ಡಾಯ್ಸನ್ ಉತ್ಸುಕರಾದರು. ಆದ್ದರಿಂದ ಅವರು ಸ್ವಾಮೀಜಿಯ ಲಂಡನ್ನಿನ ವಿಳಾಸ ಕ್ಕೊಂದು ಪತ್ರ ಬರೆದು, ಕೀಲ್ ನಗರಕ್ಕೆ ಬಂದು ಕೆಲದಿನಗಳ ಮಟ್ಟಿಗಾದರೂ ತಮ್ಮ ಅತಿಥಿಯಾಗಿ ಉಳಿದುಕೊಳ್ಳಬೇಕೆಂದು ಅವರನ್ನೂ ಅವರ ಆತಿಥೇಯನಾದ ಸ್ಪರ್ಡಿಯನ್ನೂ ಕೇಳಿಕೊಂಡಿದ್ದರು. ಈ ಪತ್ರವನ್ನು ಸ್ಟರ್ಡಿ ಸಾಸ್​ಫೀಗೆ ಕಳಿಸಿಕೊಟ್ಟಿದ್ದ. ಆದರೆ ಕಾರ್ಯಾಂತರಗಳಿಂದಾಗಿ ತನಗೆ ಬರಲು ಸಾಧ್ಯವಾಗುವುದಿಲ್ಲವೆಂದು ಆತ ತಿಳಿಸಿದ. ಸ್ವಾಮೀಜಿಗೂ ಈ ಆಮಂತ್ರಣವನ್ನು ಅಂಗೀಕರಿಸಲು ಮನಸ್ಸಿರಲಿಲ್ಲ. ಏಕೆಂದರೆ, ಮೊದಲನೆಯದಾಗಿ, ಆಗ ತಾವಿದ್ದ ಪ್ರಶಾಂತ- ಏಕಾಂತ ಪರಿಸರವನ್ನು ಬಿಟ್ಟುಹೋಗಲು ಇಷ್ಟವಿಲ್ಲದುದರಿಂದ ; ಎರಡನೆಯದಾಗಿ, ಈ ದೀರ್ಘ ಪ್ರವಾಸದಿಂದಾಗಿ ತಮ್ಮ ಸಂಗಡಿಗರ ಮೇಲೆ ಮತ್ತಷ್ಟು ಆರ್ಥಿಕ ಒತ್ತಡ ಬೀಳುತ್ತದೆ ಎಂಬ ಕಾರಣಕ್ಕಾಗಿ. ಆದರೆ ಮಿಸ್ ಮುಲ್ಲರ್ ಸ್ವಾಮೀಜಿಯ ಈ ಆಕ್ಷೇಪಗಳನ್ನೆಲ್ಲ ತಳ್ಳಿಹಾಕಿ, ಸ್ವಾಮೀಜಿ ಆಹ್ವಾನವನ್ನು ಅಂಗೀಕರಿಸಿದ್ದಾರೆಂದು ಡಾಯ್ಸನ್ನರಿಗೆ ತಂತಿ ಕಳಿಸಿದಳು. ಮರುದಿನವೇ (ಆಗಸ್ಟ್ ಒಂಬತ್ತರಂದು) ಡಾಯ್ಸನ್ನರಿಂದ ಮರುತಂತಿ ಬಂದಿತು. ಸ್ವಾಮೀಜಿಯನ್ನು ಹಾರ್ದಿಕಾಗಿ ಸ್ವಾಗತಿಸಿ ಅವರು ಮತ್ತೆ ಪತ್ರ ಬರೆದರು. ಸೆಪ್ಟೆಂಬರ್​೧೯ ರಂದು ಭೇಟಿಯೆಂದು ಕಡೆಗೆ ನಿರ್ಧಾರ ವಾಯಿತು. ಕೀಲ್​ಗೆ ಹೊರಡುವ ಮುನ್ನ ಸ್ವಿಟ್ಸರ್​ಲ್ಯಾಂಡಿನ ಪ್ರವಾಸವನ್ನು ಪೂರ್ಣಗೊಳಿಸ ಬೇಕೆಂದು ಸ್ವಾಮೀಜಿಯ ಸಹಚರರು ಅವರನ್ನು ಒಪ್ಪಿಸಿದರು. ಅಲ್ಲದೆ ಜರ್ಮನಿಯ ಇತರ ಕೆಲವು ನಗರಗಳನ್ನು ನೋಡುವ ವ್ಯವಸ್ಥೆಯನ್ನೂ ಮಾಡಿದರು.</p>
<p>ಈ ವೇಳೆಗೆ, ಮಿಸ್ ಮುಲ್ಲರ್ ಯಾವುದೋ ಒಂದು ತುರ್ತಿನ ಕಾರ್ಯಕ್ಕಾಗಿ ಲಂಡನ್ನಿಗೆ ಹಿಂದಿರುಗಬೇಕಾಗಿಬಂತು. ಆದ್ದರಿಂದ ಕಾರ್ಯಕ್ರಮವನ್ನು ಸ್ವಲ್ಪ ಬದಲಿಸಿಕೊಂಡು, ಸಾಸ್​ಫೀ ನಿಂದ ಎಲ್ಲರೂ ಲ್ಯೂಸರ್ನ್ ನಗರಕ್ಕೆ ಹೊರಟರು. ಇಲ್ಲಿ ಮಿಸ್ ಮುಲ್ಲರ್ ಕೆಲವು ದಿನಗಳನ್ನು ಇತರರೊಂದಿಗೆ ಕಳೆದು, ಬಳಿಕ ಅವರಿಂದ ಬೀಳ್ಕೊಂಡು ಹೊರಟಳು. ಇದು ಸ್ವಿಟ್ಸರ್​ಲ್ಯಾಂಡಿನ ಅತ್ಯಂತ ರಮಣೀಯ ಸ್ಥಳಗಳಲ್ಲೊಂದು. ಸ್ವಾಮೀಜಿ ತಮ್ಮ ಸಂಗಡಿಗರೊಂದಿಗೆ, ಇದರ ಸುತ್ತ ಮುತ್ತಲಿನ ಎಲ್ಲ ಪ್ರೇಕ್ಷಣೀಯ ಸ್ಥಳಗಳನ್ನೂ ಸಂದರ್ಶಿಸಿದರು. ಬಳಿಕ ಕ್ಯಾಪ್ಟನ್ ಸೇವಿಯರ ರನ್ನುಳಿದು ಮಿಕ್ಕವರೆಲ್ಲ ರೈಲಿನಲ್ಲಿ ಮೌಂಟ್ ರಿಗಿ ಎಂಬ ಪರ್ವತ ಶಿಖರವನ್ನೇರಿದರು. ಈ ಪ್ರಯಾಣವೇ ಒಂದು ರೋಮಾಂಚಕಾರಿ ಅನುಭವ. ಈ ಶಿಖರದ ಮೇಲೆ ನಿಂತು ನೋಡಿದರೆ ಜಗತ್ತಿನಲ್ಲೇ ಅತಿ ಸುಂದರವಾದ ಹಿಮಮಯ ದೃಶ್ಯ ಕಾಣಸಿಗುತ್ತದೆ. ಲ್ಯೂಸರ್ನ್​ನಲ್ಲಿ ಸ್ವಾಮೀಜಿಯ ಮನಸೆಳೆದದ್ದು ಅಲ್ಲಿನ ಸಿಂಹಸ್ಮಾರಕ. ಇದೊಂದು ಸಾಯುತ್ತಿರುವ ಸಿಂಹದ ಆಕೃತಿ. ಇದನ್ನು ಮರಳುಗಲ್ಲನ್ನು ಜೋಡಿಸಿ ರಚಿಸಲಾಗಿದೆ. ಸರೋವರವೊಂದರ ಮೇಲೆ ರಚಿತ ವಾದ ಈ ಸಿಂಹದ ರೂಪವು ನೀರಿನಲ್ಲಿ ಪ್ರತಿಫಲಿಸಿ ಅದು ಅತ್ಯಂತ ವಿಶಿಷ್ಟವಾಗಿ ಹಾಗೂ ಭವ್ಯ ವಾಗಿ ಕಾಣುವಂತಾಗಿದೆ. ಸ್ವಾಮೀಜಿ ಅಲ್ಲಿ ನೋಡಿದ ಇನ್ನೆರಡು ವಿಶೇಷಗಳೆಂದರೆ ಅಲ್ಲಿನ ರಿಯಸ್ ಎಂಬ ನದಿಯ ಮೇಲಿನ ಎರಡು ಮರದ ಸೇತುವೆಗಳು. ಇವುಗಳಲ್ಲಿ ಒಂದರ ಮೇಲೆ ಸ್ವಿಟ್ಸರ್​ಲ್ಯಾಂಡ್ ದೇಶದ ಇತಿಹಾಸವನ್ನು ನಿರೂಪಿಸಿರುವ ಅನೇಕ ಚಿತ್ರಫಲಕಗಳಿವೆ. ಇನ್ನೊಂದ ರಲ್ಲಿ ಮೃತ್ಯುನರ್ತನವನ್ನು ಬಣ್ಣಿಸುವ ಚಿತ್ರಗಳಿವೆ. ಬಹುಶಃ ಆ ಸೇತುವೆಯ ಮೇಲೆ ಸ್ವಲ್ಪ ಎಚ್ಚರ ದಿಂದ ನಡೆದರೆ ವಾಸಿ ಎಂಬುದನ್ನು ಸೂಚಿಸಲು ಈ ಬಗೆಯ ಚಿತ್ರವನ್ನು ಬರೆಯಲಾಗಿದೆಯೋ ಏನೋ ! ಇವುಗಳಲ್ಲದೆ ಸ್ವಾಮೀಜಿ ಲ್ಯೂಸರ್ನಿನಲ್ಲಿ ಅಲ್ಲಿನ ವಸ್ತುಪ್ರದರ್ಶನಾಲಯವನ್ನೂ ಐತಿ ಹಾಸಿಕ ಚರ್ಚನ್ನೂ ಸಂದರ್ಶಿಸಿದರು. ಆ ಚರ್ಚಿನಲ್ಲಿ ೧೭ನೇ ಶತಮಾನದ ವಿಶಿಷ್ಟ ಆರ್ಗನ್ ವಾದ್ಯವನ್ನು ಇಡಲಾಗಿದೆ. “ವಾಕ್ಸ್ ಹ್ಯುಮೇನ” (‘ಮನುಷ್ಯರ ಧ್ವನಿ’) ಎಂದು ಕರೆಯಲ್ಪಡುವ, ಪೀಪಿಯಂತಹ ಈ ವಾದ್ಯದ ನಾದವು ಮನುಷ್ಯರ ಕಂಠಸ್ವರವನ್ನು ಬಹುವಾಗಿ ಹೋಲುತ್ತದೆ. ಇದನ್ನು ಕೇಳಿದ ತಕ್ಷಣ ಸ್ವಾಮೀಜಿ, ನಿಜಕ್ಕೂ ಅದನ್ನು ಮನುಷ್ಯನ ಧ್ವನಿಯೆಂದೇ ಭಾವಿಸಿದರಂತೆ!</p>
<p>ಒಂದು ದಿನ ಸ್ವಾಮೀಜಿಯ ತಂಡದವರು ಸುಂದರವಾದ ಲ್ಯೂಸರ್ನ್ ಸರೋವರದಲ್ಲಿ ನೌಕಾ ಯಾನ ಮಾಡಿದರು. ಸರೋವರದ ಸುತ್ತಲಿನ ಮನೋಹರ ದೃಶ್ಯವನ್ನು ಕಂಡು ಎಲ್ಲರೂ ಆನಂದ ಭರಿತರಾದರು. ಸ್ವಿಟ್ಸರ್​ಲ್ಯಾಂಡಿನ ಪ್ರಸಿದ್ಧ ದೇಶಭಕ್ತ ಸಾಹಸಿ ವಿಲಿಯಂ ಟೆಲ್ಲನಿಗೆ ಅರ್ಪಿತವಾದ ಒಂದು ದೇವಾಲಯವನ್ನು ಕಂಡು ಸ್ವಾಮೀಜಿ, ಅವನ ಅದ್ಭುತ ಜೀವನವನ್ನು ಸ್ಮರಿಸಿದರು. ಇವುಗಳಲ್ಲದೆ, ಇಲ್ಲಿ ಅವರು ಕಂಡ ಮತ್ತೊಂದು ವಿಶೇಷವೆಂದರೆ, ಪಾಶ್ಚಾತ್ಯ ದೇಶಗಳಲ್ಲಿ ಅವರಿಗೆ ದೊರಕಿದ್ದ ಅತಿಖಾರದ ಮೆಣಸಿನಕಾಯಿಗಳು. ಇಂತಹ ಮೂರ್ನಾಲ್ಕು ಮೆಣಸಿನಕಾಯಿ ಗಳನ್ನು ಒಟ್ಟಿಗೆ ಬಾಯಿಗೆ ಹಾಕಿಕೊಂಡು ಸಂತೋಷದಿಂದ ಅಗಿಯುತ್ತ ಸ್ವಾಮೀಜಿ ಅಂಗಡಿ ಯವನನ್ನು ಕೇಳಿದರು, “ಏನಪ್ಪ, ಇದಕ್ಕಿಂತ ಖಾರದ ನಮೂನೆ ನಿಮ್ಮಲ್ಲಿಲ್ಲವೆ ?”</p>
<p>ಲ್ಯೂಸರ್ನಿನಿಂದ ಮಿಸ್ ಮುಲ್ಲರ್ ಇಂಗ್ಲೆಂಡಿಗೆ ಹೊರಟಳು. ಅವಳಿಗೆ ವಿದಾಯ ಕೋರಿ, ಸ್ವಾಮೀಜಿ ಹಾಗೂ ಸೇವಿಯರ್ ದಂಪತಿಗಳು, ಶಾಫ್ ಹೌಸನ್ನಿಗೆ ಬಂದರು. ಇಲ್ಲಿ ರೈನ್ ನದಿಯ ಸುಂದರ ಜಲಪಾತವನ್ನು ವೀಕ್ಷಿಸಿ, ಅಲ್ಲಿಂದ ಜರ್ಮನಿಯ ಹೈಡೆಲ್​ಬರ್ಗ್​ಗೆ ಟ್ರೈನಿನಲ್ಲಿ ಪ್ರಯಾಣ ಬೆಳೆಸಿದರು. ಜರ್ಮನಿಯ ಪುರಾತನವೂ ಪ್ರಸಿದ್ಧವೂ ಆದ ಹಲವು ವಿಶ್ವವಿದ್ಯಾನಿಲಯ ಗಳಲ್ಲಿ ಒಂದು ಈ ನಗರದಲ್ಲಿದೆ. ಸ್ವಾಮೀಜಿ ಈ ವಿಶ್ವವಿದ್ಯಾನಿಲಯವನ್ನು ಸಂದರ್ಶಿಸಿ ಅಲ್ಲಿ ವ್ಯಾಸಂಗಮಾಡಲು ಅವಕಾಶವಿದ್ದ ವಿಷಯಗಳನ್ನೂ ಅಲ್ಲಿನ ಇತರ ಸೌಲಭ್ಯಗಳನ್ನೂ ಪರಿಶೀಲಿಸಿ ದರು. ಉನ್ನತ ವ್ಯಾಸಂಗಕ್ಕೆ ಅಲ್ಲಿ ಲಭ್ಯವಿದ್ದ ಅನುಕೂಲತೆಗಳನ್ನು ಕಂಡು ಅವರಿಗೆ ಆನಂದ ಆಶ್ಚರ್ಯಗಳುಂಟಾದುವು. ಭಾರತದಲ್ಲಿ ಇಂತಹ ಪ್ರಮಾಣದಲ್ಲಿ ವಿಶ್ವವಿದ್ಯಾನಿಲಯಗಳು ಪ್ರಾರಂಭವಾಗುವುದೆಂದು ? ಎಂದು ಅವರ ಮನಸ್ಸು ಚಿಂತಿಸಿತು. ಇಲ್ಲಿಂದ ಅವರು ರೈನ್ ನದಿಯ ಮಾರ್ಗವಾಗಿ ಕೊಲೋನ್ ನಗರಕ್ಕೆ ಬಂದು, ಇಲ್ಲಿನ ಹಲವಾರು ಸ್ಥಳಗಳನ್ನು ವೀಕ್ಷಿಸುತ್ತ ಕೆಲವು ದಿನಗಳನ್ನು ಕಳೆದರು. ಕೊಲೋನ್ ನಗರದಲ್ಲಿ ಪ್ರತಿಬಿಂಬಿತವಾಗುತ್ತಿದ್ದ ಭವ್ಯ ಜರ್ಮನ್ ಸಂಸ್ಕೃತಿಯನ್ನು ಬಹಳವಾಗಿ ಮೆಚ್ಚಿಕೊಂಡರು. ಇಲ್ಲಿನ ಬೃಹತ್ ಚರ್ಚೊಂದರ ಪ್ರಾರ್ಥನಾ ಸಭೆ ಯಲ್ಲೂ ಅವರು ಭಾಗವಹಿಸಿದರು. ಆ ಚರ್ಚಿನ ಭವ್ಯತೆಯನ್ನು, ಗಾಥಿಕ್ ಶೈಲಿಯ ಶಿಲ್ಪ ಚಾತುರ್ಯವನ್ನು, ಅದರ ವೈಭವಪೂರ್ಣ ಕಲಾಕೌಶಲವನ್ನು ಕಂಡು ಅವರು ವಿಸ್ಮಿತರಾದರು.</p>
<p>ಸ್ವಾಮೀಜಿಯ ಅಪೇಕ್ಷೆಯಂತೆ, ಸೇವಿಯರ್ ದಂಪತಿಗಳು ಅವರನ್ನು ಜರ್ಮನಿಯ ರಾಜಧಾನಿ ಯಾದ ಬರ್ಲಿನ್ನಿಗೆ ಕರೆದೊಯ್ದರು. ಆಗ ಅತ್ಯಂತ ಸಂಪದ್ಭರಿತವೂ ಪ್ರಬಲವೂ ಆಗಿದ್ದ ಅವಿಭಜಿತ ಜರ್ಮನಿಯ ವೈಭವವನ್ನು ಕಂಡು ಸ್ವಾಮೀಜಿ ಬೆರಗಾದರು. ಅವರು ಅಲ್ಲಿನ ಎಲ್ಲ ಐತಿಹಾಸಿಕ ಹಾಗೂ ಬೌದ್ಧಿಕ ಪ್ರಾಮುಖ್ಯತೆಯ ಸ್ಥಳಗಳನ್ನು ಸಂದರ್ಶಿಸಿ ಆನಂದಿಸಿದರು. ಅವರು ಪ್ರತಿಯೊಂದು ವಿಷಯದಲ್ಲೂ ಆಸಕ್ತರಾಗಿದ್ದರು ಮತ್ತು ಮಾನವನ ಬುದ್ಧಿಶಕ್ತಿಯಿಂದ ಒಡ ಮೂಡಿದ ಯಾವುದೇ ವಸ್ತುವನ್ನು ಕಂಡರೂ ಅದನ್ನು ಆಸ್ವಾದಿಸಿ ಅದರ ಬಗ್ಗೆ ಮೆಚ್ಚುಗೆ ವ್ಯಕ್ತ ಪಡಿಸುತ್ತಿದ್ದರು. ಶ್ರೀಮತಿ ಸೇವಿಯರ್ ಆ ಬಗ್ಗೆ ಹೇಳುತ್ತಾರೆ, “ಮನುಷ್ಯನ ಚಟುವಟಿಕೆಯ ಪ್ರತಿಯೊಂದು ಕ್ಷೇತ್ರವೂ, ಜ್ಞಾನದ ಪ್ರತಿಯೊಂದು ಅಂಗವೂ ಸ್ವಾಮೀಜಿಯ ಪಾಲಿಗೆ ಆಸಕ್ತಿಕರ ವಾಗಿದ್ದುವು. ಸದಾ ಪ್ರಪುಲ್ಲವೂ ಕರುಣಾಪೂರಿತವೂ ಆದ ಅವರ ಮನೋಭಾವ, ಅವರ ಬುದ್ಧಿಮತ್ತೆ ಮತ್ತು ವ್ಯಕ್ತಿತ್ವದ ಸೊಬಗು–ಇವುಗಳಿಂದಾಗಿ ಅವರೊಂದಿಗೆ ಪ್ರಯಾಣ ಮಾಡುವು ದೆಂದರೆ ಅದೊಂದು ಅತ್ಯಂತ ಆಹ್ಲಾದಕರ ಅನುಭವವಾಗಿತ್ತು !”</p>
<p>ಬರ್ಲಿನ್ನಿನಿಂದ ಸ್ವಾಮೀಜಿ ಮತ್ತು ಅವರ ಸಹಚರರು, ಪ್ರೊ ॥ ಪಾಲ್ ಡಾಯ್ಸನ್ನರನ್ನು ಭೇಟಿ ಯಾಗಲು ಕೀಲ್ ಪಟ್ಟಣದೆಡೆಗೆ ಹೊರಟು, ಸೆಪ್ಟೆಂಬರ್ ೮ರಂದು ಅಲ್ಲಿಗೆ ತಲುಪಿದರು. ಅದು ಬಾಲ್ಟಿಕ್ ಸಮುದ್ರತೀರದ ಒಂದು ಸುಂದರ ಪಟ್ಟಣ. ಸ್ವಾಮೀಜಿ ಮತ್ತು ಅವರ ಸಂಗಡಿಗರ ಆಗಮನದ ಬಗ್ಗೆ ತಿಳಿದ ಪ್ರೊ ॥ ಡಾಯ್ಸನ್ನರು ಅವರನ್ನು ಅತ್ಯಾದರದಿಂದ ಸ್ವಾಗತಿಸಿದರು. ಉಭಯಕುಶಲೋಪರಿಯಾದ ಮೇಲೆ, ಮಾತುಕತೆ ತಾನಾಗಿಯೇ ವೇದಾಂತದತ್ತ ತಿರುಗಿತು. “ವೇದಾಂತವೆಂಬುದು ಸತ್ಯಾನ್ವೇಷಣೆಯಲ್ಲಿ ತೊಡಗಿದ ಮಾನವನ ಬುದ್ಧಿಶಕ್ತಿಯಿಂದುದಿಸಿದ ಅತ್ಯಂತ ಭವ್ಯವಾದ ವಸ್ತು, ಅನರ್ಘ್ಯರತ್ನ” ಎಂದು ಡಾಯ್ಸನ್ನರು ಅಭಿಪ್ರಾಯಪಟ್ಟರು. ಅಲ್ಲದೆ, ಈ ವೇದಾಂತವು ಕೇವಲ ಬುದ್ದಿಜೀವಿಗಳ ಸರಕಲ್ಲ; ಬದಲಾಗಿ ಪರಿಶುದ್ಧ ನೈತಿಕತೆಯನ್ನು ಎತ್ತಿಹಿಡಿಯುವ ಒಂದು ಪ್ರಬಲ ಶಕ್ತಿ, ಮತ್ತು ಜೀವನ್ಮರಣಗಳ ಜಂಜಡದಲ್ಲಿ ಸಿಲುಕಿ ನರಳುವ ಮಾನವನಿಗೆ ಸಾಂತ್ವನ ನೀಡಬಲ್ಲ ಚಿಲುಮೆ ಇದು ಎಂದು ಪ್ರೊ ॥ ಡಾಯ್ಸನ್ ಉದ್ಗರಿಸಿದರು. ಶಾಂಕರಭಾಷ್ಯದಿಂದೊಡಗೂಡಿದ ಉಪನಿಷತ್ತುಗಳು ಹಾಗೂ ವೇದಾಂತ ಸೂತ್ರಗಳಿಂದ ಅವರು ತೀವ್ರವಾಗಿ ಪ್ರಭಾವಿತರಾಗಿದ್ದರು. ಅವರು ಉಪನಿಷತ್ತುಗಳಲ್ಲಿ ಪ್ರತಿಪಾದಿತವಾಗಿರುವ ತಾತ್ವಿಕತೆಯ ಕುರಿತಾಗಿ ಜರ್ಮನ್ ಭಾಷೆಯಲ್ಲಿ ಒಂದು ಉದ್ಗ್ರಂಥವನ್ನು ಬರೆದಿದ್ದು, ಅದು ಇಂಗ್ಲಿಷಿನಲ್ಲಿ <span class="en">‘The Philosphy of the Upanishads’</span> ಎಂಬ ಹೆಸರಿನಲ್ಲಿ ಜಗತ್ಪ್ರಸಿದ್ಧವಾಗಿದೆ. ಆದರೆ ತಮ್ಮ ಸಂಸ್ಕೃತಿಯ ಘನತೆ-ಮಹತ್ವಗಳ ಬಗ್ಗೆಯೇ ಅರಿವಿಲ್ಲದೆ ಭಾರತೀಯರು ತಮ್ಮ ಸನಾತನ ಶಾಸ್ತ್ರಗ್ರಂಥಗಳನ್ನು ಕಡೆಗಣಿಸುವುದರ ಬಗ್ಗೆ ಅವರು ಎಚ್ಚರಿಕೆ ನೀಡಿದ್ದರು. ಕೆಲದಿನಗಳ ಹಿಂದೆಯಷ್ಟೇ ಪ್ರೊ ॥ ಡಾಯ್ಸನ್ನರು ಭಾರತಕ್ಕೆ ಭೇಟಿ ನೀಡಿದ್ದಾಗ ‘ರಾಯಲ್ ಏಷಿಯಾಟಿಕ್ ಸೊಸೈಟಿ’ಯ ಮುಂಬಯಿ ಶಾಖೆಯಲ್ಲಿ ಭಾಷಣ ಮಾಡಿ, ವೇದಾಂತದ ಮಹತ್ವವನ್ನು ಕೊಂಡಾಡಿ ದ್ದರು. ಡಾ ॥ ಡಾಯ್ಸನ್ನರು ಮಾಡುತ್ತಿದ್ದ ಕೆಲವು ಭಾಷಾಂತರಗಳಲ್ಲಿ ಸ್ವಾಮೀಜಿ ಆಸಕ್ತಿ ತೋರಿಸಿ ದರು. ಸಂಸ್ಕೃತ ಗ್ರಂಥಗಳ ಕೆಲವು ಶ್ಲೋಕಗಳ ನಿಜವಾದ ಭಾವ ಹಾಗೂ ಪ್ರಾಮುಖ್ಯತೆಯ ಬಗ್ಗೆ ಡಾಯ್ಸನ್ನರು ಸ್ವಾಮೀಜಿಯನ್ನು ಪ್ರಶ್ನಿಸಿದರು. ವೇದಾಂತದ ಧೀರ ಪ್ರತಿಪಾದಕರಾದ ಸ್ವಾಮೀಜಿ ಅವುಗಳ ಬಗ್ಗೆ ನೀಡಿದ ವಿವರಣೆಗಳಿಗೆ ಡಾಯ್ಸನ್ನರು ಸಂಪೂರ್ಣ ಮನಸೋತರು.</p>
<p>ಸ್ವಲ್ಪ ಹೊತ್ತಾದ ಮೇಲೆ ಸ್ವಾಮೀಜಿ ಅಲ್ಲಿಂದ ಹೊರಟುನಿಂತರು. ಆದರೆ ಡಾಯ್ಸನ್ನರು ಅವರನ್ನು ಬಲವಂತವಾಗಿ ಮತ್ತಷ್ಟು ಹೊತ್ತು ಉಳಿಸಿಕೊಂಡರು. ಅಂದು ಡಾಯ್ಸನ್ನರ ನಾಲ್ಕು ವರ್ಷದ ಮಗಳು ಎರಿಕಾಳ ಹುಟ್ಟಿದಹಬ್ಬ. ಆದ್ದರಿಂದ ಅಂದು ತಮ್ಮ ಮನೆಯಲ್ಲೇ ಭೋಜನ ವನ್ನು ಸ್ವೀಕರಿಸಿ ಸಂಜೆಯ ಸಂತೋಷಕೂಟದಲ್ಲೂ ಭಾಗವಹಿಸಿ ಹೋಗಬೇಕೆಂದು ಒತ್ತಾಯಿಸಿ ಒಪ್ಪಿಸಿದರು. ಅಂದು ಅಲ್ಲೊಂದು ವಿಶೇಷ ಉಲ್ಲಾಸದ ವಾತವರಣ ನಿರ್ಮಾಣವಾಗಿತ್ತು. ಭೋಜನದ ಬಳಿಕ ಡಾ ॥ ಡಾಯ್ಸನ್ನರು ತಮ್ಮ ಭಾರತ ಪ್ರವಾಸದ ಅನುಭವಗಳನ್ನೆಲ್ಲ ಸುವಿಸ್ತಾರ ವಾಗಿ ಬಣ್ಣಿಸಿದರು. ಭಾರತದ ತೀರ್ಥಕ್ಷೇತ್ರಗಳು, ಪವಿತ್ರ ಗಂಗಾನಂದಿ, ಅಲ್ಲಿ ನೆರೆಯುವ ಅಸಂಖ್ಯಾತ ಭಕ್ತರು–ಇವೆಲ್ಲ ಅವರ ಪಾಲಿಗೆ ಅತ್ಯಂತ ಕೌತುಕದ ವಿಷಯಗಳಾಗಿದ್ದುವು. ಭಾರತೀಯರ ದೃಷ್ಟಿಕೋನ, ಚಿಂತನ ವಿಧಾನ, ಪರಧರ್ಮ ಸಹಿಷ್ಣುತೆ–ಒಟ್ಟಿನಲ್ಲಿ ಭಾರತೀಯ ವಾದ ಪ್ರತಿಯೊಂದೂ ಅವರಿಗೆ ಅಚ್ಚುಮೆಚ್ಚಾಗಿತ್ತು.</p>
<p>ಅಂದು ಮಧ್ಯಾಹ್ನ ಸ್ವಾಮೀಜಿಯವರು ಪ್ರೊ ॥ ಡಾಯ್ಸನ್ನರ ಗ್ರಂಥಾಲಯದಲ್ಲಿ ಯಾವುದೋ ಒಂದು ಕಾವ್ಯಸಂಪುಟವನ್ನು ತೆರೆದು ನೋಡುತ್ತಿದ್ದರು. ಆಗ ಅಲ್ಲಿಗೆ ಬಂದು ಪ್ರೊಫೆಸರರು, “ಸ್ವಾಮೀಜಿ . . .” ಎಂದು ಅವರನ್ನು ಕರೆದರು. ಆದರೆ ಸ್ವಾಮೀಜಿ ಉತ್ತರಿಸಲಿಲ್ಲ. ಅವರು ಮತ್ತೊಮ್ಮೆ ಕರೆದಾಗಲೂ ಉತ್ತರ ಬರಲಿಲ್ಲ. ಸ್ವಾಮೀಜಿ ಆ ಪುಸ್ತಕದಲ್ಲೇ ತನ್ಮಯರಾಗಿಬಿಟ್ಟಿ ದ್ದರು. ಎಷ್ಟೋ ಹೊತ್ತಾದ ಮೇಲೆ ಸ್ವಾಮೀಜಿಗೆ ಈ ವಿಷಯ ತಿಳಿಯಿತು. ತಕ್ಷಣ ಪ್ರೊಫೆಸರರ ಕ್ಷಮೆ ಯಾಚಿಸಿದರು. ತಾವು ಓದಿನಲ್ಲಿ ಮುಳುಗಿಹೋಗಿದ್ದುದರಿಂದ ತಮಗೆ ಅವರು ಕೂಗಿದ್ದು ಕೇಳಿಸಲಿಲ್ಲವೆದು ಹೇಳಿದರು. ಈ ಉತ್ತರದಿಂದ ಡಾಯ್ಸನ್ನರಿಗೆ ತೃಪ್ತಿಯಾಗಲಿಲ್ಲ. ಆದರೆ ಬಳಿಕ ಸಂಭಾಷಣೆಯ ವೇಳೆಯಲ್ಲಿ ಸ್ವಾಮೀಜಿ ಆ ಕಾವ್ಯಸಂಪುಟದಿಂದ ಕೆಲವು ಕವನಗಳನ್ನು ಹಾಗೆ ಹಾಗೆಯೇ ಉದ್ಧರಿಸಿ ಅವುಗಳಿಗೆ ವಿಶೇಷವಾದ ವಿವರಣೆ ಕೊಟ್ಟಾಗ ಡಾಯ್ಸನ್ನರು ದಂಗುಬಿಡಿದು ಬಿಟ್ಟರು. ಅವರ ಬಾಯಿಯಿಂದ ಒಂದು ಕ್ಷಣ ಮಾತೇ ಹೊರಡಲಿಲ್ಲ. ಬಳಿಕ, “ಸ್ವಾಮೀಜಿ, ಇಂತಹ ಅದ್ಭುತವಾದ ಜ್ಞಾಪಕಶಕ್ತಿಯನ್ನು ನೀವು ಹೇಗೆ ಸಂಪಾದಿಸಿಕೊಂಡಿರಿ ?” ಎಂದು ಅವರನ್ನೇ ಕೇಳಿದರು. ಆಗ ಸ್ವಾಮೀಜಿ, ಭಾರತೀಯ ಯೋಗಿಗಳು ಏಕಾಗ್ರತೆಯನ್ನು ಸಾಧಿಸುವ ವಿಧಾನವನ್ನು ಪ್ರಸ್ತಾಪಿಸಿ, ತಮ್ಮ ಸ್ವಂತ ಅನುಭವದ ಆಧಾರದ ಮೇಲೆ ಅದನ್ನು ವಿವರಿಸಿದರು. ತೀವ್ರ ಏಕಾಗ್ರತೆಯ ಸ್ಥಿತಿಯಲ್ಲಿದ್ದಾಗ ಯೋಗಿಗಳು ಶರೀರಪ್ರಜ್ಞೆಯನ್ನು ಸಂಪೂರ್ಣವಾಗಿ ಮೀರಿ ಹೋಗುತ್ತಾರೆಂದು ಅವರು ತಿಳಿಸಿದರು.</p>
<p>ಅದೇ ಸಮಯದಲ್ಲಿ ಕೀಲ್ ಪಟ್ಟಣದಲ್ಲಿ ಪ್ರದರ್ಶನವೊಂದು ನಡೆಯುತ್ತಿತ್ತು. ಪ್ರದರ್ಶನ ವನ್ನು ಸ್ವಾಮೀಜಿ ನೋಡಲೇಬೇಕೆಂದು ಡಾಯ್ಸನ್ನರು ಒತ್ತಾಯಿಸಿ, ಸಂಜೆಯ ವೇಳೆಗೆ ತಾವೇ ಅವರನ್ನು ಅಲ್ಲಿಗೆ ಕರೆದುಕೊಂಡು ಹೋದರು. ಜರ್ಮನಿಯ ಕಲೆಗಳು, ವಿವಿಧ ಕೈಗಾರಿಕೋತ್ಪನ್ನ ಗಳು ಮೊದಲಾದವನ್ನು ಅಲ್ಲಿ ಪ್ರದರ್ಶಿಸಲಾಗಿತ್ತು. ಎಲ್ಲವನ್ನೂ ಸ್ವಾಮೀಜಿ ತುಂಬ ಆಸಕ್ತಿ ಯಿಂದ ವೀಕ್ಷಿಸಿದರು. ಮರುದಿನ ಪ್ರೊಫೆಸರರು ಸ್ವಾಮೀಜಿ ಹಾಗೂ ಸೇವಿಯರ್ ದಂಪತಿಗಳನ್ನು ಕರೆದೊಯ್ದು, ಆ ಊರಿನ ಆಸುಪಾಸಿನ ಅನೇಕ ಪ್ರೇಕ್ಷಣೀಯ ಸ್ಥಳಗಳನ್ನು ತೋರಿಸಿದರು. ಅಲ್ಲದೆ ಆಗ ಕೆಲದಿನಗಳ ಹಿಂದೆಯಷ್ಟೇ ಉದ್ಘಾಟಿಸಲ್ಪಟ್ಟಿದ್ದ ರೇವಿಗೂ ಕರೆದುಕೊಂಡು ಹೋದರು.</p>
<p>ಸ್ವಾಮೀಜಿ ಲಂಡನ್ನಿನಿಂದ ಹೊರಟು ಅದಾಗಲೇ ಆರು ವಾರಗಳಾಗಿತ್ತು. ಆದ್ದರಿಂದ ಇನ್ನು ತಡಮಾಡದೆ ಕೀಲ್​ನಿಂದ ಹೊರಡಲು ಅವರು ನಿರ್ಧರಿಸಿದರು. ಆದರೆ ಪ್ರೊ ॥ ಡಾಯ್ಸನ್ನರು, ಅವರನ್ನು ಅಷ್ಟು ಬೇಗ ಬಿಟ್ಟುಕೊಡಲು ಸಿದ್ಧರಿರಲಿಲ್ಲ. ಇನ್ನು ಕೆಲವು ದಿನಗಳಾದರೂ ತಮ್ಮ ಅತಿಥಿಗಳಾಗಿ ಉಳಿದುಕೊಳ್ಳುವಂತೆ ಅವರನ್ನು ಡಾಯ್ಸನ್ನರು ಕೇಳಿಕೊಂಡರು. ಅವರೊಂದಿಗೆ ಹಲವಾರು ವಿಷಯಗಳ ಬಗ್ಗೆ ವಿವರವಾಗಿ ಚರ್ಚಿಸುವ ಇಚ್ಛೆ ಪ್ರೊಫೆಸರರಿಗಿತ್ತು. ಆದರೆ ತಾವು ತುರ್ತಾಗಿ ಲಂಡನ್ನಿಗೆ ಹಿಂದಿರುಗಿ, ತಮ್ಮ ಕಾರ್ಯವನ್ನು ಮುಂದುವರಿಸಬೇಕಾಗಿದೆ ; ಮತ್ತು ಭಾರತಕ್ಕೆ ಹಿಂದಿರುಗುವ ಮುನ್ನ ಅಲ್ಲೊಂದು ಭದ್ರ ಬುನಾದಿಯನ್ನು ಹಾಕಬೇಕಾದ ಆವಶ್ಯಕತೆ ಇದೆ ಎಂದು ಸ್ವಾಮೀಜಿ ವಿನಂತಿಸಿಕೊಂಡರು. ಆಗ ಡಾಯ್ಸನ್ನರು, “ಹಾಗಾದರೆ ಸರಿ ಸ್ವಾಮೀಜಿ; ನಾನು ನಿಮ್ಮನ್ನು ಹ್ಯಾಂಬರ್ಗಿನಲ್ಲಿ ಮತ್ತೆ ಭೇಟಿಯಾಗುತ್ತೇನೆ. ಅಲ್ಲಿಂದ ನಾವು ಒಟ್ಟಿಗೆ ಲಂಡನ್ನಿಗೆ ಹೋಗೋಣ. ಅಲ್ಲಿ ನಾನು ನಿಮ್ಮೊಂದಿಗೆ ಬೇಕೆಂಬಷ್ಟು ಮಾತನಾಡಲು ಸಾಧ್ಯವಾಗು ತ್ತದೆ” ಎಂದು ಹೇಳಿ ಅವರನ್ನು ಬೀಳ್ಗೊಂಡರು.</p>
<p>ಸ್ವಾಮೀಜಿ ಹಾಗೂ ಸೇವಿಯರ್ ದಂಪತಿಗಳು ಕೀಲ್​ನಿಂದ ಹೊರಟು ಹ್ಯಾಂಬರ್ಗ್ ನಗರವನ್ನು ಸೇರಿದರು. ಅಲ್ಲೂ ಅವರು ಅನೇಕ ಪ್ರೇಕ್ಷಣೀಯ ಸ್ಥಳಗಳಿಗೆ ಭೇಟಿಯಿತ್ತರು. ಅವುಗಳಲ್ಲಿ ಮುಖ್ಯವಾದುದೆಂದರೆ ಅಲ್ಲಿನ ಪ್ರಸಿದ್ಧ ಪ್ರಾಣಿವನ. ಮೂರು ದಿನಗಳ ಬಳಿಕ ಹ್ಯಾಂಬರ್ಗಿನಲ್ಲಿ ಪ್ರೊ ॥ ಡಾಯ್ಸನ್ ಈ ಮೂವರನ್ನು ಕೂಡಿಕೊಂಡರು. ಶ್ರೀಮತಿ ಡಾಯ್ಸನ್ನ ರಿಗೂ ಮತ್ತೆ ಸ್ವಾಮೀಜಿಯನ್ನು ಭೇಟಿಯಾಗುವ ತೀವ್ರ ಹಂಬಲವಿತ್ತಾದರೂ ಅವರಿಗೆ ಬರಲು ಸಾಧ್ಯವಾಗಿರಲಿಲ್ಲ. ಹ್ಯಾಂಬರ್ಗಿನಿಂದ ಎಲ್ಲರೂ ಹಾಲೆಂಡಿನ ಪ್ರಮುಖ ನಗರವಾದ ಆಮ್ಸ್​್ಯಟರ್ ಡ್ಯಾಮಿಗೆ ಪ್ರಯಾಣ ಮಾಡಿದರು. ಇಲ್ಲಿ ಅವರು ಮತ್ತೆ ಮೂರು ದಿನಗಳ ಕಾಲ ಉಳಿದುಕೊಂಡು ಇಲ್ಲಿನ ಕಲಾಶಾಲೆಗಳನ್ನೂ ವಸ್ತುಸಂಗ್ರಹಾಲಯಗಳನ್ನೂ ವೀಕ್ಷಿಸಿದರು. ಹಾಲೆಂಡಿನ ಕೆಲವೆಡೆ ಗಳಲ್ಲಿ ಕಾಲುವೆಗಳನ್ನೇ ರಸ್ತೆಗಳಂತೆ ನಿರ್ಮಿಸಿಕೊಂಡು ಉಪಯೋಗಿಸುವ ರೀತಿ ಸ್ವಾಮೀಜಿ ಯನ್ನು ಬೆರಗುಗೊಳಿಸಿತು.</p>
<p>ಸೆಪ್ಟೆಂಬರ್ ೧೫ರಂದು ಸ್ವಾಮೀಜಿ ಮತ್ತು ಅವರ ಸಂಗಡಿಗರು ಹಾಲೆಂಡಿನಿಂದ ಹೊರಟರು. ಅಲ್ಲಿಂದ ಸಮುದ್ರ ಮಾರ್ಗವಾಗಿ ಪಯಣಿಸಿ, ಇಂಗ್ಲೆಂಡಿನ ಹಾರ್​ವಿಚ್ ಎಂಬ ಸ್ಥಳವನ್ನು ತಲುಪಿದರು. ಬಳಿಕ ಇಲ್ಲಿಂದ ಅವರು ನೇರವಾಗಿ ಲಂಡನ್ನಿಗೆ ಬಂದು ಸೇರಿದರು.</p>

<h1>೨೬</h1>
<h1>ಇಂಗ್ಲೆಂಡಿನಲ್ಲಿ ಜಯಭೇರಿ</h1>
<p class="noindent">ಲಂಡನ್ನಿನಲ್ಲಿ ಸ್ವಾಮೀಜಿ ಕೆಲದಿನ ಸೇವಿಯರ್ ದಂಪತಿಗಳ ಮನೆಯಲ್ಲಿ ಉಳಿದುಕೊಂಡರು. ಬಳಿಕ ಅವರು ರಿಡ್ಜ್​ಲಿ ಗಾರ್ಡನ್ಸ್ ಎಂಬಲ್ಲಿದ್ದ ಮಿಸ್ ಹೆನ್ರಿಟಾ ಮುಲ್ಲರಳ ನಿವಾಸಕ್ಕೆ ಬಂದು ತಮ್ಮ ಪ್ರಚಾರ ಕಾರ್ಯವನ್ನು ಪುನರಾರಂಭಿಸಿದರು. ಇಲ್ಲಿ ಅವರು ಅತ್ಯಂತ ಯಶಸ್ವಿಯಾದ ಕೆಲವು ಬೈಠಕ್​ಖಾನೆಯ ಉಪನ್ಯಾಸಗಳನ್ನು ಮಾಡಿದರು. ಇದಾದ ಮೇಲೆ ಅವರು ಲಂಡನ್ನಿನ ಉಪನಗರವಾದ ವಿಂಬಲ್ಡನ್ನಿನಲ್ಲಿ ವಾರಕ್ಕೊಂದರಂತೆ ರಾಜಯೋಗದ ಹಾಗೂ ಧ್ಯಾನದ ತರಗತಿ ಗಳನ್ನು ನಡೆಸಿಕೊಂಡು ಬಂದರು.</p>
<p>ಅಕ್ಟೋಬರ್ ತಿಂಗಳ ವೇಳೆಗೆ ಸ್ವಾಮೀಜಿ, ಲಂಡನ್ನಿನಲ್ಲಿ ತಮ್ಮ ವಾರದ ತರಗತಿಗಳನ್ನು ಪೂರ್ಣಪ್ರಮಾಣದಲ್ಲಿ ಪ್ರಾರಂಭಿಸಿದರು. ಈ ಬಾರಿ ತರಗತಿಗಳಿಗಾಗಿ ನಗರದ ಅತ್ಯಂತ ಜನ ಭರಿತ ಸ್ಥಳಗಳಲ್ಲೊಂದಾದ ವಿಕ್ಟೋರಿಯಾ ಸ್ಟ್ರೀಟ್ ಎಂಬಲ್ಲಿ ಸ್ಟರ್ಡಿ ದೊಡ್ಡ ಹಜಾರವನ್ನು ಗೊತ್ತುಮಾಡಿದ್ದ. ಹೆಚ್ಚಿನ ಜನರಿಗೆ ಸ್ವಾಮೀಜಿಯ ಮಾತುಗಳನ್ನು ಕೇಳುವ ಅವಕಾಶವಾಗಲಿ ಎಂದು ಈ ವ್ಯವಸ್ಥೆ ಮಾಡಲಾಗಿತ್ತು. ಹಿಂದೆಯೇ ನೋಡಿದಂತೆ, ಶರತ್ಕಾಲದ ತರಗತಿಗಳಿಗಾಗಿ ಅವರ ಶಿಷ್ಯರು ಅದಾಗಲೇ ಹಣಸಂಗ್ರಹ ಮಾಡಿಬಿಟ್ಟಿದ್ದರು. ಈ ಹಜಾರದಲ್ಲಿ ಸುಮಾರು ಇನ್ನೂರು ಜನರಿಗೆ ಸ್ಥಳಾವಕಾಶವಿತ್ತು. ಜೊತೆಗೆ ಒಂದು ಚಿಕ್ಕ ಗ್ರಂಥಾಲಯದ ಸೌಲಭ್ಯವೂ ಇತ್ತು.</p>
<p>ಈ ವೇಳೆಗೆ ಸ್ವಾಮೀಜಿಯ ಕರೆಯನ್ನು ಮನ್ನಿಸಿ, ಸ್ವಾಮಿ ಅಭೇದಾನಂದರು ಲಂಡನ್ನಿಗೆ ಆಗಮಿಸಿದ್ದರು. ಅಲ್ಲದೆ, ನೆಚ್ಚಿನ ಸಹಾಯಕ ಗುಡ್​ವಿನ್ನನೂ ಅಮೆರಿಕದಿಂದ ಹಿಂದಿರುಗಿದ್ದ. ಇವರಿಬ್ಬರೊಂದಿಗೆ ಸ್ವಾಮೀಜಿ, ವೆಸ್ಟ್​ಮಿನಿಸ್ಟರ್​ನ ಮನೆಯೊಂದರಲ್ಲಿ ಇಳಿದುಕೊಂಡರು.</p>
<p>ಆ ವರ್ಷದ ಕೊನೆಯಲ್ಲಿ ಭಾರತಕ್ಕೆ ಹಿಂದಿರುಗಲು ಸ್ವಾಮೀಜಿ ಆಲೋಚಿಸಿದ್ದರು. ತಮ್ಮ ಕಾರ್ಯವನ್ನು ಮುಂದುರಿಸಿಕೊಂಡು ಹೋಗಲು ಅಭೇದಾನಂದರನ್ನು ಸಿದ್ಧಗೊಳಿಸುವುದು ಅವರ ಉದ್ದೇಶವಾಗಿತ್ತು. ಏಕೆಂದರೆ, ಯಾವ ಕಾರ್ಯವನ್ನು ಅವರು ಲೀಲಾಜಾಲವಾಗಿ ನಡೆಸಿಕೊಂಡು ಹೋಗುತ್ತಿದ್ದರೋ ಅದನ್ನು ಇತರರು ಅಷ್ಟೇ ಸುಲಭವಾಗಿ ನಡೆಸಲು ಸಾಧ್ಯವೇ ಇರಲಿಲ್ಲ. ಅದಕ್ಕೆ ಅಪಾರ ಜ್ಞಾನ, ಶ್ರದ್ಧೆ, ಉತ್ಸಾಹ, ಶಕ್ತಿ, ಧೈರ್ಯ ಬೇಕು. ಅಲ್ಲದೆ ಆ ಕಾರ್ಯವನ್ನು ನಡೆಸ ಬೇಕೆಂದರೆ ಆಧ್ಯಾತ್ಮಿಕವಾಗಿಯೂ ಬೌದ್ಧಿಕವಾಗಿಯೂ ಪ್ರಚಂಡರಾದವರಿಂದ ಮಾತ್ರವೇ ಸಾಧ್ಯ. ಅದೊಂದು ಗುರುತರ ಜವಾಬ್ದಾರಿ. ಅಭೇದಾನಂದರು ಈ ಕಾರ್ಯಕ್ಕೆ ತುಂಬ ಸೂಕ್ತರಾದ ವ್ಯಕ್ತಿ ಯಾಗಿದ್ದರೂ ಕಾರ್ಯರಂಗಕ್ಕಿಳಿಯಲು ಅವರಿನ್ನೂ ಹಿಂಜರಿಯುತ್ತಿದ್ದರು. ಆದ್ದರಿಂದ ಅವರನ್ನು ಪ್ರಚೋದಿಸಿ ಉತ್ಸಾಹಗೊಳಿಸಲು ಹಾಗೂ ಅವರಲ್ಲಿ ಹೊಣೆಗಾರಿಕೆಯ ಅರಿವುಂಟುಮಾಡಿಸಲು ಸ್ವಾಮೀಜಿ ಪ್ರಯತ್ನಿಸಿದರು.</p>
<p>ಲಂಡನ್ನಿನಲ್ಲಿ ಸ್ವಾಮೀಜಿಯವರ ಕಾರ್ಯ ತೀವ್ರಗತಿಯಲ್ಲಿ ಸಾಗುತ್ತಿತ್ತು. ತಮ್ಮ ಉದ್ದೇಶ ಕೈಗೂಡುವುದೆಂಬ ಭರವಸೆ ಅವರಿಗುಂಟಾಗಿತ್ತು. ಶ್ರದ್ಧಾಳುಗಳೂ ಸಮರ್ಥರೂ ಆದ ಇಪ್ಪತ್ತು ಜನ ಸಿಕ್ಕಿದರೆ, ಒಂದಿಪ್ಪತ್ತು ವರ್ಷಗಳಲ್ಲಿ ಪಾಶ್ಚಾತ್ಯ ದೇಶಗಳಲ್ಲೆಲ್ಲ ಶಾಶ್ವತವಾದ ಪ್ರಭಾವವನ್ನು ಬೀರಬಹುದೆಂದು ಅವರಿಗೆ ವಿಶ್ವಾಸವಿತ್ತು. ಅಲ್ಲದೆ ಪಾಶ್ಚಾತ್ಯ ದೇಶಗಳಲ್ಲಿನ ತಮ್ಮ ಯಶಸ್ಸು, ಭಾರತದಲ್ಲಿ ಉಂಟುಮಾಡಬಹುದಾದ ಸತ್ಪರಿಣಾಮವನ್ನು ಅವರು ಕಂಡುಕೊಂಡಿದ್ದರು. “ಭಾರತದ ಹೊರಗೆ ಕೊಟ್ಟ ಒಂದು ಏಟು, ಭಾರತದ ಒಳಗೆ ಕೊಟ್ಟ ನೂರು ಏಟುಗಳಿಗೆ ಸಮ” ಎಂದು ಅವರು ಪತ್ರವೊಂದರಲ್ಲಿ ಬರೆದರು. ಅಂದಿನ ಪರಿಸ್ಥಿತಿ ಇಂದಿಗಿಂತ ಹೆಚ್ಚೇನೂ ಭಿನ್ನ ವಾಗಿರಲಿಲ್ಲ !</p>
<p>ಲಂಡನ್ನಿನಲ್ಲಿ ಸ್ವಾಮೀಜಿ ತಮ್ಮ ಕಾರ್ಯದ ಕೊನೆಯ ಹಂತವನ್ನೀಗ ಪ್ರಾರಂಭಿಸಿದ್ದರು. ಇದು ಅತ್ಯಂತ ಚಟುವಟಿಕೆಯಿಂದ ಕೂಡಿದುದಾಗಿರುತ್ತದೆಂದು ಅವರು ಮೊದಲೇ ಊಹಿಸಿ ದ್ದರು. ಎರಡು ತಿಂಗಳ ಪ್ರವಾಸ ಹಾಗೂ ವಿಶ್ರಾಂತಿಯ ಬಳಿಕ ಅವರೀಗ ಬಹಳಷ್ಟು ಚೇತರಿಸಿ ಕೊಂಡಿದ್ದರು. ನವ ಸ್ಫೂರ್ತಿ, ಉತ್ಸಾಹಗಳಿಂದ ಕೂಡಿ ಅವರು ಪೂರ್ಣ ರಭಸದಿಂದ ಕಾರ್ಯ ಮಗ್ನರಾದರು. ಅಲ್ಲದೆ ಅವರ ಮನಸ್ಸು-ಬುದ್ಧಿ ಮತ್ತಷ್ಟು ತಿಳಿಯಾಗಿದ್ದು, ಅವರಲ್ಲೀಗ ಹೊಸ ಹೊಸ ಆಲೋಚನೆಗಳೂ ಭಾವನೆಗಳೂ ಮೂಡುತ್ತಿದ್ದುವು. ವೇದಾಂತದ ಕುರಿತಾಗಿ ಅವರೀಗ ಹೊಚ್ಚಹೊಸ ಅರ್ಥವನ್ನು ನೀಡಬಲ್ಲವರಾಗಿದ್ದರು. ಅಕ್ಟೋಬರ್​-ನವೆಂಬರ್ ತಿಂಗಳ ಅವಧಿ ಯಲ್ಲಿ ಅವರ ಕಾರ್ಯದ ಅತ್ಯಂತ ಗಮನಾರ್ಹ ಅಂಶ ಯಾವುದೆಂದರೆ, ಅವರು ವೇದಾಂತವನ್ನು ಅತ್ಯಂತ ಅನುಷ್ಠಾನಾತ್ಮಕವಾಗಿ ಮತ್ತು ಅತ್ಯುನ್ನತ ತಾತ್ವಿಕ ದೃಷ್ಟಿಕೋನದಿಂದ ವಿವರಿಸಿದುದು.</p>
<p>ಸ್ವಾಮೀಜಿಯೇ ಹೇಳಿದಂತೆ ಬೌದ್ಧಿಕವಾಗಿ ಅವರ ಶ್ರೇಷ್ಠತಮ ಕೊಡುಗೆಯೆಂದರೆ ಮಾಯೆಯ ಕುರಿತಾದ ಅವರ ವ್ಯಾಖ್ಯೆ. ಈ ಅವಧಿಯಲ್ಲಿ ವಾರಕ್ಕೆ ಮೂರು ದಿನ ನಡೆಯುತ್ತಿದ್ದ ತರಗತಿಗಳಲ್ಲಿ ಹೆಚ್ಚಿನ ಭಾಗ ಜ್ಞಾನಯೋಗಕ್ಕೆ ಮೀಸಲಾಗಿತ್ತು. ಗಹನವಾದ ಮಾಯಾತತ್ತ್ವದ ಅಪ್ರತಿಮ ವ್ಯಾಖ್ಯಾನದೊಂದಿಗೆ ಸ್ವಾಮೀಜಿ ತಮ್ಮ ಈ ತರಗತಿಗಳನ್ನು ಪ್ರಾರಂಭಿಸಿದರು. ಅತ್ಯಂತ ಸೂಕ್ಷ್ಮವೂ ಕಠಿಣವೂ ಆದ ಈ ಸಿದ್ಧಾಂತವನ್ನು ಸ್ಪಷ್ಟವಾಗಿ ವ್ಯಾಖ್ಯಾನಿಸುವುದರಲ್ಲಿ ಭಾರತದ ಪ್ರಾಚೀನ ವಿದ್ವಾಂಸರೂ ಅಸಮರ್ಥರಾಗಿದ್ದರು. ಅಲ್ಲದೆ ಆಧುನಿಕ ತರ್ಕಶಾಸ್ತ್ರವನ್ನು ಜೀರ್ಣಿಸಿ ಕೊಂಡ ಪಾಶ್ಚಾತ್ಯ ಪಂಡಿತರನ್ನೂ ಇದು ತಬ್ಬಿಬ್ಬಾಗಿಸಿದೆ. ಈ ಸರಣಿಯಲ್ಲಿ ಸ್ವಾಮೀಜಿಯ ಎಲ್ಲ ಉಪನ್ಯಾಸಗಳೂ ಮುಖ್ಯವಾಗಿ ಮಾಯೆಗೆ ಸಂಬಂಧಿಸಿದುದೇ ಆಗಿತ್ತು. ಅವರ ಈ ಉಪನ್ಯಾಸ ಗಳನ್ನು ಅಧ್ಯಯನ ಮಾಡಿದಾಗ, ಅತ್ಯಂತ ಕಷ್ಟಕರವಾದ ಈ ಕಾರ್ಯದಲ್ಲಿ ಅವರು ಎಷ್ಟು ಯಶಸ್ವಿ ಯಾದರೆಂಬುದು ತಿಳಿಯುತ್ತದೆ. ಇವುಗಳಲ್ಲಿ ಕೆಲವು ಉಪನ್ಯಾಸಗಳ ವಿಷಯಗಳು ಹೀಗಿದ್ದುವು: “ಮಾಯೆ ಮತ್ತು ಭ್ರಾಂತಿ” , “ಮಾಯೆ ಮತ್ತು ದೇವರ ಕುರಿತಾದ ಕಲ್ಪನೆಯ ವಿಕಾಸ”, “ಮಾಯೆ ಮತ್ತು ಮುಕ್ತಿ” ಹಾಗೂ “ಪರತತ್ತ್ವ ಮತ್ತು ಅದರ ಅಭಿವ್ಯಕ್ತಿ.” ಇವುಗಳ ಅನಂತರ ಸ್ವಾಮೀಜಿ ನೀಡಿದ ಉಪನ್ಯಾಸಗಳಾದ “ಎಲ್ಲದರಲ್ಲೂ ಭಗವಂತ”, “ಸಾಕ್ಷಾತ್ಕಾರ” , “ವಿವಿಧತೆಯಲ್ಲಿ ಏಕತೆ” ಮತ್ತು “ಆತ್ಮದ ಮುಕ್ತಿ” ಹಾಗೂ “ಅನುಷ್ಠಾನ ವೇದಾಂತ” (ಹಾಗೆಂದು ಹೆಸರಿಸಲಾದ ಅವರ ಕಡೆಯ ನಾಲ್ಕು ಉಪನ್ಯಾಸಗಳು)–ಇವುಗಳಲ್ಲಿ ಅದ್ವೈತದ ಭಾವ ಉಕ್ಕಿಹರಿಯುವುದನ್ನು ಕಾಣ ಬಹುದಾಗಿದೆ. ‘ಸತ್​-ಚಿತ್​-ಆನಂದ’ವೇ ಮಾನವನ ನಿಜಸ್ವರೂಪ ; ಮಾನವನ ಆತ್ಮವು ಎಂದೆಂದಿಗೂ ಮುಕ್ತವಾದುದು ಮತ್ತು ಎಲ್ಲ ಇಂದ್ರಿಯಗ್ರಾಹ್ಯ ವಿಷಯಗಳೂ ಆ ಆತ್ಮದ ವಿಭಿನ್ನ ರೂಪಗಳಷ್ಟೆ ಎಂದು ಸ್ವಾಮೀಜಿ ಬೋಧಿಸಿದರು. ಅವರು ಪ್ರತಿಪಾದಿಸಿದುದು ವೈಚಾರಿಕ ಧರ್ಮವನ್ನು. ಪ್ರಾಯಶಃ ಅದಕ್ಕಿಂತ ಉತ್ತಮವೂ ವೈಚಾರಿಕವೂ ಆದ ರೀತಿಯಲ್ಲಿ ಧರ್ಮವನ್ನು ಪ್ರತಿಪಾದಿಸಿದವರು ಯಾರೂ ಇಲ್ಲ. ಯೂರೋಪಿನ ಮುಕ್ತಿ ಅವಲಂಬಿಸಿರುವುದು ಈ ವೈಚಾರಿಕ ಧರ್ಮವನ್ನೇ ಎಂಬುದು ಸ್ವಾಮೀಜಿಯ ಅಭಿಪ್ರಾಯವಾಗಿತ್ತು. ಅತ್ಯುನ್ನತ ಅತೀಂದ್ರಿಯ ಸತ್ಯ ಗಳಿಗೆ ಕಾವ್ಯಾತ್ಮಕ ಅಭಿವ್ಯಕ್ತಿಯನ್ನು ಕೊಡುವಲ್ಲಿ ಅವರದು ಅಸಾಧಾರಣ ಸಾಮರ್ಥ್ಯ. ಉನ್ನತ ಅದ್ವೈತ ತತ್ತ್ವವು ಅವರ ವ್ಯಾಖ್ಯಾನದಲ್ಲಿ ಹೊಸ ಕಳೆಯನ್ನು ತಳೆದು, ಮಾನವನ ಉದಾತ್ತ ಉತ್ಕಾಂಕ್ಷೆಯಾಗಿ ವ್ಯಕ್ತಗೊಂಡಿತು. ಅವರ ಉಪನ್ಯಾಸಗಳೆಲ್ಲ ಯಾವುದೇ ಕನಿಷ್ಠ ತಯಾರಿಯೂ ಇಲ್ಲದೆ, ಆ ಕ್ಷಣದ ಸ್ಫೂರ್ತಿಯಿಂದುದಿಸಿದಂಥವು. ಆದರೆ ಆ ಮಾತುಗಳ ಹಿಂದಿನ ಅವರ ಶಕ್ತಿ ಶಾಲೀ ವ್ಯಕ್ತಿತ್ವವು, ಆ ಮಾತುಗಳನ್ನು ಶ್ರೋತೃವರ್ಗದ ಮೇಲೆ ಮಿಂಚಿನಂತೆರಗುವಂತೆ ಮಾಡಿತು. ಒಮ್ಮೆಯಂತೂ ಮಾಯೆಯ ಕುರಿತಾಗಿ ಉಪನ್ಯಾಸ ಮಾಡುತ್ತಿದ್ದಾಗ ಸ್ವಾಮೀಜಿ ಎಂತಹ ಉನ್ನತ ಭಾವಾವಸ್ಥೆಗೇರಿದರೆಂದರೆ, ಅವರ ಮಾತುಗಳನ್ನು ಆಲಿಸುತ್ತಿದ್ದವರಿಗೆ ಬೇರೆಯೇ ಒಂದು ಲೋಕ ವನ್ನು ಪ್ರವೇಶಿಸುತ್ತಿರುವಂತೆ ಭಾಸವಾಯಿತು. ಆ ಒಂದು ಕ್ಷಣದಲ್ಲಿ ಅವರೆಲ್ಲರಿಗೂ ತಾವು ಪರ ಬ್ರಹ್ಮದಲ್ಲಿ ಒಂದೆಂಬ ಅನುಭವವಾಯಿತು. ಅತ್ಯುನ್ನತ ಆಧ್ಯಾತ್ಮಿಕ ಸಾಕ್ಷಾತ್ಕಾರವನ್ನು ಮಾಡಿ ಕೊಂಡ ವ್ಯಕ್ತಿಯೊಬ್ಬನು ಕೇವಲ ತನ್ನ ವಾಣಿಯಿಂದಲೇ ಇತರರಲ್ಲಿ ಆಧ್ಯಾತ್ಮಿಕತೆ ಪ್ರವಹಿಸು ವಂತೆ ಮಾಡಬಲ್ಲನೆಂಬುದು ಸ್ಪಷ್ಟವಾಗಿ ವ್ಯಕ್ತವಾಗುತ್ತಿತ್ತು.</p>
<p>ಸ್ವಾಮೀಜಿಯ ಸಹಾಯಕನಾಗಿದ್ದ ಗುಡ್​ವಿನ್ ಕೇವಲ ಒಬ್ಬ ಶೀಘ್ರಲಿಪಿಕಾರನಾಗಿರಲಿಲ್ಲ. ಅವನು ಸ್ವತಃ ಸ್ವಾಮೀಜಿಯ ಉಪನ್ಯಾಸಗಳನ್ನು ಶ್ರದ್ಧೆಯಿಂದ ಆಲಿಸುತ್ತ ಅವರ ಬೋಧನೆಗಳನ್ನು ಗ್ರಹಿಸುತ್ತಿದ್ದ. ಅದ್ವೈತ ವೇದಾಂತದ ಕುರಿತಾದ ಅವರ ಪ್ರವಚನಗಳನ್ನು ಆಲಿಸಿ, ಅದರ ಉದಾತ್ತತೆಗೆ ಮಾರುಹೋಗಿದ್ದ. ಅವನು ಶ್ರೀಮತಿ ಸಾರಾಬುಲ್ಲಳಿಗೆ ಬರೆದ ಒಂದು ಪತ್ರದಲ್ಲಿ ಈ ಪ್ರವಚನಗಳ ಬಗ್ಗೆ ತಿಳಿಸುತ್ತಾನೆ : “ಅವರ ಉಪನ್ಯಾಸಗಳು ದಿನದಿನಕ್ಕೂ ಹೆಚ್ಚು ಹೆಚ್ಚು ಉತ್ತಮವಾಗುತ್ತಿರುವಂತೆ ಅನ್ನಿಸುತ್ತದೆ. ಅವರು ಬುಧವಾರ ಸಂಜೆ ಮಾಡಿದ ಉಪನ್ಯಾಸವು ವೇದಾಂತದ ನವನೂತನ ಪ್ರತಿಪಾದನೆಯಾಗಿತ್ತು. ಅದರಲ್ಲಿ ಅವರು ವ್ಯಕ್ತಪಡಿಸಿದ ಭಾವನೆಗಳು, ಅವರು ಇತ್ತೀಚೆಗಷ್ಟೇ ಆಲೋಚಿಸಿದುದಾಗಿತ್ತು. ಅದು ನಿಜಕ್ಕೂ ಅತ್ಯುದ್ಭುತವಾಗಿತ್ತು.” ಹೀಗೆ ಹೇಳಿದ ಗುಡ್​ವಿನ್, ಆ ಭಾಷಣದ ಸಾರಾಂಶವನ್ನೂ ಬರೆದು ತಿಳಿಸಿದ್ದ. ಈ ಪತ್ರದಲ್ಲಿ ಅವನು ಪ್ರಸ್ತಾಪಿಸಿದ ಭಾಷಣವು “ಅನುಷ್ಠಾನ ವೇದಾಂತ” ಎಂಬ ಉಪನ್ಯಾಸ ಮಾಲಿಕೆಯಲ್ಲಿ ಕೊನೆ ಯದು.</p>
<p>ತಾವು ಲಂಡನ್ನಿನಲ್ಲಿದ್ದ ಅವಧಿಯಲ್ಲಿ ಸ್ವಾಮೀಜಿ ಡಾ ॥ ಪಾಲ್ ಡಾಯ್ಸನ್ನರೊಂದಿಗೆ ಸಂಪರ್ಕ ಇಟ್ಟುಕೊಂಡಿದ್ದರು. ಸ್ವಾಮೀಜಿಯೊಂದಿಗೆ ವೇದಾಂತದ ಬಗ್ಗೆ ಚರ್ಚಿಸುವ ಉದ್ದೇಶದಿಂದಲೇ ಲಂಡನ್ನಿಗೆ ಬಂದಿದ್ದ ಡಾಯ್ಸನ್ನರು, ಮೊದಲ ಎರಡು ವಾರಗಳಂತೂ ಹೆಚ್ಚುಕಡಿಮೆ ಅವ ರೊಂದಿಗೇ ಇದ್ದುಬಿಟ್ಟಿದ್ದರು. ಈ ಚರ್ಚೆಗಳ ಫಲವಾಗಿ ಡಾಯ್ಸನ್ನರು ವೇದಾಂತ ತತ್ತ್ವದ ಬಗ್ಗೆ ಹೊಸ ಪರಿಜ್ಞಾನವನ್ನು ಪಡೆದುಕೊಂಡರು. ಸ್ವತಃ ವೇದಾಂತದ ನಿಷ್ಠಾವಂತ ಪ್ರತಿಪಾದಕರಾಗಿದ್ದ ಅವರು, ಅದರ ಬಗ್ಗೆ ಹೊಸ ದೃಷ್ಟಿಕೋನವನ್ನು ಬೆಳೆಸಿಕೊಂಡರು. ‘ಭಾರತೀಯ ತತ್ತ್ವಜ್ಞಾನವನ್ನು ಪೂರ್ವಗ್ರಹಪೀಡಿತ ದೃಷ್ಟಿಯಿಂದಲೇ ನೋಡುವ ಅಭ್ಯಾಸವಾಗಿರುವುದರಿಂದಲೇ ಪಾಶ್ಚಾತ್ಯ ತತ್ತ್ವಶಾಸ್ತ್ರಜ್ಞರಿಗೆ ವೇದಾಂತ ಸಿದ್ಧಾಂತವನ್ನು ಯಥಾರ್ಥವಾಗಿ ಅರಿತುಕೊಳ್ಳಲು ಸಾಧ್ಯವಾಗು ತ್ತಿಲ್ಲ’ ಎಂದು ಸ್ವಾಮೀಜಿ ಹೇಳಿದರು. ಈ ಅಭಿಪ್ರಾಯನ್ನು ಪ್ರೊ ॥ ಡಾಯ್ಸನ್ ಒಪ್ಪಿಕೊಂಡರು. ಅಲ್ಲದೆ, ಸ್ವಾಮೀಜಿಯೊಂದಿಗಿನ ಸಂಪರ್ಕ ಹೆಚ್ಚು ನಿಕಟವಾದಂತೆ ಅವರಿಗೆ ಅರಿವಾಯಿತು : ಭಾರತೀಯ ದರ್ಶನಗಳ ನಿಜಾರ್ಥವನ್ನು ಅರಿಯಬೇಕಾದರೆ ಪಾಶ್ಚಾತ್ಯರು ತಮ್ಮ ‘ಪಾಶ್ಚಾತ್ಯ ದೃಷ್ಟಿಕೋನ’ದ ಮಬ್ಬಿನಿಂದ ಪಾರಾಗಬೇಕಾಗುತ್ತದೆ ; ಏಕೆಂದರೆ ಅವು ಕೇವಲ ಬೌದ್ಧಿಕ ಕಸರತ್ತು ಗಳಲ್ಲ, ಬುದ್ಧಿಯಿಂದರಿಯಲಾಗದ ಮತ್ತು ಹೃದಯ ಮಾತ್ರವೇ ಕಾಣಬಲ್ಲ ಆಧ್ಯಾತ್ಮಿಕ ದರ್ಶನ ಗಳು, ಎಂದು. ಇದೇ ವೇಳೆಯಲ್ಲಿ ಪ್ರೊ ॥ ಮ್ಯಾಕ್ಸ್ ಮುಲ್ಲರರೂ ಸ್ವಾಮೀಜಿಯ ಸಂಪರ್ಕದಲ್ಲಿ ದ್ದರು. ಹೀಗೆ ಮೂರು ಮಹಾ ಬುದ್ಧಿಮತ್ತೆಗಳು ಪರಸ್ಪರ ಸಂಭಾಷಣೆಯಲ್ಲಿ ತೊಡಗಿದ್ದುವು.</p>
<p>ಲಂಡನ್ನಿನಲ್ಲಿ ಸ್ವಾಮೀಜಿ ಹಲವಾರು ಸುಪ್ರಸಿದ್ಧ ವಿಚಾರವಂತ ವ್ಯಕ್ತಿಗಳನ್ನು ಸಂಧಿಸಿದರು. ಇವರಲ್ಲಿ ಕೆಲವರೆಂದರೆ ಖ್ಯಾತ ಮನೋವಿಜ್ಞಾನಿಯೂ ಲೇಖಕನೂ ಆದ ಫೆಡ್ರಿಕ್ ಮೈಯರ್ಸ್, ಪ್ರಸಿದ್ಧ ಪಾದ್ರಿ ಮಾನ್​ಕ್ಯೂರ್ ಡಿ. ಕಾನ್​ವೇ, ತತ್ತ್ವ ಶಾಸ್ತ್ರಜ್ಞನೂ ಶಾಂತಿವಾದಿಯೂ ಆದ ಡಾ॥ ಸ್ಟ್ಯಾಂಟನ್ ಕಾಯ್ಟ್ ಹಾಗೂ ಮತ್ತೊಬ್ಬ ಹೆಸರಾಂತ ಧರ್ಮಾಧಿಕಾರಿಯಾದ ಕ್ಯಾನನ್ ಆರ್. ಹೇವೀಸ್. ಇವರಲ್ಲದೆ ಇನ್ನೂ ಹಲವಾರು ಗಣ್ಯ ವ್ಯಕ್ತಿಗಳ ಪರಿಚಯದಿಂದ ಸ್ವಾಮೀಜಿಗೆ ಎರಡು ಬಗೆಯ ಲಾಭವಾಯಿತು : ಈ ವ್ಯಕ್ತಿಗಳೊಂದಿಗೆ ಅಭಿಪ್ರಾಯವಿನಿಮಯ ಮಾಡಿಕೊಳ್ಳುವ ಅವ ಕಾಶ ಸಿಕ್ಕಿದುದು ಒಂದಾದರೆ, ಅವರ ಕಾರ್ಯಯೋಜನೆಗೆ ನೈತಿಕ ಬೆಂಬಲ ಹಾಗೂ ಮನ್ನಣೆ ದೊರೆತದುದು ಮತ್ತೊಂದು. ಶ್ರೀಮತಿ ಬುಲ್​ಗೆ ಪತ್ರವೊಂದರಲ್ಲಿ ಸ್ವಾಮೀಜಿ ಬರೆದರು, “ಇಲ್ಲಿ ಇಂಗ್ಲೆಂಡಿನಲ್ಲಿ ಎಲ್ಲವೂ ಅನುಕೂಲಕರವಾಗಿ ನಡೆದುಕೊಂಡು ಬರುತ್ತಿದೆ. ಇದೊಂದು ದೊಡ್ಡ ಮುನ್ನಡೆ. ಇಲ್ಲಿ ನನ್ನ ಕಾರ್ಯವು ಜನಪ್ರಿಯವಾಗಿರುವುದಲ್ಲದೆ ಗೌರವಯುತವೂ ಆಗಿದೆ.” ಆದರೆ ಸ್ವಾಮೀಜಿಯ ಸಂಪರ್ಕಕ್ಕೆ ಬಂದವರಿಗೆ ಪ್ರತಿಯಾಗಿ ಆದ ಲಾಭ ಇನ್ನೂ ಹೆಚ್ಚಿನದು. ಸ್ವಾಮೀಜಿಯ ಪರಿಶುದ್ಧ-ಪವಿತ್ರ-ತೇಜೋಮಯ ವ್ಯಕ್ತಿತ್ವ ಹಾಗೂ ಬೋಧನೆಗಳು ಅವರ ಮೇಲೆ ಆಳವಾದ ಪ್ರಭಾವ ಬೀರಿದುವು. ಇವರಲ್ಲಿ ಅನೇಕ ಸಂಪ್ರದಾಯಸ್ಥರೂ ವೇದಾಂತ ತತ್ತ್ವದ ನಿಷ್ಠಾವಂತ ಅನುಯಾಯಿಗಳಾದರು. ಕೆಲವು ಕ್ರೈಸ್ತ ಪ್ರಚಾರಕರು ಕೂಡ ಸ್ವಾಮೀಜಿಯ ಬೋಧನೆಗಳನ್ನು ತಮ್ಮ ಪ್ರವಚನಗಳಲ್ಲಿ ಅಳವಡಿಸಿಕೊಂಡಿದ್ದುದು ಸುಸ್ಪಷ್ಟವಾಗಿತ್ತು.</p>
<p>ಹೀಗೆ ಸ್ವಾಮೀಜಿ ಲಂಡನ್ನಿನಲ್ಲಿ ತೀವ್ರ ಚಟುವಟಿಕೆಯಲ್ಲಿ ಮಗ್ನರಾಗಿದ್ದರೂ ಭಾರತದಲ್ಲಿನ ತಮ್ಮ ಕೆಲಸಕಾರ್ಯಗಳನ್ನು ಅವರು ಮರೆತಿರಲಿಲ್ಲ. ತಮ್ಮ ಪ್ರತಿಯೊಬ್ಬ ಗುರುಭಾಯಿಯ ಬಗ್ಗೆಯೂ ಅವರು ವಿವರವಾದ ಮಾಹಿತಿಯನ್ನು ಪಡೆದುಕೊಳ್ಳುತ್ತಿದ್ದರು. ಇವರಲ್ಲಿ ಯಾರ್ಯಾರು ಏನೇನು ಮಾಡುತ್ತಿದ್ದಾರೆಂಬುದನ್ನು ಗಮನಿಸಿ ಅವರಿಗೆಲ್ಲ ವೈಯಕ್ತಿಕ ಸಲಹೆ -ಸೂಚನೆಗಳನ್ನು ನೀಡುತ್ತಿದ್ದರು. ಕೆಲಸ ಚೆನ್ನಾಗಿ ನಡೆಯುತ್ತಿದೆಯೆಂದು ಕಂಡುಬಂದರೆ ಪ್ರಶಂಸೆಯನ್ನೂ, ಪ್ರೋತ್ಸಾಹವನ್ನೂ ಧಾರಾಳವಾಗಿ ಕೊಡುತ್ತಿದ್ದರು. ಮತ್ತು ಜೊತೆಗೇ, ಅಗತ್ಯವಿದ್ದರೆ, ಆರ್ಥಿಕ ನೆರವನ್ನೂ, ನೀಡುತ್ತಿದ್ದರು. ಎಲ್ಲಕ್ಕಿತ ಹೆಚ್ಚಾಗಿ, ಮಠದ ಜೀವನ ಸುವ್ಯವಸ್ಥಿತವಾಗಿ ನಡೆಯು ತ್ತಿದೆಯೆ, ತಮ್ಮ ಅತ್ಯುನ್ನತ ಕಲ್ಪನೆಗೆ ತಕ್ಕಂತಿದೆಯೆ ಎಂಬುದು ಅವರ ಅತಿಮುಖ್ಯ ಕಾಳಜಿ. ಅವರು ಅಮೆರಿಕದಿಂದ ಲಂಡನ್ನಿಗೆ ಎರಡನೆಯ ಬಾರಿ ಬಂದಾಗ ಸ್ವಾಮಿ ಶಾರದಾನಂದರನ್ನು ಪ್ರಶ್ನಿಸಿದುದು ಮೊದಲನೆಯದಾಗಿ ಮಠದ ಬಗ್ಗೆ. ಆಲಂಬಜಾರಿನ ತಮ್ಮ ಮಠದ ಬಗ್ಗೆ ಶಾರದಾ ನಂದರು ತಿಳಿಸಿದ ವಿಷಯಗಳನ್ನು ಕೇಳಿದ ಕೂಡಲೇ ಸ್ವಾಮೀಜಿ ಅಲ್ಲಿನ ಪರಿಸ್ಥಿತಿಯನ್ನು ಗ್ರಹಿಸಿ ತಮ್ಮ ಮುಂದಿನ ಕೆಲಸವೇನೆಂದು ನಿರ್ಧರಿಸಿದರು. ತಕ್ಷಣ ಅವರು ತಮ್ಮ ಗುರುಭಾಯಿಗಳಿ ಗೊಂದು ದೀರ್ಘ ಪತ್ರ ಬರೆದು ಹಲವಾರು ವಿಚಾರಗಳ ಬಗ್ಗೆ ಕಟ್ಟುನಿಟ್ಟಾದ ಸೂಚನೆಗಳನ್ನು ನೀಡಿದರು. ಅವರ ಗ್ರಹಣ ಸಾಮರ್ಥ್ಯವೂ ದೂರದೃಷ್ಟಿಯೂ ಎಷ್ಟು ಅದ್ಭುತವಾಗಿತ್ತೆಂಬುದನ್ನು ಈ ಪತ್ರದಲ್ಲಿ ನೋಡಬಹುದು :</p>
<p>“. . . .ನಿಮಗೆಲ್ಲರಿಗೂ ನಾನೀಗ ಕೆಲವು ವಿಚಾರಗಳನ್ನು ಬರೆಯುತ್ತೇನೆ. ನಿಮ್ಮೆಲ್ಲರ ಹಿತಕ್ಕಾಗಿ ಮತ್ತು ಭಗವಂತನು ಯಾವ ಉದ್ದೇಶಕ್ಕಾಗಿ ಜನ್ಮವೆತ್ತಿದನೋ ಅದನ್ನು ಪೂರೈಸುವುದಕ್ಕಾಗಿ ನಾನಿದನ್ನು ಮಾಡುತ್ತಿರುವೆನೇ ಹೊರತು ನನ್ನ ಹೆಗ್ಗಳಿಕೆಗೋಸ್ಕರವಲ್ಲ. ಶ್ರೀರಾಮಕೃಷ್ಣರು ನಿಮ್ಮನ್ನೆಲ್ಲ ನೋಡಿಕೊಳ್ಳುವ ಜವಾಬ್ದಾರಿಯನ್ನು ನನಗೊಪ್ಪಿಸಿ ಹೋಗಿದ್ದಾರೆ. ಮತ್ತು–ಇನ್ನೂ ನಿಮ್ಮಲ್ಲಿ ಹೆಚ್ಚಿನವರಿಗೆ ಈ ವಿಷಯ ತಿಳಿದಿಲ್ಲ–ನೀವೀಗ ಜಗತ್ತಿನ ಶ್ರೇಯಸ್ಸಿಗಾಗಿ ನಿಮ್ಮ ಕೊಡುಗೆಯನ್ನು ನೀಡಬೇಕಾಗಿದೆ. ನಾನೀಗ ಈ ಪತ್ರವನ್ನು ಬರೆಯುತ್ತಿರುವುದರ ಮುಖ್ಯ ಉದ್ದೇಶವೇ ಇದು. ನೀವು ನಿಮ್ಮ ಅಹಂಕಾರ ಬೆಳೆಯಲು ಅವಕಾಶ ಕೊಟ್ಟುದೇ ಆದರೆ, ನಿಮ್ಮ ನಿಮ್ಮಲ್ಲೇ ಅಸೂಯೆ ತಲೆಯೆತ್ತಲು ಆಸ್ಪದ ಕೊಟ್ಟುದೇ ಆದರೆ, ಅದೊಂದು ಅತ್ಯಂತ ಶೋಚ ನೀಯ ಅಂಶವೇ ಸರಿ. ತಮ್ಮತಮ್ಮಲ್ಲೇ ಅನ್ಯೋನ್ಯತೆಯಿಂದ ಜೀವಿಸಲು ಸಾಧ್ಯವಿಲ್ಲದವರಿಗೆ, ಇಡೀ ಜಗತ್ತಿನಲ್ಲಿ ಸ್ನೇಹ ಸಂಬಂಧವನ್ನು ಬೆಳೆಸಿ ನೆಲೆಗೊಳಿಸಲು ಎಂದಿಗಾದರೂ ಸಾಧ್ಯವೆ ? ನಿಯಮಗಳಿಂದ ಬಂಧಿತರಾಗುವುದೇನೋ ಕೆಟ್ಟದ್ದೇ ನಿಜ ; ಆದರೆ ಇನ್ನೂ ಅಪ್ರಬುದ್ಧ ಸ್ಥಿತಿಯಲ್ಲಿರುವವರಿಗೆ ನಿಯಮ ಕಟ್ಟಳೆಗಳ ಆವಶ್ಯಕತೆಯಿದೆ. ಗುರುಮಹಾರಾಜರು ಹೇಳುತ್ತಿದ್ದ ರಲ್ಲ–ಎಳೆಯ ಸಸಿಗೆ ಬೇಲಿ ಬೇಕು ಎಂದು–ಹಾಗೆ. ಎರಡನೆಯದಾಗಿ, ಬುದ್ಧಿಗೆ ಕೆಲಸವಿಲ್ಲದ ವರು ಗುಸುಗುಸು ಮಾತನಾಡುವುದು, ಗುಂಪುಗಾರಿಕೆ ಮಾಡುವುದು–ಇದೆಲ್ಲ ತೀರ ಸಹಜ. ಆದ್ದರಿಂದ ನಾನು ನಿಮಗೆಲ್ಲ ಕೆಲವು ಸಲಹೆಗಳನ್ನು ಕೊಡುತ್ತೇನೆ. ನೀವು ಅವುಗಳನ್ನು ಅನುಸರಿಸಿ ನಡೆದರೆ ನಿಶ್ಚಯವಾಗಿಯೂ ಲಾಭ ಹೊಂದುತ್ತೀರಿ. ಇಲ್ಲದೆ ಹೋದರೆ, ನಮ್ಮ ಕೆಲಸಗಳೆಲ್ಲವೂ ಬಿದ್ದುಹೋಗುವ ಅಪಾಯವಿದೆ.” ಬಳಿಕ ಸ್ವಾಮೀಜಿ, ಮಠದ ಆಡಳಿತಕ್ಕೆ ಸಂಬಂಧಪಟ್ಟಂತೆ ಹತ್ತು ನಿಯಮಗಳನ್ನು ಸೂಚಿಸಿದರು. ಅನಂತರ ಸರ್ವರೂ ಅನುಸರಿಸಬೇಕಾದ ಮೂರು ಮುಖ್ಯ ನಿಯಮಗಳನ್ನು ಸೂಚಿಸಿದರು–(೧) ಶಾಸ್ತ್ರಾಧ್ಯಯನ, (೨) ಪ್ರವಚನಾದಿಗಳ ಮೂಲಕ ಧರ್ಮ ಪ್ರಸಾರ ಕಾರ್ಯ, (೩) ಆಧ್ಯಾತ್ಮಿಕ ಸಾಧನೆ.</p>
<p>ಇದಲ್ಲದೆ ಅವರು ಮಠಕ್ಕೆ ಒಂದು ಸಂವಿಧಾನವನ್ನು ರೂಪಿಸಿದ್ದರು. ಸಂಘದಲ್ಲಿ ಒಬ್ಬೊ ಬ್ಬರು ಅಧ್ಯಕ್ಷರು, ಕಾರ್ಯದರ್ಶಿ, ಖಜಾಂಚಿಗಳಾಗಿ ಕಾರ್ಯ ನಿರ್ವಹಿಸಬೇಕು, ಹಾಗೂ ಇವರ ನ್ನೆಲ್ಲ ಪ್ರತಿವರ್ಷವೂ ಎಲ್ಲರೂ ಸೇರಿ ಆಯ್ಕೆ ಮಾಡಬೇಕು ಎಂದು ಸ್ವಾಮೀಜಿ ಸೂಚಿಸಿದರು. ಆದರೆ ಆ ವರ್ಷದ ಮಟ್ಟಿಗೆ ಸ್ವಾಮಿ ಬ್ರಹ್ಮಾನಂದರು ಅಧ್ಯಕ್ಷರಾಗಿ ಹೊಣೆ ವಹಿಸಿಕೊಳ್ಳ ಬೇಕೆಂದೂ ನಿರ್ದಿಷ್ಟವಾಗಿ ಸೂಚಿಸಿದರು. ಇವುಗಳೊಂದಿಗೆ, ಶ್ರೀಮಾತೆಯವರ ಹೆಸರಿನಲ್ಲಿ ಒಂದು ಸ್ತ್ರೀಮಠವನ್ನು ಸ್ಥಾಪಿಸುವುದರ ಬಗ್ಗೆಯೂ ಸೂಚನೆ ಕೊಟ್ಟು ಆ ಬಗ್ಗೆ ಸ್ವಲ್ಪ ಕಠಿಣ ವಾಗಿಯೇ ಕೆಲವು ಮಾತುಗಳನ್ನು ಬರೆದರು :</p>
<p>“ನನ್ನ ಭಾವನೆಗಳಿಗನುಸಾರವಾಗಿ ನಡೆದುಕೊಳ್ಳುವುದು ಒಳ್ಳೆಯದೆಂದು ನಿಮಗನ್ನಿಸುವುದಾ ದರೆ, ಮತ್ತು ಆ ನಿಯಮಗಳನ್ನು ನೀವು ಅನುಸರಿಸುವಿರಾದರೆ, ನಾನು ನಿಮಗೆ ಎಲ್ಲ ಹಣವನ್ನೂ ಒದಗಿಸಿಕೊಡುತ್ತೇನೆ . . . ಈ ಪತ್ರವನ್ನು ಗೌರಿ ಮಾ, ಯೋಗಿನ್ ಮಾ ಮತ್ತಿತರಿರಿಗೂ ತೋರಿಸಿ. ಒಂದು ವರ್ಷದ ಮಟ್ಟಿಗೆ ಗೌರೀ ಮಾ ಅದರ ಅಧಕ್ಷರಾಗಲಿ. ಆದರೆ ನಿಮ್ಮಲ್ಲಿ ಯಾರೂ ಅಲ್ಲಿಗೆ ಹೋಗುವಂತಿಲ್ಲ. ಅವರು ತಮ್ಮ ವ್ಯವಹಾರವನ್ನು ತಾವೇ ನೋಡಿಕೊಳ್ಳುತ್ತಾರೆ. ಅವರು ನಿಮ್ಮಗಳ ಅಣತಿಯಂತೇನೂ ಕೆಲಸಮಾಡಬೇಕಾಗಿಲ್ಲ. ನಾನು ಆ ಕೆಲಸದ ಖರ್ಚು ವೆಚ್ಚಕ್ಕೂ ಹಣವನ್ನು ಒದಗಿಸಿಕೊಡುತ್ತೇನೆ . . .”</p>
<p>ಕೆಲವೊಮ್ಮೆ ಸ್ವಾಮೀಜಿ ಕಟುವಾದ ಮಾತುಗಳಿಂದ ತಮ್ಮ ಸೋದರ ಸಂನ್ಯಾಸಿಗಳನ್ನು ಚುಚ್ಚಿ ಅವರನ್ನು ಕಾರ್ಯೋನ್ನುಖರಾಗಿಸುತ್ತಿದ್ದರಾದರೂ ಇನ್ನು ಕೆಲವೊಮ್ಮೆ ಅವರ ಸಾಧನೆಗಳನ್ನೂ ಅಂತಸ್ಸತ್ವವನ್ನೂ ಅವರಿಗೇ ನೆನಪಿಸಿಕೊಟ್ಟು ಹೃತ್ಪೂರ್ವಕವಾಗಿ ಪ್ರಶಂಸಿಸುತ್ತಿದ್ದರು. ಇವರ ಲ್ಲದೆ, ತಮ್ಮ ಮದ್ರಾಸೀ ಶಿಷ್ಯರಿಗೂ ಪತ್ರಗಳನ್ನು ಬರೆದು ಹುರಿದುಂಬಿಸುತ್ತಿದ್ದರು. ಸ್ವಾವಲಂಬಿ ಗಳಾಗುವಂತೆ, ತಮ್ಮಷ್ಟೇ ಉತ್ಸಾಹಭರಿತರಾಗುವಂತೆ, ಭಾರತದಾದ್ಯಂತ ಹೊಸ ಬೆಳಕನ್ನು ಹರಡುವಂತೆ ಅವರಿಗೆ ಕರೆ ನೀಡಿದರು. ಅಳಸಿಂಗರಿಗೆ ಒಂದು ಪತ್ರದಲ್ಲಿ ಅವರು, ಅಮೆರಿಕದ ತಮ್ಮ ಕಾರ್ಯದ ಬಗ್ಗೆ ಪ್ರಸ್ತಾಪಿಸುತ್ತ ಬರೆದರು, “ಶಕ್ತಿಶಾಲಿಗಳಾದ ಅಪ್ಪಟ ವ್ಯಕ್ತಿಗಳು ಸಾಕಷ್ಟು ಸಂಖ್ಯೆಯಲ್ಲಿ ದೊರೆತರೆ, ಹತ್ತು ವರ್ಷಗಳಲ್ಲಿ ಅರ್ಧ ಅಮೆರಿಕವನ್ನೇ ಜಯಿಸಬಹುದು. ನನ್ನ ಸುತನೆ, ನಾನು ನಿರೀಕ್ಷಿಸುವುದೇನೆಂದರೆ, ಕಬ್ಬಿಣದ ಮಾಂಸಖಂಡಗಳು, ಉಕ್ಕಿನ ನರಗಳು ಹಾಗೂ ಅದರೊಳಗೆ ಸಿಡಿಲಿನಂಥದೇ ವಸ್ತುವಿನಿಂದ ಮಾಡಲ್ಪಟ್ಟ ಮೆದುಳನ್ನು ಹೊಂದಿದ ವ್ಯಕ್ತಿಗಳನ್ನು. ಶಕ್ತಿ, ಪುರುಷತ್ವ, ಕ್ಷಾತ್ರವೀರ್ಯ+ಬ್ರಹ್ಮತೇಜ . . . ಭಾರತದಲ್ಲಿ ಉಜ್ವಲ ಸಾಧ್ಯತೆಗಳಡಗಿರುವ ಅತ್ಯುತ್ತಮ ವ್ಯಕ್ತಿಗಳಿದ್ದಾರೆ. ಆದರೆ ಈ ವಿವಾಹವೆಂದು ಕರೆಯಲ್ಪಡುವ ಕ್ರೂರ ಬಲಿವೇದಿಕೆಯ ಮೇಲೆ ಅವರೆಲ್ಲ ಬಲಿಯಾಗುತ್ತಿದ್ದಾರೆ . . . ಕಡೆಯ ಪಕ್ಷ ಒಂದು ನೂರು ಮದ್ರಾಸೀ ಯುವಕ ರಾದರೂ ಈ ಜಗತ್ತಿನಿಂದ ದೂರ ನಿಂತು, ಟೊಂಕ ಕಟ್ಟಿ, ಸತ್ಯದ ಪರವಾದ ಯುದ್ಧವನ್ನು ಹೂಡಿ ದೇಶದಿಂದ ದೇಶಕ್ಕೆ ಸಾಗಬೇಕೆಂದು ನಾನು ಬಯಸುತ್ತೇನೆ.” ಮತ್ತೊಂದು ಪತ್ರದಲ್ಲಿ ತಮ್ಮ ಮದ್ರಾಸೀ ಶಿಷ್ಯರಿಗೆ ಬರೆದರು, “ಹೆದರದಿರಿ. ನಿಮ್ಮಿಂದ ಮಹತ್ಕಾರ್ಯಗಳು ಸಾಧ್ಯವಾಗಲಿವೆ. ಧೈರ್ಯತಾಳಿ . . . ಇದೇ ಚಳಿಗಾಲದಲ್ಲಿ ನಾನು ಭಾರತಕ್ಕೆ ಹಿಂದಿರುಗಿ ಬಂದು ಅಲ್ಲಿನ ಕೆಲಸಗಳ ನ್ನೆಲ್ಲ ವ್ಯವಸ್ಥೆಗೊಳಿಸುತ್ತೇನೆ. ಧೀರಹೃದಯಿಗಳೇ, ಕಾರ್ಯನಿರತರಾಗಿ. ಇಲ್ಲ ಎಂದೆನ್ನದಿರಿ. ಕಾರ್ಯನಿರತರಾಗಿ. ಭಗವಂತನೇ ನಿಮ್ಮ ಕಾರ್ಯದ ಹಿಂದಿದ್ದಾನೆ. ಮಹಾಶಕ್ತಿಯೇ ನಿಮ್ಮೊಡ ನಿದ್ದಾಳೆ.”</p>
<p>ಈ ಅವಧಿಯಲ್ಲಿ ಸ್ವಾಮೀಜಿ ಭಾರತದಲ್ಲಿ ಕಾರ್ಯಗತಗೊಳಿಸಿದ ಒಂದು ಮುಖ್ಯ ಯೋಜನೆ ಯೆಂದರೆ ‘ಪ್ರಬುದ್ಧ ಭಾರತ’ ಎಂಬ ಆಂಗ್ಲ ಮಾಸಪತ್ರಿಕೆಯ ಪ್ರಾರಂಭ. ಅದಾಗಲೇ ‘ಬ್ರಹ್ಮವಾದಿನ್​’ ಪಾಕ್ಷಿಕ ಪತ್ರಿಕೆಯ ಮೂಲಕ ಅವರ ಮದ್ರಾಸೀ ಶಿಷ್ಯರು ವೇದಾಂತ ಪ್ರಸಾರ ವನ್ನು ಪ್ರಾರಂಭಿಸಿದರು. ಈ ‘ಬ್ರಹ್ಮವಾದಿನ್​’ ಪತ್ರಿಕೆಯು ಕೇವಲ ಧಾರ್ಮಿಕ ಹಾಗೂ ತಾತ್ವಿಕ ವಿಚಾರಗಳಿಗೆ ಮೀಸಲಾಗಿತ್ತು. ಆದರೆ ಇವುಗಳಲ್ಲಿ ಹೆಚ್ಚಿನ ವಿಚಾರಗಳು ಜನಸಾಮಾನ್ಯರಿಗೆ ಎಟುಕುವಂತಿರಲಿಲ್ಲ. ಏಕೆಂದರೆ ಈ ಪತ್ರಿಕೆಯು ಪ್ರೌಢವೂ ವಿದ್ವತ್ಪೂರ್ಣವೂ ಆಗಿರಬೇಕು ಎಂಬುದೇ ಸ್ವಾಮೀಜಿಯ ಆದೇಶವಾಗಿತ್ತು. ಆದ್ದರಿಂದ, ಉನ್ನತ ವಿಚಾರಗಳನ್ನು ಜನ ಸಾಮಾನ್ಯರೂ ಗ್ರಹಿಸುವ ರೀತಿಯಲ್ಲಿ ತಿಳಿಸಿಕೊಡಲು ‘ಪ್ರಬುದ್ಧ ಭಾರತ’ ಎಂಬ ಆಂಗ್ಲ ಮಾಸ ಪತ್ರಿಕೆಯನ್ನು ಪ್ರಾರಂಭಿಸಲಾಯಿತು. ಈ ಕಾರ್ಯದ ಹೊಣೆಯನ್ನು ವಹಿಸಿಕೊಂಡವರು ಬೆಂಗಳೂರಿನವರಾದ ಡಾ ॥ ನಂಜುಂಡರಾವ್. ಶ್ರೀ ರಾಜಂ ಅಯ್ಯರರು ಪತ್ರಿಕೆಯ ಸಂಪಾದಕ ರಾದರು. ‘ಪ್ರಬುದ್ಧ ಭಾರತ’ದ ಹಿಂದಿದ್ದ ಕಾರ್ಯಕರ್ತರಿಗೆ ಸ್ವಾಮೀಜಿ ತಮ್ಮ ಹೃತ್ಪೂರ್ವಕ ಆಶೀರ್ವಾದಗಳನ್ನು, ಪ್ರೋತ್ಸಾಹವನ್ನು ಕಳಿಸಿದರು. ಡಾ ॥ ನಂಜುಂಡರಾವ್​ಗೆ ಬರೆದ ಪತ್ರದಲ್ಲಿ ಅವರು ಪತ್ರಿಕೆಯ ಬಗ್ಗೆ ಸೂಚನೆಗಳನ್ನು ಕೊಟ್ಟು, ಕಡೆಯಲ್ಲಿ ಹೀಗೆ ಬರೆದರು–“ಧೈರ್ಯವಾಗಿ ಮುಂದೆ ಸಾಗು. ಒಂದು ದಿನದಲ್ಲಿ ಅಥವಾ ಒಂದು ವರ್ಷದಲ್ಲಿ ಯಶಸ್ಸು ಬರುವುದೆಂದು ನಿರೀಕ್ಷಿಸಬೇಡ. ಯಾವಾಗಲೂ ಅತ್ಯಂತ ಶ್ರೇಷ್ಠವಾದ್ದನ್ನೇ ಅವಲಂಬಿಸು. ನಿಶ್ಚಲನಾಗಿರು. ಅಸೂಯೆಯನ್ನೂ ಸ್ವಾರ್ಥವನ್ನೂ ದೂರವಿಟ್ಟಿರು. ಸತ್ಯದ, ಮಾವನತೆಯ ಹಾಗೂ ನಿನ್ನ ರಾಷ್ಟ್ರದ ಸಲುವಾದ ಕಾರ್ಯಕ್ಕೆ ಎಂದೆಂದಿಗೂ ವಿಧೇಯನಾಗಿರು, ನಿಷ್ಠಾವಂತನಾಗಿರು. ಆಗ ನೀನು ಇಡೀ ಜಗತ್ತನ್ನೇ ಅಲುಗಾಡಿಸಬಲ್ಲೆ. ನೆನಪಿಟ್ಟುಕೊ–ಶಕ್ತಿಯ ಹಿಂದಿರುವ ರಹಸ್ಯವೆಂದರೆ ವ್ಯಕ್ತಿಯ ಶೀಲ, ಅವನ ಜೀವನ–ಮತ್ತೇನೂ ಅಲ್ಲ. ಈ ಪತ್ರವನ್ನು ಉಳಿಸಿಕೊ, ಮತ್ತು ಯಾವಾಗ ಲಾದರೂ ನಿನ್ನನ್ನು ಚಿಂತೆ ಆವರಿಸಿದರೆ ಇಲ್ಲವೆ ಮತ್ಸರವುಂಟಾದರೆ ಈ ಪತ್ರದ ಕಡೆಯ ಸಾಲು ಗಳನ್ನು ಓದು. ಮಾತ್ಸರ್ಯವೇ ಗುಲಾಮರೆಲ್ಲರ ಬೇನೆ. ಅದೇ ನಮ್ಮ ರಾಷ್ಟ್ರಕ್ಕಂಟಿದ ಜಾಡ್ಯ. ಅದನ್ನು ಎಂದಿಗೂ ದೂರವಿಡು. ಸಕಲ ಯಶಸ್ಸೂ ನಿನ್ನದಾಗಲೆಂದು ಹಾರೈಸುತ್ತೇನೆ.”</p>
<p>‘ಪ್ರಬುದ್ಧ ಭಾರತ’ವು ಮದರಾಸಿನಲ್ಲಿ ಪ್ರಾರಂಭಗೊಂಡಿತು. ಇದರ ಪ್ರಥಮ ಸಂಚಿಕೆಗಳನ್ನು ನೋಡಿ ಸ್ವಾಮೀಜಿ ಸಂತಸವನ್ನು ವ್ಯಕ್ತಪಡಿಸಿದರಲ್ಲದೆ, ಅದರ ಸುಧಾರಣೆಗೆ ಅನೇಕ ಸಲಹೆಗಳನ್ನು ನೀಡಿದರು. ಅಲ್ಲದೆ, ಇದೇ ಪತ್ರಿಕೆಯ ರೀತಿಯಲ್ಲಿ, ಕನ್ನಡ, ತೆಲುಗು, ತಮಿಳು ಮೊದಲಾದ ಪ್ರಾದೇಶಿಕ ಭಾಷೆಗಳಲ್ಲೂ ಪತ್ರಿಕೆಗಳನ್ನು ಹೊರಡಿಸುವಂತೆ ಅವರು ತಮ್ಮ ಶಿಷ್ಯರಿಗೆ ಕರೆನೀಡಿ ದರು. ‘ಪ್ರಬುದ್ಧ ಭಾರತ’ವು ಇಂದಿಗೂ ಶ್ರೀರಾಮಕೃಷ್ಣ ಸಂಘದ ಅತಿ ಮುಖ್ಯ ಪತ್ರಿಕೆಯಾಗಿದೆ.</p>
<p>ಇತ್ತ ಅಮೆರಿಕ-ಇಂಗ್ಲೆಂಡುಗಳಲ್ಲಿನ ತಮ್ಮ ಕಾರ್ಯವು ತಮ್ಮ ನಿರ್ಗಮನದ ಅನಂತರವೂ ಅಬಾಧಿತವಾಗಿ ಮುಂದುವರಿಯಬೇಕೆಂದು ಕಾತರರಾಗಿದ್ದ ಸ್ವಾಮೀಜಿಗೆ, ಅಮೆರಿಕದಲ್ಲಿ ಶಾರದಾ ನಂದರ ಮತ್ತು ಮಿಸ್ ಎಲೆನ್ ವಾಲ್ಡೊಳ ಯಶಸ್ಸು ಹಾಗೂ ಲಂಡನ್ನಿನಲ್ಲಿ ಅಭೇದಾನಂದರ ಯಶಸ್ಸು ತುಂಬ ಸಂತೋಷ-ಸಮಾಧಾನಗಳನ್ನುಂಟುಮಾಡಿದುವು.</p>
<p>ಲಂಡನ್ನಿನಲ್ಲಿ ಒಂದು ತಿಂಗಳಿನಿಂದಲೂ ಸ್ವಾಮೀಜಿಯೊಂದಿಗಿದ್ದ ಅಭೇದಾನಂದರು, ತಮ್ಮ ಹಿರಿಯ ಗುರುಭಾಯಿಯ ಕಾರ್ಯವಿಧಾನವನ್ನು ಗಮನಿಸುತ್ತ ಅದನ್ನು ತಾವು ಮುಂದುವರಿಸಲು ಬೇಕಾದ ಸಿದ್ಧತೆಯನ್ನು ಮಾಡಿಕೊಳ್ಳುತ್ತಿದ್ದರು. ಆದರೆ ಅವರ ಹಿಂಜರಿಕೆಯಿನ್ನೂ ದೂರವಾಗಿರ ಲಿಲ್ಲ. ಇದನ್ನು ಸರಿಪಡಿಸಲು ಸ್ವಾಮೀಜಿ ಒಂದು ಉಪಾಯ ಹೂಡಿದರು. ಒಮ್ಮೆ ಅವರು ಲಂಡನ್ನಿನ ‘ಕ್ರೈಸ್ಟ್ ಥಿಯೊಸಾಫಿಕಲ್ ಸೊಸೈಟಿ’ಯಲ್ಲಿ ಭಾಷಣ ಮಾಡುವ ಕಾರ್ಯಕ್ರಮವಿತ್ತು. ಆದರೆ ಆ ಕಾರ್ಯಕ್ರಮಕ್ಕೆ ಕೆಲವೇ ದಿನಗಳಿರುವಾಗ ಅವರು, ಅನಾರೋಗ್ಯದ ಕಾರಣದಿಂದ ತಮಗೆ ಆ ಕಾರ್ಯಕ್ರಮವನ್ನು ನಡೆಸಲು ಸಾಧ್ಯವಿಲ್ಲವೆಂದು ಹೇಳಿ, ತಮ್ಮ ಬದಲಿಗೆ ತಮ್ಮ ಸೋದರ ಸಂನ್ಯಾಸಿಗಳಾದ ಸ್ವಾಮಿ ಅಭೇದಾನಂದರು ಮಾತನಾಡುತ್ತಾರೆಂದು ಸಂಚಾಲಕರಿಗೆ ತಿಳಿಸಿದರು. ಅದರಂತೆ ಕಾರ್ಯಕ್ರಮದ ಪಟ್ಟಿಯಲ್ಲಿ ಅಭೇದಾನಂದರ ಹೆಸರನ್ನು ಸೇರಿಸಿ ಕರಪತ್ರಗಳನ್ನೂ ಪ್ರಕಟಿಸಲಾಯಿತು. ಆದರೆ ಅಭೇದಾನಂದರಿಗೆ ಈ ವಿಷಯಗಳೊಂದೂ ತಿಳಿದಿರಲೇ ಇಲ್ಲ !</p>
<p>ಕಡೆಗೊಂದು ದಿನ ಸ್ವಾಮೀಜಿಯವರು ಅಭೇದಾನಂದರಿಗೆ ಒಂದು ಕರಪತ್ರವನ್ನು ಕೊಡುತ್ತ, “ನೋಡು, ಕ್ರೈಸ್ಟ್ ಥಿಯೊಸಾಫಿಕಲ್ ಸೊಸೈಟಿಯಲ್ಲಿ ನೀನೊಂದು ಭಾಷಣ ಮಾಡಬೇಕಾಗಿದೆ” ಎಂದರು. ಅದನ್ನು ಕೇಳಿ ಅಭೇದಾನಂದರು ಆಶ್ಚರ್ಯಗೊಂಡು, “ಭಾಷಣ ಮಾಡಬೇಕಾದವನು ನೀನಲ್ಲವೆ !” ಎಂದರು. ಆಗ ಸ್ವಾಮೀಜಿ, “ಇಲ್ಲ ; ನನಗೆ ತುಂಬ ಆಯಾಸವಾಗಿದೆ. ಆದ್ದರಿಂದ ನಾನು ನನ್ನ ಬದಲಾಗಿ ಭಾಷಣ ಮಾಡಲು ನಿನ್ನ ಹೆಸರನ್ನು ಸೂಚಿಸಿದ್ದೇನೆ. ನೀನು ಮುಖ್ಯ ಉಪನ್ಯಾಸಕ ಎಂದು ಆಗಲೇ ಅಚ್ಚಾಗಿಬಿಟ್ಟಿದೆ” ಎಂದರು. ಅಭೇದಾನಂದರು ದಿಗ್ಭ್ರಾಂತರಾಗಿ “ಅದರೆ, ಇದೇನಿದು ! ನರೇನ್, ನಾನೆಂದೂ ಭಾಷಣ ಮಾಡಿದವನೇ ಅಲ್ಲ. ಈಗ ಅಲ್ಲಿ ಮಾತ ನಾಡಲು ನನಗೆ ಸಾಧ್ಯವೇ ಇಲ್ಲ !” ಎಂದರು. ಇವರು ಹೀಗೆ ಹೇಳಿಯಾರು ಎಂದು ಸ್ವಾಮೀಜಿಗೆ ಮೊದಲೇ ಗೊತ್ತಿತ್ತು. ಆದ್ದರಿಂದ ಅವರು ಶಾಂತವಾಗಿ ಉತ್ತರಿಸಿದರು. “ನಾನು ಸರ್ವಧರ್ಮ ಸಮ್ಮೇಳನದ ವೇದಿಕೆಯ ಮೇಲೆ ನಿಂತಾಗ ಭಾಷಣ ಮಾಡುವುದರ ಬಗ್ಗೆ ನನಗಾದರೂ ಏನು ಗೊತ್ತಿತ್ತು ? ನಾನು ಏನ್ನನ್ನು ಸಾಧಿಸಿದೆನೋ ಅದೆಲ್ಲ ಶ್ರೀರಾಮಕೃಷ್ಣರ ಕೃಪೆಯಿಂದಷ್ಟೆ. ನೀನವರಲ್ಲಿ ಶ್ರದ್ಧೆಯಿಡು ; ನೀನೊಬ್ಬ ಅತ್ಯುತ್ತಮ ವಾಗ್ಮಿಯಾಗಿ ಬೆಳಗುತ್ತೀಯೆ.” ಸ್ವಾಮೀಜಿ ಹೀಗೆ ಹೇಳಿಬಿಟ್ಟಾಗ, ಅಭೇದಾನಂದರಿಗೆ ಇನ್ನೇನು ಹೇಳಲೂ ಅವಕಾಶವೇ ಇರಲಿಲ್ಲ. ವಿಧಿ ಇಲ್ಲದೆ, ಉಪನ್ಯಾಸ ಮಾಡಲು ಒಪ್ಪಿಕೊಂಡರು.</p>
<p>ಕೊನೆಗೂ ಆ ದಿನ ಬಂದಿತು. ಸುಶಿಕ್ಷಿತ ಶ್ರೋತೃಗಳಿಂದ ಸಭೆ ಕಿಕ್ಕಿರಿದಿತ್ತು. ಸ್ವಾಮೀಜಿಯೂ ವೇದಿಕೆಯ ಮೇಲೆ ಉಪಸ್ಥಿತರಿದ್ದರು. ಬಹಳಷ್ಟು ಜನರು ವಿವೇಕಾನಂದರು ಭಾಷಣ ಮಾಡುತ್ತಾ ರೆಂದೇ ಭಾವಿಸಿ ಬಂದಿದ್ದವರು. ಆದ್ದರಿಂದ ಅವರ ಬದಲಾಗಿ ಮತ್ತೊಬ್ಬರು ಹೊಸ ಸ್ವಾಮಿಗಳು ಮಾತನಾಡಲಿದ್ದಾರೆಂದು ಗೊತ್ತಾದಾಗ ಜನರಿಗೆ ಸ್ವಲ್ಪ ನಿರಾಶೆಯಾಯಿತು. ಆದರೆ ಅಭೇದಾ ನಂದರ ಉಪನ್ಯಾಸವು ಅತ್ಯಂತ ಯಶಸ್ವಿಯಾಯಿತು. ಅಂದು ಅವರು ‘ಪಂಚದಶೀ’ ಎಂಬ ಗ್ರಂಥದಲ್ಲಿ ಪ್ರತಿಪಾದಿತವಾದ ತತ್ತ್ವ ಹಾಗೂ ಅದರ ಅನುಷ್ಠಾನದ ಕುರಿತಾಗಿ ಅತ್ಯುತ್ತಮವಾಗಿ ಮಾತನಾಡಿದರು. ಶ್ರೋತೃಗಳು ಸಂತಸಗೊಂಡು ತಮ್ಮ ಹಾರ್ದಿಕ ಮೆಚ್ಚುಗೆಯನ್ನು ಸೂಚಿಸಿ ದರು. ಸ್ವಾಮೀಜಿಗಂತೂ ಹಿಡಿಸಲಾರದಷ್ಟು ಆನಂದವಾಗಿದ್ದುದು ಸ್ಪಷ್ಟವಾಗಿ ವ್ಯಕ್ತವಾಗುತ್ತಿತ್ತು. ಅದೊಂದು ಅಪೂರ್ವ ದೃಶ್ಯ. ಅದರ ಸ್ವಾರಸ್ಯವನ್ನು ಸಭಿಕರು ಸಂಪೂರ್ಣವಾಗಿ ಅಸ್ವಾದಿಸುತ್ತಿ ದ್ದರು. ಅತ್ಯಂತ ಬುದ್ಧಿವಂತನಾದ ತನ್ನ ಪ್ರಿಯ ಶಿಷ್ಯನೊಬ್ಬನ ಯಶಸ್ಸನ್ನು ಕಂಡು ಗುರುವು ಹಿಗ್ಗುವಂತೆ ತಮ್ಮ ಸೋದರನ ಸಾಧನೆಯನ್ನು ಕಂಡು ಸ್ವಾಮೀಜಿ ಹಿಗ್ಗಿದರು. ಕಡೆಯಲ್ಲಿ ಅವರು ಎದ್ದುನಿಂತು, “ಒಬ್ಬ ಆಂಗ್ಲ ಉಪನ್ಯಾಸಕನಾಗಿ–ಅದರಲ್ಲೂ ಆಂಗ್ಲ ಶ್ರೋತೃಗಳ ಮುಂದೆ– ಇದು ನನ್ನ ಪ್ರಿಯ ಸೋದರನ ಪ್ರಥಮ ಅನುಭವ . . . ” ಎಂದು ಹೇಳಿದರು. ತಕ್ಷಣ ಶ್ರೋತೃ ಗಳು ಕರತಾಡನದ ಮೂಲಕ ತಮ್ಮ ಅಭಿನಂದನೆಯನ್ನು ಸಲ್ಲಿಸಿದಾಗ ಅದು ತಮಗೇ ಸಂದದ್ದೋ ಎಂಬಂತೆ ಸ್ವಾಮೀಜಿ ಹರ್ಷಿಸಿದರು. ಈ ಇಡೀ ಸನ್ನಿವೇಶದಲ್ಲಿ ಸುವ್ಯಕ್ತವಾದ ಸ್ವಾಮೀಜಿಯ ಸ್ವಾರ್ಥರಹಿತತೆ ಅಲ್ಲಿದ್ದವರೆಲ್ಲರ ಮನಃಪಟಲದ ಮೇಲೆ ಚಿರಮುದ್ರಿತವಾಯಿತು.</p>
<p>ಇದೇ ಸಮಯದಲ್ಲಿ ಸ್ವಾಮೀಜಿಗೆ ಸಂತೋಷವುಂಟುಮಾಡುವ ಮತ್ತೊಂದು ಸಮಾಚಾರ ಅಮೆರಿಕದಿಂದ ಬರುತ್ತಿತ್ತು–ಅದು ಸ್ವಾಮಿ ಶಾರದಾನಂದರ ಉಪನ್ಯಾಸಗಳೂ ಅತ್ಯಂತ ಯಶಸ್ವಿ ಯಾಗಿ ನಡೆದುಕೊಂಡು ಬರುತ್ತಿವೆ, ಹಾಗೂ ಅಲ್ಲಿ ವೇದಾಂತದ ಪ್ರಭಾವವು ನಿರಂತರವಾಗಿ ವ್ಯಾಪಿಸುತ್ತಿದೆ ಎಂಬುದು. ಇದು ವೃತ್ತಪತ್ರಿಕೆಗಳ ತುಣುಕುಗಳ ಮೂಲಕ ಅವರಿಗೆ ತಿಳಿದುಬರು ತ್ತಿತ್ತು. ಅಲ್ಲದೆ ತಮ್ಮ ನಿರ್ಗಮನದಿಂದ ಅಲ್ಲಿ ತೆರವಾಗಿದ್ದ ಸ್ಥಾನವನ್ನು ಶಾರದಾನಂದರು ಸಮರ್ಥವಾಗಿ ತುಂಬಿದ್ದಾರೆಂದು ಅವರಿಗೆ ತಮ್ಮ ಶಿಷ್ಯರ ಪತ್ರಗಳ ಮೂಲಕ ಗೊತ್ತಾಗುತ್ತಿತ್ತು. ತಮ್ಮ ನಿರೀಕ್ಷೆಗೆ ತಕ್ಕಂತಹ ಮುಂದಾಳುವೊಬ್ಬರು ದೊರೆತದ್ದರಿಂದ ಅವರಿಗೆಲ್ಲ ತುಂಬ ಸಮಾಧಾನವಾಗಿತ್ತು. ಅಲ್ಲದೆ, ಶಾರದಾನಂದರ ಶಾಂತ-ಮಧುರ ವ್ಯಕ್ತಿತ್ವವನ್ನು ಅಲ್ಲಿನ ವಿದ್ಯಾರ್ಥಿ ಗಳೆಲ್ಲ ಬಹುವಾಗಿ ಮೆಚ್ಚಿದ್ದರು. ಹಿಂದೂಧರ್ಮದ ಬಗೆಗಿನ ಅವರ ಪ್ರೌಢ ವಿಶ್ಲೇಷಣೆ-ವಿವರಣೆ ಗಳಿಂದ ನೂರಾರು ಜನ ಆಕರ್ಷಿತರಾಗಿ ಬಂದಿದ್ದರು. ಶಾರದಾನಂದರು ಅಮೆರಿಕೆಗೆ ಬಂದ ಕೆಲ ದಿನಗಳಲ್ಲೇ, ಮಿಸ್ ಸಾರಾ ಫಾರ್ಮರ್ ನಡೆಸುತ್ತಿದ್ದ ‘ಗ್ರೀನ್ ಏಕರ್ ಸಮ್ಮರ್ ಸ್ಕೂಲ್​’ ಎಂಬ ಹೆಸರಾಂತ ಧಾರ್ಮಿಕ ಅಧ್ಯಯನ ಕೇಂದ್ರದಲ್ಲಿ ಉಪನ್ಯಾಸಕರಾಗುವಂತೆ ಅವರಿಗೆ ಆಹ್ವಾನ ಬಂದಿತು. (ಎರಡು ವರ್ಷದ ಹಿಂದೆ ವಿವೇಕಾನಂದರು ಹಲವಾರು ತರಗತಿಗಳನ್ನು ನಡೆಸಿದ್ದರು.) ೧೮೯೬ರ ನವೆಂಬರ್​ವರೆಗೂ ಶಾರದಾನಂದರು ಹಲವಾರು ತರಗತಿಗಳನ್ನೂ ಉಪನ್ಯಾಸಗಳನ್ನೂ ನಡೆಸಿ, ಬಳಿಕ ನ್ಯೂಯಾರ್ಕಿನ ವೇದಾಂತ ಸೊಸೈಟಿಯ ೧೮೯೬-೯೭ನೇ ಸಾಲಿನ ಚಟುವಟಿಕೆಗಳನ್ನು ಪ್ರಾರಂಭಿಸಿದರು.</p>
<p>ಆದರೆ ಅವರು ಇದೇ ವೇಳೆಗೆ, ಮಸಾಚುಸೆಟ್ಸ್ ರಾಜ್ಯದ ಕೇಂಬ್ರಿಡ್ಜಿನಲ್ಲಿ ನಡೆಯುತ್ತಿದ್ದ ‘ಕೇಂಬ್ರಿಡ್ಜ್ ಕಾನ್ಫರೆನ್ಸಸ್​’ ಎಂಬಲ್ಲಿ ಭಾಷಣಗಳನ್ನು ಮಾಡಲು ಒಪ್ಪಿ ಅಲ್ಲಿಗೆ ಹೋದದ್ದರಿಂದ, ಇತ್ತ ನ್ಯೂಯಾರ್ಕಿನ ವೇದಾಂತ ಕೇಂದ್ರದಲ್ಲಿ ತರಗತಿಗಳನ್ನು ನಡೆಸಲು ಯಾರೂ ಇಲ್ಲದಂತಾ ಯಿತು. ಆದ್ದರಿಂದ ಸ್ವಾಮೀಜಿ ತಮ್ಮ ನೆಚ್ಚಿನ ಶಿಷ್ಯೆ ಮಿಸ್ ಸಾರಾಎಲೆನ್​ಮಾಲ್ಡೊಳಿಗೆ ಬರೆದರು:</p>
<p>“ಪ್ರಿಯ ಮಿಸ್ ವಾಲ್ಡೊ, ನೀನೇಕೆ ಬೋಧಿಸಲು ಪ್ರಾರಂಭಿಸಬಾರದು ? ಧೈರ್ಯದಿಂದ ಪ್ರಾರಂಭಿಸಿಬಿಡು ; ಜಗನ್ಮಾತೆ ನಿನಗೆ ಶಕ್ತಿ ನೀಡುತ್ತಾಳೆ. ಸಾವಿರಾರು ಮುಂದಿ ನಿನ್ನ ಬಳಿಗೆ ಬರುತ್ತಾರೆ. ಮಹಾಕಾರ್ಯದಲ್ಲಿ ಮುಳುಗಿಬಿಡು. ಆ ವ್ಯಕ್ತಿಯನ್ನೋ ಈ ವ್ಯಕ್ತಿಯನ್ನೋ ಅವಲಂಬಿಸಿಕೊಂಡಿರುವುದರಿಂದ ಏನು ಪ್ರಯೋಜನ ? ತಮ್ಮ ಮಕ್ಕಳು ಎಲ್ಲೆಲ್ಲಿ ಧೈರ್ಯದಿಂದ ಮುನ್ನುಗ್ಗುತ್ತಾರೆಯೋ ಅಲ್ಲೆಲ್ಲ ಅವರ ಹಿಂದೆ ಶ್ರೀರಾಮಕೃಷ್ಣರು ಇದ್ದೇ ಇರುತ್ತಾರೆ . . . ಈ ಬೋಧನಾ ಕಾರ್ಯವನ್ನು ಎಷ್ಟೋ ಜನ ಹಿಂದೂಗಳು ಕೈಗೆತ್ತಿಕೊಂಡು ಯಶಸ್ವಿಗಳಾಗುವುದ ಕ್ಕಿಂತ, ಅಥವಾ ನನ್ನ ಸೋದರ ಸಂನ್ಯಾಸಿಗಳಲ್ಲೇ ಒಬ್ಬರು ಮಾಡುವುದಕ್ಕಿಂತ, ಅದನ್ನು ನಿಮ್ಮ ಅಮೆರಿಕನ್ನರಲ್ಲಿ ಯಾರಾದರೊಬ್ಬರು ಮಾಡಿದರೆ, ನನಗೆ ಸಾವಿರ ಪಾಲು ಹೆಚ್ಚು ಸಂತೋಷವಾಗು ತ್ತದೆ. ‘ಮನುಷ್ಯ ಎಲ್ಲೆಲ್ಲೂ ವಿಜಯಿಯಾಗಲು ಬಯಸುತ್ತಾನೆ ; ಆದರೆ ತನ್ನ ಮಕ್ಕಳ ಕೈಯಲ್ಲಿ ಸೋಲನ್ನೇ ಅಪೇಕ್ಷಿಸುತ್ತಾನೆ’ ಎಂಬುದೊಂದು ಗಾದೆ. ನಾನು ಇಂದಿನಿಂದಲೇ ನಿಮ್ಮೆಲ್ಲರೆಡೆಗೂ ಅತ್ಯಂತ ಶಕ್ತಿಶಾಲಿಯಾದ ಆಲೋಚನಾ ತರಂಗಗಳನ್ನು ಹರಿಯಿಸುತ್ತೇನೆ . . .”</p>
<p>ಸ್ವಾಮೀಜಿಯ ಆದೇಶದಂತೆ ಮಿಸ್ ವಾಲ್ಡೊ ವೇದಾಂತಕೇಂದ್ರದ ತರಗತಿಗಳನ್ನು ವ್ಯವಸ್ಥೆ ಗೊಳಿಸಿ, ನವೆಂಬರ್​-ಡಿಸೆಂಬರ್ ತಿಂಗಳುಗಳಲ್ಲಿ ಅದನ್ನು ಅತ್ಯಂತ ಯಶಸ್ವಿಯಾಗಿ ನಡೆಸಿ ಕೊಂಡು ಬಂದಳು. ಹೀಗೆ ಅವಳು ಇಂತಹ ಕಷ್ಟಕರವಾದ ಕೆಲಸವನ್ನು ಆತ್ಮವಿಶ್ವಾಸದಿಂದ ನಡೆಸಿ ವೇದಾಂತ ವಿದ್ಯಾರ್ಥಿಗಳೆಲ್ಲರ ಮೆಚ್ಚುಗೆಗೆ ಪಾತ್ರಳಾದಳು. ಈ ವಿಷಯ ತಿಳಿದಾಗ ಸ್ವಾಮೀಜಿಗಾದ ಆನಂದ ಅಪಾರ. ತಮ್ಮ ಅನುಪಸ್ಥಿತಿಯಲ್ಲಿ ಅಮೆರಿಕ-ಇಂಗ್ಲೆಂಡುಗಳೆರಡೂ ದೇಶಗಳಲ್ಲಿನ ತಮ್ಮ ಕಾರ್ಯವು ಅನಿರ್ಬಂಧಿತವಾಗಿ ಸಾಗುವುದೆಂಬ ವಿಶ್ವಾಸ ಅವರಲ್ಲಿ ಮೂಡಿತು.</p>
<p>ಸುಮಾರು ಇದೇ ಸಮಯಕ್ಕೆ ಅವರ ಮನಸ್ಸು ಹೆಚ್ಚುಹೆಚ್ಚಾಗಿ ಭಾರತದ ಕಡೆಗೆ ವಾಲತೊಡ ಗಿತ್ತು. ಈ ಬಗ್ಗೆ ಅವರು ಯಾವಾಗಲಾದರೊಮ್ಮೆ ಸೇವಿಯರ್ ದಂಪತಿಗಳ ಬಳಿ ಪ್ರಸ್ತಾಪಿಸು ತ್ತಿದ್ದರು. ಆದರೆ ತಮ್ಮ ಯೋಜನೆಯ ಬಗ್ಗೆ ಅವರಿನ್ನೂ ಸ್ಪಷ್ಟವಾಗಿ ಏನೂ ಹೇಳಿರಲಿಲ್ಲ. ಬಹುಶಃ ತಮ್ಮ ಮುಂದಿನ ಕಾರ್ಯಕ್ರಮದ ಬಗ್ಗೆ ಅವರು ಯಾವ ನಿರ್ಧಾರಕ್ಕೂ ಬಂದಿರಲಿಲ್ಲ. ಆದರೆ ಅವರು ಭಾರತಕ್ಕೆ ಹೊರಡಲಿದ್ದಾರೆಂಬ ವದಂತಿ ಕೇಳಿದೊಡನೆಯೇ ಅನೇಕ ಶಿಷ್ಯರು ಅವರನ್ನು ಆ ಬಗ್ಗೆ ಪ್ರಶ್ನಿಸತೊಡಗಿದರು. ಕೆಲವರು ಅವರ ಭಾರತದ ಕಾರ್ಯೋದ್ದೇಶಗಳಿಗೆ ಧನಸಹಾಯ ಮಾಡಲೂ ಮುಂದಾದರು. ತಮ್ಮ ಸಂನ್ಯಾಸೀ ಸಂಘದ ಕೇಂದ್ರಸ್ಥಾನಕ್ಕಾಗಿ ಗಂಗಾತೀರದಲ್ಲೊಂದು ದೇವಾಲಯವನ್ನು ನಿರ್ಮಾಣ ಮಾಡಬೇಕೆಂಬ ಸ್ವಾಮೀಜಿ ಬಹುಕಾಲದ ಯೋಜನೆಯನ್ನು ಕಾರ್ಯಗತಗೊಳಿಸುವುದಕ್ಕಾಗಿ ಧನಸಹಾಯ ಮಾಡಲು ಅನೇಕರು ಮುಂದಾ ದರು. ಇವರಲ್ಲಿ ಮುಖ್ಯರಾದವರೆಂದರೆ ಮಿಸ್ ಹೆನ್ರಿಟಾ ಮುಲ್ಲರ್, ಎಡ್ವರ್ಡ್ ಸ್ಟರ್ಡಿ ಹಾಗೂ ಅಮೆರಿಕದ ಶ್ರೀಮತಿ ಸಾರಾ ಒಲೆ ಬುಲ್. ಆದರೆ ತಾವು ಭಾರತಕ್ಕೆ ಹಿಂದಿರುಗಿದ ಮೇಲೆ ಸರಿ ಯಾದ ಯೋಜನೆಯೊಂದನ್ನು ರೂಪಿಸಿ ಕಾರ್ಯವನ್ನು ಪ್ರಾರಂಭಿಸಿದ ಬಳಿಕ ಆ ಬಗ್ಗೆ ಅವರಿಗೆಲ್ಲ ತಿಳಿಸುವುದಾಗಿ ಹೇಳಿದರು ಸ್ವಾಮೀಜಿ.</p>
<p>೧೮೯೬ರ ಮಳೆಗಾಲದಲ್ಲಿ ಮುಂಗಾರು ಕೈಕೊಟ್ಟದ್ದರಿಂದ ಬಂಗಾಳ ಪ್ರಾಂತ್ಯದಲ್ಲಿ ಭೀಕರ ಕ್ಷಾಮ ಬಡಿಯಿತು. ನವೆಂಬರ್​-ಡಿಸೆಂಬರ್ ಹೊತ್ತಿಗೆ ಕ್ಷಾಮ ಪರಿಸ್ಥಿತಿ ಮತ್ತಷ್ಟು ಹದಗೆಟ್ಟಿತ್ತು. ಜನರಲ್ಲಿ ಹಾಹಾಕಾರವೆದ್ದಿತು. ಲಂಡನ್ನಿನ ಪತ್ರಿಕೆಗಳಲ್ಲೆಲ್ಲ ಈ ವಿಷಯ ದಪ್ಪಕ್ಷರಗಳಲ್ಲಿ ಪ್ರಕಟ ವಾಯಿತು. ಕ್ಷಾಮದ ವಿಷಯವನ್ನು ತಿಳಿದು ಸ್ವಾಮೀಜಿ ವ್ಯಾಕುಲಿತರಾದರು. ತಮ್ಮ ಬಡ ದೇಶ ಬಾಂಧವರ ದುಃಸ್ಥಿತಿಯನ್ನು ಸ್ಮರಿಸುತ್ತ ಒಂದೇಸಮನೆ ಚಡಪಡಿಸಿದರು. ಮತ್ತು ‘ಇಂಡಿಯನ್ ಮಿರರ್​’ ಪತ್ರಿಕೆಯು ಸಂಗ್ರಹಿಸುತ್ತಿದ್ದ ಕ್ಷಾಮ ಪರಿಹಾರ ನಿಧಿಗೆ ತಮ್ಮ ಬಳಿಯಿದ್ದ ಹಣವನ್ನೆಲ್ಲ ಕಳಿಸಿಕೊಟ್ಟುಬಿಟ್ಟರು. ನೊಂದ ಜನರ ಸಂಕಟವನ್ನು ಕಿಂಚಿತ್ತಾದರೂ ದೂರಮಾಡುವುದು ಸ್ವಾಮೀಜಿಗೆ ಮಠದ ನಿರ್ಮಾಣಕ್ಕಿಂತಲೂ ಮುಖ್ಯವಾಗಿತ್ತು. ಈ ವಿಷಯವನ್ನು ತಿಳಿದು ಅವರ ಶಿಷ್ಯರೂ ತಮ್ಮ ಕಾಣಿಕೆಯನ್ನು ಸಲ್ಲಿಸಿದರು. ಮಿಸ್ ಎಮೆಲಿನ್ ಸೌಟರ್ ಎಂಬ ಮಹಿಳೆ ಕ್ಷಾಮ ಪರಿಹಾರ ನಿಧಿಗೆ ಹಲವು ನೂರು ಪೌಂಡುಗಳಷ್ಟು ಭಾರೀ ಕಾಣಿಕೆಯನ್ನೇ ಸಲ್ಲಿಸಿದಳು. ಹೀಗೆ ಸ್ವಾಮೀಜಿ, ಮುಂದೆ ಸ್ಥಾಪಿತವಾಗಲಿದ್ದ ರಾಮಕೃಷ್ಣ ಮಿಷನ್ನಿನ ಮೂಲಕ ಯಾವ ಸೇವಾಕಾರ್ಯ ವನ್ನು ನಡೆಸಲಿದ್ದರೋ ಅದಕ್ಕೆ ಅವರೀಗ ಮೇಲ್ಪಂಕ್ತಿಯನ್ನು ಹಾಕಿಕೊಟ್ಟರು.</p>
<p>ನವೆಂಬರ್ ೨೧ರಂದು ಕೇಂಬ್ರಿಡ್ಜಿನ ಭಾರತೀಯ ಸಂಘದವರು ಇಬ್ಬರು ಪ್ರತಿಷ್ಠಿತ ಭಾರತೀಯ ವಿದ್ಯಾರ್ಥಿಗಳಾದ ರಾಜಕುಮಾರ ರಣಜಿತ್ ಸಿಂಗ್ ಹಾಗೂ ಅತುಲಚಂದ್ರ ಚಟರ್ಜಿ–ಇವರ ಗೌರವಾರ್ಥವಾಗಿ ಏರ್ಪಡಿಸಿದ್ದ ಔತಣಕೂಟಕ್ಕೆ ಸ್ವಾಮೀಜಿಯನ್ನು ಆಹ್ವಾನಿಸ ಲಾಗಿತ್ತು. ಕೆಲದಿನಗಳ ಹಿಂದೆ ಇಂಗ್ಲೆಂಡ್​-ಆಸ್ಟ್ರೇಲಿಯಗಳ ನಡುವೆ ನಡೆದಿದ್ದ ಕ್ರಿಕೆಟ್ ಟೆಸ್ಟ್ ಪಂದ್ಯದಲ್ಲಿ ರಣಜಿತ್ ಸಿಂಗ್ ಅತ್ಯುತ್ತಮ ಆಟವಾಡಿ ಇಂಗ್ಲೆಂಡಿನ ಮಾನ ಉಳಿಸಿದ್ದರು. ಅತುಲ ಚಂದ್ರ ಚಟರ್ಜಿ ಆ ವರ್ಷದ ಐ. ಸಿ. ಎಸ್. ಪರೀಕ್ಷೆಯಲ್ಲಿ ಪ್ರಪ್ರಥಮ ಸ್ಥಾನವನ್ನು ಗಳಿಸಿದ್ದರು. ಈ ಸಮಾರಂಭದ ಅತಿಥಿಗಳನ್ನು ಉದ್ದೇಶಿಸಿ ಭಾರತಕ್ಕೆ ‘ಸ್ವಸ್ತಿ<span class="en">’ (Toast)</span>ಯನ್ನು ಕೋರುವ ಭಾಷಣ ಮಾಡುವಂತೆ ಸ್ವಾಮೀಜಿಯನ್ನು ವಿನಂತಿಸಿಕೊಳ್ಳಲಾಯಿತು.</p>
<p>ಗಡಚಿಕ್ಕುವ ಜೈಕಾರ-ಹರ್ಷೋದ್ಗಾರಗಳ ನಡುವೆ ಸ್ವಾಮೀಜಿ ಮಾತನಾಡಲು ಎದ್ದುನಿಂತರು. “ಭಾರತಕ್ಕೆ ಸ್ವಸ್ತಿ ಕೋರುವ ಈ ಉಪನ್ಯಾಸವನ್ನು ಮಾಡಲು ನನ್ನನ್ನೇ ಏಕೆ ಆರಿಸಿದರೋ ನನಗೆ ಗೊತ್ತಿಲ್ಲ” ಎನ್ನುತ್ತ ತಮಾಷೆ ಮಾಡಿದರು–“ಬಹುಶಃ ಗಾತ್ರದಲ್ಲಿ ನನ್ನ ಶರೀರವು ಭಾರತದ ರಾಷ್ಟ್ರೀಯ ಮೃಗವನ್ನು ಬಹುಮಟ್ಟಿಗೆ ಹೋಲುವುದೆಂಬ ಒಂದೇ ಕಾರಣಕ್ಕೆ ನನ್ನನ್ನು ಆರಿಸಿದ ರೆಂದು ಕಾಣುತ್ತದೆ !” (ನಗು) ಬಳಿಕ ಸ್ವಾಮೀಜಿ, ಸಮಾರಂಭದ ಮುಖ್ಯ ಅತಿಥಿಗಳಾದ ರಣಜಿತ್ ಸಿಂಗ್ ಹಾಗೂ ಅತುಲಚಂದ್ರ ಚಟರ್ಜಿಯವರನ್ನು ಹಾರ್ದಿಕವಾಗಿ ಅಭಿನಂದಿಸಿದರು. ಅನಂತರ ಅವರು ಭಾರತದ ಚರಿತ್ರೆಯ ಬಗ್ಗೆ ಪ್ರಸ್ತಾಪಿಸಿ, ಹಿಂದೆ ಭಾರತವು, ಘೋರ ದುಸ್ಥಿತಿಗಳಿಗೆ ಸಿಲುಕಿ ಕೊಂಡಿತ್ತಾದರೂ ಅವೆಲ್ಲದರಿಂದಲೂ ಅದು ಪಾರಾದಂತೆಯೇ, ಮತ್ತೊಮ್ಮೆ ಅದು ಉನ್ನತಿಯ ಶಿಖರಕ್ಕೇರುತ್ತದೆಯೆಂದು ಹೇಳಿದರು. ಭಾರತದ ಉಜ್ವಲ ಭವಿಷ್ಯದ ಬಗ್ಗೆ ತಮ್ಮ ಸುಲಲಿತ ಶೈಲಿಯಲ್ಲಿ ಅತ್ಯಂತ ಸ್ಫೂರ್ತಿಯುತವಾಗಿ ಮಾತನಾಡಿ ಸ್ವಾಮೀಜಿ, ಅಲ್ಲಿ ನೆರೆದಿದ್ದ ಎಲ್ಲ ಕ್ಷೇತ್ರ ಗಳಿಗೆ ಸೇರಿದ ಪ್ರಮುಖ ಭಾರತೀಯ ಶ್ರೋತೃ ವರ್ಗದ ಮೇಲೆ ಆಳವಾದ ಪ್ರಭಾವ ಬೀರಿದರು.</p>
<p>ಈ ವೇಳೆಗೆ, ಸೇವಿಯರ್ ದಂಪತಿಗಳು ಸ್ವಾಮೀಜಿಯೊಂದಿಗೆ ಭಾರತಕ್ಕೆ ಹೊರಡುವುದು ಖಚಿತವಾಗಿತ್ತು. ಸ್ವಾಮೀಜಿಗೆ ಅತ್ಯಂತ ಪ್ರಿಯವಾದ ಯೋಜನೆಗಳಲ್ಲೊಂದೆಂದರೆ ಹಿಮಾಲಯದ ಮಡಿಲಲ್ಲಿ, ಅದ್ವೈತ ಸಾಧನೆಗೆ ಮೀಸಲಾದ ಆಶ್ರಮವೊಂದನ್ನು ಸ್ಥಾಪಿಸುವುದು. ಈ ಕನಸನ್ನು ನನಸಾಗಿಸುವಲ್ಲಿ ಸೇವಿಯರ್ ದಂಪತಿಗಳು ಅತಿ ಮುಖ್ಯ ಪಾತ್ರವಹಿಸಲಿದ್ದರು. ಇವರೀಗ ಪ್ರಾಪಂಚಿಕ ಜೀವನವನ್ನು ತ್ಯಜಿಸಿ ವಾನಪ್ರಸ್ಥಾಶ್ರಮವನ್ನು ಸ್ವೀಕರಿಸಲು ನಿರ್ಧರಿಸಿ ದ್ದರು ; ಸ್ವಾಮೀಜಿಯ ಕಾರ್ಯೋದ್ದೇಶಗಳಿಗಾಗಿ ತಮ್ಮ ತನು ಮನ ಧನಗಳನ್ನರ್ಪಿಸಲು ಸಿದ್ಧ ರಾಗುತ್ತಿದ್ದರು. ಆದ್ದರಿಂದ ಈ ದಂಪತಿಗಳು ತಮ್ಮ ಮನೆವಾರ್ತೆಯ ವ್ಯವಹಾರಗಳನ್ನೆಲ್ಲ ಒಂದು ಮುಕ್ತಾಯ ಘಟ್ಟಕ್ಕೆ ತರುವುದರಲ್ಲಿ ಉದ್ಯುಕ್ತರಾದರು. ಹೀಗೆ ಸ್ವಾಮೀಜಿಯ ಸಂಪರ್ಕಕ್ಕೆ ಬಂದ ಕೆಲಕಾಲದಲ್ಲೇ ಈ ದಂಪತಿಗಳು ತಮ್ಮ ಜೀವನದ ಅತಿ ಮುಖ್ಯ ನಿರ್ಧಾರವನ್ನು ಕೈಗೊಂಡರು. ತಮ್ಮ ಮನೆ, ಪೀಠೋಪಕರಣಗಳು, ಆಭರಣಗಳು, ಪುಸ್ತಕಗಳು–ಎಲ್ಲವನ್ನೂ ಮಾರಿ, ಬಂದ ಹಣವನ್ನೆಲ್ಲ ಸ್ವಾಮೀಜಿಯ ಕೈಗೊಪ್ಪಿಸಿಬಿಟ್ಟರು. ಬಳಿಕ ತತ್ಕಾಲಕ್ಕಾಗಿ ಒಂದು ಬಾಡಿಗೆಯ ಮನೆ ಯಲ್ಲಿ ಉಳಿದುಕೊಂಡರು. ಮತ್ತು ಸ್ವಾಮೀಜಿ ಕರೆದೊಡನೆಯೇ ಅವರೊಂದಿಗೆ ಹೊರಡಲು ಸಿದ್ಧರಾಗಿ ನಿಂತರು. ಇದು ಸೇವಿಯರ್ ದಂಪತಿಗಳ ಮಹಾತ್ಯಾಗವೂ ಹೌದು, ಸ್ವಾಮೀಜಿಯ ಮಹಾಶಕ್ತಿಯೂ ಹೌದು.</p>
<p>ಇದೇ ವೇಳೆಗೆ ಸ್ವಾಮೀಜಿಯ ತರಗತಿಗಳೂ ಉಪನ್ಯಾಸಗಳೂ ಪೂರ್ಣರಭಸದಿಂದ ನಡೆಯು ತ್ತಿದ್ದುವು. ಹೀಗಿರುವಾಗ ಇದ್ದಕ್ಕಿದ್ದಂತೆ ಒಂದು ದಿನ ಅವರು ಭಾರತಕ್ಕೆ ಹಿಂದಿರುಗುವ ತಮ್ಮ ನಿರ್ಧಾರವನ್ನು ಪ್ರಕಟಿಸಿದರು. ಅವರು ಲಂಡನ್ನಿನಿಂದ ಹೊರಡುವ ಬಗ್ಗೆ ಆಲೋಚಿಸುತ್ತಿದ್ದಾ ರೆಂಬ ಊಹಾಪೋಹವಿದ್ದರೂ, ಆಗ ಅದಿನ್ನೂ ಖಚಿತವಾಗಿರಲಿಲ್ಲ. ಅಲ್ಲದೆ ಕೆಲಸಕಾರ್ಯಗಳು ನಡೆದುಕೊಂಡು ಬರುತ್ತಿದ್ದ ರೀತಿಯನ್ನು ಕಂಡು, ಅವರು ಇನ್ನು ಕೆಲತಿಂಗಳಾದರೂ ಇಲ್ಲಿಯೇ ಉಳಿದುಕೊಳ್ಳುತ್ತಾರೆಂದು ಎಲ್ಲರೂ ಭಾವಿಸಿದ್ದರು. ಆದರೆ ಒಂದು ದಿನ ತರಗತಿಯ ಬಳಿಕ ಸ್ವಾಮೀಜಿ ಶ್ರೀಮತಿ ಸೇವಿಯರ್​ರನ್ನು ಕರೆದು ತಮ್ಮ ನಿರ್ಧಾರವನ್ನು ತಿಳಿಸಿದರು. ಮತ್ತು ನೇಪಲ್ಸ್ ನಗರದಿಂದ ಭಾರತಕ್ಕೆ ಹೋಗುವ ಒಂದು ಅನುಕೂಲಕರವಾದ ಹಡಗಿನಲ್ಲಿ ನಾಲ್ಕು ಟೆಕೆಟ್ಟುಗಳನ್ನು ಕಾದಿರಿಸಲು ಹೇಳಿದರು. ಸ್ವಾಮೀಜಿಯ ನಿರ್ಧಾರ ಶ್ರೀಮತಿ ಸೇವಿಯರ್​ರಿಗೂ ಅನಿರೀಕ್ಷಿತವಾದುದೇ ಆದರೂ ಆಕೆ ಮರುಮಾತನಾಡದೆ ಅಂದೇ ಆ ಕೆಲಸವನ್ನು ಮಾಡಿ ಮುಗಿಸಿದರು.</p>
<p>ಡಿಸೆಂಬರ್ ೧೬ ರಂದು ಸ್ವಾಮೀಜಿ ಸೇವಿಯರ್ ದಂಪತಿಗಳೊಂದಿಗೆ ಲಂಡನ್ನಿನಿಂದ ಹೊರಡ ಲಿದ್ದರು. ಅಲ್ಲಿಂದ ನೇರವಾಗಿ ಭಾರತಕ್ಕೆ ಹೋಗುವ ಹಡಗಿನಲ್ಲಿ ಪ್ರಯಾಣ ಮಾಡಬಹು ದಾಗಿತ್ತು ; ಆದರೆ ಸಮುದ್ರ ಪ್ರಯಾಣದ ದೂರವನ್ನು ಸಾಧ್ಯವಾದಷ್ಟು ಕಡಿಮೆ ಮಾಡುವ ಉದ್ದೇಶದಿಂದ ಇಟಲಿಯ ನೇಪಲ್ಸ್ ನಗರದವರೆಗೂ ಹೋಗಿ ಅಲ್ಲಿ ಹಡಗು ಹತ್ತಲು ನಿರ್ಧರಿಸ ಲಾಗಿತ್ತು. ಅಲ್ಲದೆ, ದಾರಿಯಲ್ಲಿ ಯೂರೋಪಿನ ಹಲವಾರು ನಗರಗಳನ್ನು ಸಂದರ್ಶಿಸುವ ಅವಕಾಶವೂ ಇತ್ತು. ಹೀಗೆ ಆಲೋಚಿಸಿ ಸ್ವಾಮೀಜಿಯ ಸ್ನೇಹಿತರು ಈ ವ್ಯವಸ್ಥೆ ಮಾಡಿದರು. ನೇಪಲ್ಸ್ ನಗರದಲ್ಲಿ ಗುಡ್​ವಿನ್ ಅವರನ್ನು ಕೂಡಿಕೊಳ್ಳಲಿದ್ದ. ಡಿಸೆಂಬರ್ ೩ಂರಂದು ಹಡಗು ನೇಪಲ್ಸ್​ನಿಂದ ಭಾರತದತ್ತ ಪಯಣಿಸಲಿತ್ತು.</p>
<p>ಸ್ವಾಮೀಜಿ ಹೊರಡುವ ಸುದ್ದಿ ಕೇಳಿದಾಗ ಅವರ ಶಿಷ್ಯವರ್ಗಕ್ಕೆಲ್ಲ ಆಶ್ಚರ್ಯವೂ ಖೇದವೂ ಒಟ್ಟಿಗೆ ಉಂಟಾಯಿತು. ಏಕೆಂದರೆ ಇಂಗ್ಲೆಂಡಿನಲ್ಲಿ ಕೆಲಸಗಳೆಲ್ಲ ಹದಕ್ಕೆ ಬರುತ್ತಿರುವಾಗ ಸ್ವಾಮೀಜಿ ನಿರ್ಗಮಿಸಿಬಿಟ್ಟರೆ ಮತ್ತೆ ಅವು ಕುಂಠಿತವಾಗಬಹುದೆಂದು ಅವರು ಶಂಕಿಸಿದರು. ಸ್ವಾಮೀಜಿಗೂ ಅದರ ಅರಿವಿತ್ತು. ಮಿಸ್ ಮೆಕ್​ಲಾಡಳಿಗೆ ಬರೆದ ಒಂದು ಪತ್ರದಲ್ಲಿ ಅವರು ಆ ಬಗ್ಗೆ ಪ್ರಸ್ತಾಪಿಸಿದರು, “. . . ಈಗ ತಾನೆ ಲಂಡನ್ನಿನಲ್ಲಿ ನಮ್ಮ ಯೋಜನೆಗಳೆಲ್ಲ ಬಿಸಿಯೇರುತ್ತಿವೆ. ಆದರೆ ಆ ನನ್ನ ಪ್ರಿಯ ಭಾರತ ನನ್ನನ್ನು ಕರೆಯುತ್ತಿದೆ. ನಾನು ಹೋಗಲೇಬೇಕು . . .ಈ ಸ್ಥಿತಿಯಲ್ಲಿ ಇದನ್ನು ಬಿಟ್ಟುಹೋಗುವುದು ಮೂರ್ಖತನವೇ ಸರಿ ಎಂದು ಇಲ್ಲಿ ಎಲ್ಲರೂ ಭಾವಿಸುತ್ತಾರೆ. ಆದರೆ ಪ್ರಿಯ ಭಗವಂತ ಹೇಳುತ್ತಾನೆ, ‘ಭಾರತಕ್ಕೆ ಹೊರಡು !’ ಎಂದು. ನಾನದನ್ನು ವಿಧೇಯ ನಾಗಿ ಪಾಲಿಸುತ್ತೇನೆ.” ಯಾವುದೇ ಮುಖ್ಯ ನಿರ್ಧಾರವನ್ನು ತೆಗೆದುಕೊಳ್ಳುವ ಮೊದಲು ಸ್ವಾಮೀಜಿ “ಮೇಲಿನಿಂದ” ಹುಕುಂ ಬರುವವರೆಗೂ ತಡೆಯುತ್ತಿದ್ದರು. ಅಂತೆಯೇ, ಈಗಲೂ ಅದು ಬಂದೊ ಡನೆ ಅದಕ್ಕೆ ತಲೆಬಾಗಿದ್ದರು.</p>
<p>ಭಾರತವನ್ನು ತಲುಪಿದ ಕೂಡಲೇ ತಾವು ಕೈಗೊಳ್ಳಬೇಕಾದ ಕಾರ್ಯಗಳಾವುವು ಎಂಬುದರ ಬಗ್ಗೆ ಸ್ವಾಮೀಜಿ ಬಹಳಷ್ಟು ಆಲೋಚಿಸಿ, ತಮ್ಮ ಆದ್ಯತೆಗಳನ್ನು ನಿರ್ಧರಿಸಿದ್ದರು. ಸದ್ಯಕ್ಕೆ ಭಾರತ ದಲ್ಲಿ ಮೂರು ಕೇಂದ್ರಗಳನ್ನು–ಕಲ್ಕತ್ತದಲ್ಲೊಂದು, ಮದ್ರಾಸಿನಲ್ಲೊಂದು ಹಾಗೂ ಸೇವಿಯರ್ ದಂಪತಿಗಳ ಸಹಾಯದಿಂದ ಹಿಮಾಲಯದಲ್ಲೊಂದು–ಸ್ಥಾಪಿಸಬೇಕೆಂಬ ತಮ್ಮ ಇಂಗಿತವನ್ನು ಅವರು ತಮ್ಮ ಶಿಷ್ಯರಿಗೆ ಬರೆದ ಒಂದು ಪತ್ರದಲ್ಲಿ ವ್ಯಕ್ತಪಡಿಸಿದರು. ಬಳಿಕ ಅವರು ಬರೆದರು, “ಈಗ ಮೊದಲು ಈ ಮೂರು ಕೇಂದ್ರಗಳಿಂದ ನಮ್ಮ ಕೆಲಸವನ್ನು ಪ್ರಾರಂಭಿಸೋಣ. ಬಳಿಕ ಮುಂಬಯಿ, ಅಲಹಾಬಾದ್​ಗಳಲ್ಲೂ ಕೇಂದ್ರಗಳನ್ನು ತೆರೆಯೋಣ. ಆಮೇಲೆ, ಭಗವಂತ ಇಚ್ಛಿಸಿ ದಲ್ಲಿ ಇವುಗಳ ಮೂಲಕ ಇಡೀ ಭಾರತವನ್ನೇ ಆಕ್ರಮಣ ಮಾಡೋಣ ; ಅಷ್ಟೇ ಅಲ್ಲ–ವಿಶ್ವದ ಪ್ರತಿಯೊಂದು ರಾಷ್ಟ್ರಕ್ಕೂ ವೇದಾಂತ ಪ್ರಚಾರಕರ ಪಡೆಯನ್ನೇ ಕಳಿಸೋಣ.” ಸ್ವಾಮೀಜಿಯ ಉದ್ದೇಶಿತ ಕಾರ್ಯದ ವ್ಯಾಪ್ತಿಯು ಭಾರತ-ಇಂಗ್ಲೆಂಡ್​-ಅಮೆರಿಕಗಳಿಗಷ್ಟೇ ಸೀಮಿತವಾಗಿರ ಲಿಲ್ಲ. ರಷ್ಯಾ, ಜಪಾನ್, ಚೀನಾ ಮೊದಲಾದ ಅನೇಕ ರಾಷ್ಟ್ರಗಳಲ್ಲಿ ಅವರು ವೇದಾಂತ ಪ್ರಸಾರ ಕಾರ್ಯವನ್ನು ಕೈಗೊಳ್ಳಲು ಉದ್ದೇಶಿಸಿದ್ದರು. ಇದು ಅವರೇ ಬರೆದ ಹಾಗೂ ಅವರ ಶಿಷ್ಯರು ಬರೆದ ಕೆಲವು ಪತ್ರಗಳಿಂದ ತಿಳಿದುಬರುತ್ತದೆ. ಅದರಲ್ಲೂ ಜಪಾನಿಗೆ ಭೇಟಿ ನೀಡುವ ಯೋಜನೆ ಯಂತೂ ಅವರ ಕಡೆಯ ದಿನಗಳವರೆಗೂ ಇದ್ದೇ ಇತ್ತು. ಈ ದೇಶಗಳಲ್ಲೆಲ್ಲ ವೇದಧರ್ಮವನ್ನು ಬೋಧಿಸುವುದು ಒಂದು ಉದ್ದೇಶವಾದರೆ, ಭಾರತದ ಸರ್ವತೋಮುಖ ಪ್ರಗತಿಗೆ ಈ ದೇಶಗಳ ನೆರವನ್ನು ಪಡೆದುಕೊಳ್ಳುವುದು ಅವರ ಪರೋಕ್ಷ ಉದ್ದೇಶವೆಂಬುದನ್ನು ಮರೆಯುವಂತಿಲ್ಲ. ಅಲ್ಲದೆ ಪರದೇಶವೊಂದರಲ್ಲಿ ದೊರಕಿದ ಸ್ವಲ್ಪ ಯಶಸ್ಸೂ ಕೂಡ ಭಾರತದಲ್ಲಿ ಉಂಟು ಮಾಡಬಲ್ಲ ಪರಿಣಾಮ ಅಗಾಧವಾದುದು ಎಂಬುದು ಅವರಿಗೆ ಚೆನ್ನಾಗಿ ತಿಳಿದಿತ್ತು. ಆದರೆ ಇಂತಹ ಮಹದಾಕಾಂಕ್ಷೆಯ ಅನೇಕ ಯೋಜನೆಗಳನ್ನು ಸಾಧಿಸಲು ಅವರ ಅಲ್ಪಾಯುಸ್ಸು ಸಾಲದೆ ಹೋಯಿತು.</p>
<p>ಭಾರತದ ವಿವಿಧ ಕಡೆಗಳಲ್ಲಿ ಕೇಂದ್ರಗಳನ್ನು ಸ್ಥಾಪಿಸುವುದರೊಂದಿಗೆ, ಇತರ ಅನೇಕ ಯೋಜನೆಗಳು ಸ್ವಾಮೀಜಿಯ ಮನಸ್ಸಿನಲ್ಲಿದ್ದುವು. ದೀನ-ಆರ್ತ ಜನರಿಗಾಗಿ ವಿಧವಿಧದ ಸೇವಾ ಕಾರ್ಯಗಳನ್ನು ಕೈಗೊಳ್ಳುವುದು, ಪ್ರಾಥಮಿಕ ಹಾಗೂ ಉನ್ನತ ಶಿಕ್ಷಣದ ಕೇಂದ್ರಗಳನ್ನು ಸ್ಥಾಪಿಸು ವುದು, ತಾಂತ್ರಿಕ ಶಿಕ್ಷಣ ಶಾಲೆಗಳನ್ನು ತೆರೆಯುವುದು, ಸ್ತ್ರೀಯರಿಗಾಗಿ ಒಂದು ಮಠವನ್ನು ಸ್ಥಾಪಿಸುವುದು, ವೃತ್ತಪತ್ರಿಕೆಗಳ ಮೂಲಕ ಜನ ಜಾಗೃತಿಯುಂಟುಮಾಡುವುದು ಹಾಗೂ ಧರ್ಮ ಪ್ರಸಾರ ಮಾಡುವುದು ಮೊದಲಾದ ಅನೇಕ ಯೋಜನೆಗಳ ಬಗ್ಗೆ ಸ್ವಾಮೀಜಿ ತಮ್ಮ ಗುರುಭಾಯಿ ಗಳಿಗೂ ಶಿಷ್ಯರಿಗೂ ಪತ್ರಗಳನ್ನು ಬರೆದು, ಆ ನಿಟ್ಟಿನಲ್ಲಿ ಅವರನ್ನು ಕಾರ್ಯೋನ್ಮುಖರನ್ನಾಗಿಸಿ ದ್ದರು. ಈ ಯೋಜನೆಗಳ ಪೈಕಿ, ಸ್ತ್ರೀಯರ ಏಳಿಗೆಗೆ ಸ್ವಾಮೀಜಿ ತುಂಬ ಪ್ರಾಶಸ್ತ್ಯ ನೀಡಿದರು. ಆದ್ದರಿಂದ ಸ್ತ್ರೀಯರ ವಿದ್ಯಾಭ್ಯಾಸಕ್ಕಾಗಿ ಭಾರತದಾದ್ಯಂತ ಸಂಸ್ಥೆಗಳನ್ನು ಕಟ್ಟಿ, ತನ್ಮೂಲಕ ವಿದ್ಯಾವಂತ ಮಹಿಳೆಯರ ತಲೆಮಾರನ್ನೇ ಸೃಷ್ಟಿಸಬೇಕು ; ಉತ್ತಮ ಗೃಹಿಣಿಯರನ್ನು, ಮತ್ತು ರಾಷ್ಟ್ರದ ಸಮಗ್ರ ಸ್ತ್ರೀಕುಲದ ಹಿತಸಾಧನೆಗೆ ದುಡಿಯುವಂತಹ ಬ್ರಹ್ಮಚಾರಿಣಿಯರನ್ನು ನಿರ್ಮಿಸ ಬೇಕು ಎಂಬ ಅಭಿಲಾಷೆ ಸ್ವಾಮೀಜಿಯದಾಗಿತ್ತು. ಈ ದಿಸೆಯಲ್ಲಿ ಕುಮಾರಿ ಮಾರ್ಗರೆಟ್ಟಳು ಪ್ರಮುಖ ಪಾತ್ರ ವಹಿಸಬಹುದೆಂದು ಅವರು ನಿರೀಕ್ಷಿಸಿದ್ದರು. ಮುಂದೆ ಈ ಕಾರ್ಯಕ್ಕಾಗಿ ಅವಳನ್ನು ಭಾರತಕ್ಕೆ ಕರೆತರುವ ಉದ್ದೇಶ ಅವರಿಗಿತ್ತು. ಅಲ್ಲದೆ ಮಿಸ್ ಹೆನ್ರಿಟಾ ಮುಲ್ಲರಳೂ ಭಾರತೀಯ ಮಹಿಳೆಯರ ಏಳ್ಗೆಗಾಗಿ ಶ್ರಮಿಸಲು ಮುಂದಾಗಿದ್ದಳು. ಕೆಲಕಾಲದಲ್ಲೇ ಆಕೆ ಸ್ವಾಮೀಜಿಯನ್ನು ಹಿಂಬಾಲಿಸಿ ಭಾರತಕ್ಕೆ ಬರಲಿದ್ದಳು.</p>
<p>ಸ್ವಾಮೀಜಿ ಲಂಡನ್ನಿನಿಂದ ನಿರ್ಗಮಿಸುವ ಸುದ್ದಿ ತಿಳಿದಾಗ ಅವರ ಶಿಷ್ಯರಿಗೆಲ್ಲ ತುಂಬ ದುಃಖ ವಾಯಿತು. ಅವರನ್ನು ಇನ್ನೂ ಕೆಲವು ತಿಂಗಳ ಕಾಲ ತಮ್ಮ ನಡುವೆಯೇ ಉಳಿಸಿಕೊಳ್ಳಲು ಪ್ರಯತ್ನ ಮಾಡಿದರಾದರೂ ಸ್ವಾಮೀಜಿ ತಮ್ಮ ನಿರ್ಧಾರವನ್ನು ಬದಲಿಸಲಿಲ್ಲ ; ತಾವು ಭಾರತಕ್ಕೆ ಕೂಡಲೇ ಹೊರಡಬೇಕಾಗಿದೆ, ಅಲ್ಲಿ ತಮ್ಮ ಕೆಲಸವನ್ನು ಮುಂದುವರಿಸಬೇಕಾಗಿದೆ ಎಂದರು. ಆಗ ಲಂಡನ್ನಿನ ಅವರ ಶಿಷ್ಯರು, ಅವರನ್ನು ಬೀಳ್ಗೊಡಲು ಸಿದ್ಧತೆಗಳನ್ನು ಮಾಡಿಕೊಳ್ಳತೊಡಗಿದರು. ಅವರಿಗೆ ತಮ್ಮ ಹೃತ್ಪೂರ್ವಕ ಕೃತಜ್ಞತೆಯನ್ನು ಸಲ್ಲಿಸಲು ಲಂಡನ್ನಿನ ಭಕ್ತರು-ವಿಶ್ವಾಸಿಗರೆಲ್ಲ ಸೇರಿ ವಿದಾಯ ಸಮಾರಂಭವನ್ನು ಏರ್ಪಡಿಸಿದರು.</p>
<p>ಪಿಕಾಡಿಲಿಯ ‘ಪ್ರಿನ್ಸಸ್ ಹಾಲ್​’ನಲ್ಲಿ ಡಿಸೆಂಬರ್ ೧೩ ರಂದು ಭಾನುವಾರ ಈ ಸಮಾರಂಭ ವನ್ನು ಏರ್ಪಡಿಸಲಾಗಿತ್ತು. ಲಂಡನ್ ನಗರದ ದೂರದೂರದ ಬಡಾವಣೆಗಳಿಂದಲೂ ಜನ ಪ್ರವಾಹ ಹರಿದು ಬಂದು ಸಭಾಂಗಣವನ್ನು ತುಂಬಿತು. ಇದೇ ಸ್ಥಳದಲ್ಲಿ ಸ್ವಾಮೀಜಿಯ ಉಪನ್ಯಾಸಗಳು ಎಷ್ಟೋ ಸಲ ನಡೆದಿದ್ದುವು. ಆಗಲೂ ಜನರು ಹೀಗೆಯೇ ಕಿಕ್ಕಿರಿದಿದ್ದರು. ಆದರೆ ಆ ಸಂದರ್ಭಗಳಲ್ಲಿ ಕುತೂಹಲ-ಜಿಜ್ಞಾಸೆಯ ವಾತಾವರಣವಿರುತ್ತಿತ್ತು. ಆದರೆ ಇಂದು ಒಂದು ಬಗೆಯ ದುಃಖ-ದುಮ್ಮಾನದ ನೀರವತೆ ಕವಿದಿತ್ತು. ಭಾರವಾದ ಹೃದಯದಿಂದ ಸ್ವಾಮೀಜಿ ಸಭಾಂಗಣವನ್ನು ಪ್ರವೇಶಿಸಿ, ಸುಂದರವಾಗಿ ಅಲಂಕರಿಸಲ್ಪಟ್ಟಿದ್ದ ವೇದಿಕೆಯನ್ನೇರಿದರು. ಅವರೊಂದಿಗೆ ಸ್ವಾಮಿ ಅಭೇದಾನಂದರೂ ಅಲ್ಲಿ ಉಪಸ್ಥಿತರಿದ್ದರು. ಈ ವೇಳೇಗಾಗಲೇ ಅಭೇದಾ ನಂದರು ತಮ್ಮ ಉಪನ್ಯಾಸಗಳಿಂದ ಲಂಡನ್ ಮಹಾನಗರದಲ್ಲಿ ಹೆಸರುಗಳಿಸಿದ್ದರು. ಸ್ವಾಮೀಜಿಯ ನಿರ್ಗಮನದ ಬಳಿಕ ಅವರ ಕಾರ್ಯವನ್ನು ಮುಂದುವರಿಸಿಕೊಂಡು ಬರಲು ಅಭೇದಾನಂದರು ಸಿದ್ಧರಾಗಿದ್ದರು. ಆದ್ದರಿಂದ ಸ್ವಾಮೀಜಿಯ ಭಕ್ತ-ಶಿಷ್ಯವೃಂದ ಹಾಗೂ ವೇದಾಂತದತ್ತ ಆಕರ್ಷಿತರಾಗಿದ್ದ ನೂರಾರು ಜನರು ಈಗ ಸಾಂತ್ವನಕ್ಕಾಗಿ ಸ್ವಾಮಿ ಅಭೇದಾ ನಂದರತ್ತ ತಿರುಗಿದ್ದರು.</p>
<p>ವಿದಾಯ ಸಮಾರಂಭದ ಅಂಗವಾಗಿ ನಗರದ ಪ್ರಸಿದ್ಧ ಗಾಯಕರಿಂದ ಸಂಗೀತದ ಕಾರ್ಯ ಕ್ರಮವಿತ್ತು. ಬಳಿಕ ಸ್ವಾಗತ ಭಾಷಣವಾಗುತ್ತಲೇ ಸಭಿಕರಲ್ಲಿ ಹಲವಾರು ಸ್ತ್ರೀಪುರುಷರು ಭಾವ ಪೂರ್ಣ ಭಾಷಣಗಳನ್ನು ಮಾಡಿದರು. ಲಂಡನ್ನಿನಲ್ಲಿ ಸ್ವಾಮೀಜಿ ಗಳಿಸಿದ್ದ ಗೌರವಾದರ ಭಾವವು ಎಷ್ಟು ಆಳವಾಗಿತ್ತೆಂಬುದಕ್ಕೆ ಈ ಭಾಷಣಗಳು ಸಾಕ್ಷ್ಯವಾಗಿದ್ದುವು. ಪ್ರತಿಯೊಬ್ಬರ ಮಾತನ್ನೂ ಅನುಮೋದಿಸುವಂತೆ ಸಭಿಕರು ಮತ್ತೆ ಮತ್ತೆ ಕರತಾಡನ ಮಾಡಿದರು. ಹೆಚ್ಚಿನವರು ಸ್ವಾಮೀಜಿ ಯನ್ನು ಬೀಳ್ಕೊಳ್ಳಬೇಕಾದ ದುಃಖದಿಂದಾಗಿ ಮೌನವಾಗಿ ಕುಳಿತಿದ್ದರು. ಕೆಲವರ ಕಣ್ಣಂಚಿನಲ್ಲಿ ನೀರು ತುಂಬಿದ್ದನ್ನು ಕಾಣಬಹುದಾಗಿತ್ತು. ಶೀಘ್ರದಲ್ಲೇ ಸ್ವಾಮೀಜಿ ಮರಳಿ ಬರುವಂತಾಗಲೆಂಬ ಆಶಯವನ್ನು ಎಲ್ಲ ಭಾಷಣಕರ್ತರೂ ವ್ಯಕ್ತಪಡಿಸಿದರು.</p>
<p>ಬಳಿಕ ಅಂದಿನ ಸಭೆಯ ಅಧ್ಯಕ್ಷನಾದ ಇ. ಟಿ. ಸ್ಟರ್ಡಿ, ಲಂಡನ್ನಿನ ಶಿಷ್ಯರ ಪರವಾಗಿ ಸ್ವಾಮೀಜಿಗೆ ಬಿನ್ನವತ್ತೆಳೆಯೊಂದನ್ನು ಅರ್ಪಿಸಿದ :</p>
<p>“ಪರಮ ಪೂಜ್ಯ ಸ್ವಾಮೀಜಿ,</p>
<p>ಲಂಡನ್ನಿನ ವೇದಾಂತದ ವಿದ್ಯಾರ್ಥಿಗಳಾದ ನಾವು, ಅದ್ಭುತ ಸಾಮರ್ಥ್ಯಶಾಲೀ ಗುರುಗಳಾದ ನಿಮ್ಮ ಆಶ್ರಯದಲ್ಲಿದ್ದೆವು. ಧರ್ಮದ ಅಧ್ಯಯನದಲ್ಲಿ ನೀವು ನಮಗೆ ನೀಡಿರುವ ಸಹಾಯಕ್ಕಾಗಿ ಮತ್ತು ನೀವು ಕೈಗೊಂಡಿರುವ ಉದಾತ್ತವೂ ಸ್ವಾರ್ಥರಹಿತವೂ ಆದ ಕಾರ್ಯಕ್ಕಾಗಿ ನಿಮಗೆ ನಮ್ಮ ಹೃತ್ಪೂರ್ವಕ ಕೃತಜ್ಞತೆಯನ್ನೂ ಮೆಚ್ಚುಗೆಯನ್ನೂ ವ್ಯಕ್ತಪಡಿಸದಿದ್ದಲ್ಲಿ ಕರ್ತವ್ಯಚ್ಯುತಿಯಾದೀ ತೆಂದು ಭಾವಿಸುತ್ತೇವೆ.</p>
<p>“ನೀವು ಇಂಗ್ಲೆಂಡಿನಿಂದ ಇಷ್ಟು ಶೀಘ್ರದಲ್ಲಿ ನಿರ್ಗಮಿಸುತ್ತಿರುವುದು ನಮಗೆ ಅತ್ಯಂತ ವಿಷಾದವನ್ನುಂಟುಮಾಡಿದೆ. ಆದರೆ ನೀವು ನಮ್ಮ ಭಾರತೀಯ ಬಂಧು-ಭಗಿನಿಯರಿಗಾಗಿ ಮಾಡ ಬೇಕಾದ ಕಾರ್ಯಗಳಿವೆ ಎಂಬುದನ್ನು ನಾವು ಅರಿತಿದ್ದೇವೆ. ನೀವು ಆ ಕಾರ್ಯದಲ್ಲಿ ಅತ್ಯುನ್ನತ ಯಶಸ್ಸನ್ನು ಗಳಿಸುವಂತಾಗಲಿ ಎಂಬುದು ನಮ್ಮೆಲ್ಲರ ಒಮ್ಮನಸ್ಸಿನ ಪ್ರಾರ್ಥನೆ.</p>
<p>“ನಿಮ್ಮ ಬೋಧನೆಗಳ ಪ್ರಭಾವಕ್ಕೆ ಒಳಗಾದ ನಾವೆಲ್ಲ ಉತ್ಕರ್ಷಪೂರ್ಣ ಅನುಭವವನ್ನು ಪಡೆದಿದ್ದೇವೆ. ವೇದಾಂತದ ಸಚೇತನ ರೂಪವಾದ ನಿಮ್ಮ ವ್ಯಕ್ತಿತ್ವವೂ ನಮಗೆ ಅತ್ಯಂತ ಉಪಯುಕ್ತವಾದ ಬೆಂಬಲವಾಗಿದೆ. ಅಲ್ಲದೆ ಭಗವಂತನ ಬಗ್ಗೆ ನಿಜವಾದ ಪ್ರೀತಿಯನ್ನು ಬೆಳೆಸಿ ಕೊಳ್ಳಲು ನಿಮ್ಮ ಬೋಧನೆಗಳೂ ವ್ಯಕ್ತಿತ್ವವೂ ನಮಗೆ ಸ್ಫೂರ್ತಿಯ ಸೆಲೆಯಾಗಿವೆ.</p>
<p>“ನೀವು ಈ ದೇಶಕ್ಕೆ ಶೀಘ್ರವಾಗಿ ಮರಳುವುದನ್ನೇ ನಾವು ಅತ್ಯಂತ ಆಸಕ್ತಿಯಿಂದ ಮತ್ತು ತೀವ್ರ ಕಾತರತೆಯಿಂದ ಇದಿರು ನೋಡುತ್ತಿರುತ್ತೇವೆ. ಆದರೆ ಅದರೊಂದಿಗೇ, ನೀವು ನಮಗೆ ಯಾವ ಭಾರತವನ್ನು ಹೊಸದೊಂದು ಬೆಳಕಿನಲ್ಲಿ ನೋಡಲು ಕಲಿಸಿಕೊಟ್ಟಿರುವರೋ ಮತ್ತು ಯಾವ ಭಾರತವನ್ನು ಪ್ರೀತಿಸಲು ಹೇಳಿಕೊಟ್ಟಿರುವಿರೋ ಆ ಭಾರತವು, ನೀವು ಇಡಿಯ ಜಗತ್ತಿಗೆ ಸಲ್ಲಿಸುತ್ತಿರುವ ಸೇವೆಯಲ್ಲಿ ನಮ್ಮೊಂದಿಗೆ ಸಹಭಾಗಿಯಾಗಲಿದೆ ಎಂಬುದನ್ನು ಭಾವಿಸಲು ನಮಗೆ ಬಹಳ ಸಂತೋಷವೂ ಆಗುತ್ತದೆ.</p>
<p>“ಕೊನೆಯದಾಗಿ, ಭಾರತದ ಜನರಿಗೆ ನಮ್ಮ ಪ್ರೀತಿಪೂರ್ವಕ ಸಹಾನುಭೂತಿಯನ್ನು ತಿಳಿಸ ಬೇಕೆಂದು, ಮತ್ತು ನಾವೆಲ್ಲರೂ ಅದೇ ಭಗವಂತನ ಅಂಶಗಳೆಂದು ನಿಮ್ಮಿಂದಾಗಿ ಅರಿತಿರುವ ನಾವು, ಅವರ ಧ್ಯೇಯಗಳನ್ನು ನಮ್ಮದೆಂದೇ ಭಾವಿಸುತ್ತೇವೆ ಎಂಬ ಭರವಸೆಯನ್ನು ಅವರಿಗೆ ತಿಳಿಸಬೇಕೆಂದು ನಿಮ್ಮನ್ನು ವಿಶೇಷವಾಗಿ ಪ್ರಾರ್ಥಿಸಿಕೊಳ್ಳುತ್ತೇವೆ.”</p>
<p>ವಿಶ್ವಾಸಪೂರ್ಣವಾದ ಈ ಬಿನ್ನವತ್ತಳೆಯನ್ನು ಹಾಗೂ ತಮ್ಮ ಸ್ನೇಹಿತರು-ಶಿಷ್ಯರು-ಭಕ್ತರು- ಅಭಿಮಾನಿಗಳೆಲ್ಲ ತಮ್ಮ ಮೇಲಿರಿಸಿರುವ ಪ್ರೀತ್ಯಾದರವನ್ನು ಕಂಡು ಸ್ವಾಮೀಜಿಯ ಎದೆ ತುಂಬಿ ಬಂದಿತು. ಲಂಡನ್ನಿನ ವೇದಾಂತ ವಿದ್ಯಾರ್ಥಿಗಳ ಅಭಿನಂದನೆಗೆ ಉತ್ತರವಾಗಿ ಅವರು ಎದ್ದು ನಿಂತು ಸಾವಕಾಶವಾಗಿ, ಗಂಭೀರವಾಗಿ, ಅಷ್ಟೇ ವಿಶ್ವಾಸದಿಂದ ಮಾತಿಗಾರಂಭಿಸಿದರು. ತಾವು ಕೆಲ ಕಾಲದಲ್ಲೇ ಮತ್ತೆ ಲಂಡನ್ನಿಗೆ ಭೇಟಿ ನೀಡುವ ಆಶಯವನ್ನು ಅವರು ವ್ಯಕ್ತಪಡಿಸಿದರು. ಅಲ್ಲದೆ, ಶೀಘ್ರದಲ್ಲೇ ಭಾರತದಿಂದ ವೇದಾಂತ ಪ್ರಚಾರಕರ ತಂಡವೇ ಬಂದು ಹಿಂದೂ ಧರ್ಮದ ಅತ್ಯುನ್ನತ ಸಂದೇಶಗಳನ್ನು ಎಲ್ಲೆಲ್ಲಿಯೂ ಪ್ರಸಾರ ಮಾಡುವುದೆಂದು ತಾವು ನಿರೀಕ್ಷಿಸುವುದಾಗಿ ಅವರು ಹೇಳಿದರು. ಸ್ವಾಮೀಜಿಯ ಈ ಮಾತುಗಳು ಅವರ ಶಿಷ್ಯವೃಂದಕ್ಕೆ ಬಹಳಷ್ಟು ಸಮಾಧಾನ ಉಂಟುಮಾಡಿದುವು. ಅಲ್ಲದೆ ಅವರು ಉನ್ನತ ಭಾವದಲ್ಲಿದ್ದಾಗ ಕೆಲವೊಮ್ಮೆ ತಮ್ಮ ಆಪ್ತಶಿಷ್ಯರ ಮುಂದೆ ಹೇಳುತ್ತಿದ್ದರು, “ಜೀರ್ಣವಾದ ವಸ್ತ್ರವನ್ನು ಎಸೆದುಬಿಡುವಂತೆ ನಾನು ಈ ದೇಹವನ್ನು ಯಾವಾಗಬೇಕಾದರೂ ತ್ಯಜಿಸಿಬಿಡಬಹುದು. ಆದರೆ ಸಮಸ್ತ ಮಾನವಕೋಟಿಯೇ ಆ ಮಹಾಸತ್ಯ ವನ್ನು ಅರಿಯುವವರೆಗೂ ನಾನು ಈ ಬೋಧನೆಯ ಕಾರ್ಯದಿಂದ, ಜನತೆಗೆ ನೆರವು ನೀಡುವ ಈ ಕಾರ್ಯದಿಂದ ವಿರಮಿಸುವುದಿಲ್ಲ.” ಸ್ವಾಮೀಜಿಯ ಇಂತಹ ಉದ್ಗಾರಗಳು ಶಿಷ್ಯರಲ್ಲಿ ಹೊಸ ಭರವಸೆಯನ್ನುಂಟುಮಾಡಿ, ನಿರಂತರಸ್ಫೂರ್ತಿಯ ಆಗರದಂತೆ ಕೆಲಸ ಮಾಡುತ್ತಿದ್ದುವು. ಸ್ವಾಮೀಜಿ ಕಣ್ಮರೆಯಾಗಿ ಹಲವಾರು ವರ್ಷಗಳೇ ಸಂದಿವೆ. ಅವರನ್ನು ಕಣ್ಣಾರೆ ಕಾಣದ ಲಕ್ಷೋಪಲಕ್ಷ ಜನ ಇಂದು, ಅವರು ಬಿಟ್ಟುಹೋಗಿರುವ ಸಂದೇಶಗಳಲ್ಲಿ ಆಧ್ಯಾತ್ಮಿಕ ಪ್ರಭೆಯನ್ನು ಕಾಣುತ್ತಿದ್ದಾರೆ, ಪ್ರಭಾವಿತರಾಗುತ್ತಿದ್ದಾರೆ. ಅವರ ವೀರವಾಣಿಯಲ್ಲಿ ಅವರೇ ನೆಲಸಿದ್ದಾರೆ. ಆದ್ದರಿಂದ ಅದನ್ನು ಓದಿದವರಲ್ಲಿ ವಿದ್ಯುತ್ ಸಂಚಾರವಾಗುತ್ತಿದೆ. ವಿವೇಕಾನಂದರನ್ನು ಪ್ರತ್ಯಕ್ಷ ವಾಗಿ ಕಾಣದಿರುವವರಿಗೇ ಅವರ ಮಾತುಗಳು ಇಷ್ಟೊಂದು ಸ್ಫೂರ್ತಿ ನೀಡುತ್ತಿರುವಾಗ, ಅವರನ್ನು ಕಣ್ಣಾರೆ ಕಂಡು, ಅವರ ಮಾತುಗಳನ್ನು ಕಿವಿಯಾರೆ ಕೇಳಿದವರ ಮೇಲೆ ಉಂಟಾದ ಪ್ರಭಾವ ಇನ್ನೆಷ್ಟಿದ್ದಿರಬಹುದು !</p>
<p>ಇಂಗ್ಲೆಂಡಿನಲ್ಲಿ ತಮ್ಮ ಕಾರ್ಯದ ಯಶಸ್ಸಿನ ಬಗ್ಗೆ ಸ್ವಾಮೀಜಿಗೆ ತುಂಬ ತೃಪ್ತಿಯಾಗಿತ್ತು. ವೇದಾಂತದ ಉನ್ನತ ಬೋಧನೆಗಳನ್ನು ಅರಗಿಸಿಕೊಳ್ಳಲು ಇಂಗ್ಲಿಷರಿಗೆ ಸ್ವಲ್ಪ ಹೆಚ್ಚು ಸಮಯ ಬೇಕಾಗಬಹುದಾದರೂ, ಒಮ್ಮೆ ಅವುಗಳನ್ನು ಅವರು ಸ್ವೀಕರಿಸಿದರೆಂದರೆ ಅವು ಸ್ಥಿರವಾಗಿ ಬೇರೂರಿ ನಿಲ್ಲುತ್ತವೆಯೆಂದು ಸ್ವಾಮೀಜಿಗೆ ನಂಬಿಕೆಯುಂಟಾಗಿತ್ತು. ಲಂಡನ್ನಿನಿಂದ ಹೊರಡುವ ಮುನ್ನ ಹೇಲ್ ಸೋದರಿಯರಿಗೆ ಬರೆದ ಒಂದು ಪತ್ರದಲ್ಲಿ ಹೇಳಿದರು, “ಲಂಡನ್ನಿನ ಕಾರ್ಯ ಪ್ರಚಂಡವಾಗಿ ಯಶಸ್ವಿಯಾಗಿದೆ. ಇಂಗ್ಲಿಷರು ಅಮೆರಿಕನ್ನರಷ್ಟು ಚುರುಕಲ್ಲ. ಆದರೆ ಅವರ ಹೃದಯವನ್ನು ನೀವು ಒಮ್ಮೆ ಸ್ಪರ್ಶಿಸಿದರೆ ಸಾಕು, ಅದು ಎಂದೆಂದಿಗೂ ನಿಮ್ಮದಾಗಿಬಿಡುತ್ತದೆ. ಇಲ್ಲಿ ನಾನು ನಿಧಾನವಾಗಿ ಯಶಸ್ಸನ್ನು ಗಳಿಸಿದ್ದೇನೆ. ಆರು ತಿಂಗಳಲ್ಲಿ ನಾನು (ಸಾರ್ವಜನಿಕ ಉಪನ್ಯಾಸಗಳನ್ನು ಬಿಟ್ಟು) ಸುಮಾರು ನೂರಿಪ್ಪತ್ತು ಜನರಿರುವ ಸ್ಥಿರವಾದ ತರಗತಿಯೊಂದನ್ನು ನಡೆಸಲು ಸಾಧ್ಯವಾಯಿತೆಂದರೆ ಅದೊಂದು ಗಮನಾರ್ಹ ವಿಷಯವಲ್ಲವೆ ? ಇಲ್ಲಿ ಪ್ರತಿ ಯೊಬ್ಬರೂ ಕೆಲಸದ ಪ್ರಜ್ಞೆಯುಳ್ಳವರು–ಕೆಲಸಕ್ಕೆ ಪ್ರಾಮುಖ್ಯ ಕೊಡುವವರು. ಗುಡ್​ವಿನ್ ಹಾಗೂ ಸೇವಿಯರ್ ದಂಪತಿಗಳು ಸೇವೆ ಸಲ್ಲಿಸಲು ನನ್ನೊಂದಿಗೆ ಭಾರತಕ್ಕೆ ಬರುತ್ತಿದ್ದಾರೆ– ಮತ್ತು ಅದಕ್ಕಾಗಿ ತಮ್ಮ ಹಣವನ್ನೇ ಖರ್ಚುಮಾಡಲು ಸಿದ್ಧರಾಗಿದ್ದಾರೆ ! . . . ಅಲ್ಲದೆ ಭಾರತ ದಲ್ಲಿ ನನ್ನ ಕಾರ್ಯವನ್ನು ಪ್ರಾರಂಭಿಸಲು ಅದಾಗಲೇ ಹಣದ ರೂಪದಲ್ಲಿ ನೆರವು ಬಂದಿದೆ ಮತ್ತು ಇನ್ನಷ್ಟು ಬರಲಿದೆ. ಇಂಗ್ಲಿಷರ ಬಗ್ಗೆ ನನ್ನ ಅಭಿಪ್ರಾಯವು ಸಂಪೂರ್ಣ ಬದಲಾಗಿದೆ. ನನಗೆ ಈಗ ಅರ್ಥವಾಗುತ್ತಿದೆ, ಇತರೆಲ್ಲ ಜನಾಂಗಗಳಿಗಿಂತಲೂ ಹೆಚ್ಚಾಗಿ ಅವರ ಮೇಲೆ ಭಗವಂತ ಅಷ್ಟೊಂದು ಕೃಪೆ ಮಾಡಿರುವುದೇಕೆ ಎಂದು. ಅವರು ಸ್ಥಿರಬುದ್ಧಿಯುಳ್ಳವರು. ಅಡಿ ಯಿಂದ ಮುಡಿಯವರೆಗೂ ಪ್ರಾಮಾಣಿಕರು, ಅಗಾಧ ಭಾವನಾ ತೀವ್ರತೆಯುಳ್ಳವರು. ಅವರು ಹೊರ ಪದರದಲ್ಲಿ ಮಾತ್ರ ಉದಾಸೀನ ಮನಸ್ಕರು ಅಷ್ಟೆ. ಆ ಹೊರ ಪದರವನ್ನು ಒಡೆದರೆ ಅವರು ನಮ್ಮವರಾದಂತೆಯೇ ಸರಿ. . .”</p>
<p>ಇಂಗ್ಲಿಷರೊಂದಿಗಿನ ದೀರ್ಘ, ನಿಕಟ ಸಂಪರ್ಕದ ಫಲವಾಗಿ ಸ್ವಾಮೀಜಿ ಆ ಜನರನ್ನು ಹೆಚ್ಚು ಚೆನ್ನಾಗಿ ಅರಿತುಕೊಳ್ಳಲು ಸಾಧ್ಯವಾಯಿತು. ಇಂಗ್ಲಿಷರ ಅನೇಕ ಗುಣಗಳನ್ನು ಅವರು ಹೃತ್ಪೂರ್ವಕ ವಾಗಿ ಮೆಚ್ಚಿಕೊಂಡರು. ಭಾರತಕ್ಕೆ ಹಿಂದಿರುಗಿದ ಮೇಲೆ ಕಲ್ಕತ್ತದಲ್ಲಿ ನಡೆದ ಸಾರ್ವಜನಿಕ ಸಮಾರಂಭದಲ್ಲಿ ಸ್ವಾಮೀಜಿ ಬಿಚ್ಚೆದೆಯ ಅಭಿಪ್ರಾಯಗಳನ್ನು ವ್ಯಕ್ತಪಡಿಸಿದರು–“ಇಂಗ್ಲಿಷರ ನಾಡಿಗೆ, ಅವರ ಮೇಲೆ ನನ್ನಷ್ಟು ದ್ವೇಷವಿಟ್ಟುಕೊಂಡು ಪ್ರವೇಶಿಸಿದವರು ಯಾರೂ ಇರಲಾರರು. ಇದೇ ವೇದಿಕೆಯ ಮೇಲೆ ಕುಳಿತಿರುವ ನನ್ನ ಆಂಗ್ಲ ಸ್ನೇಹಿತರು ಈ ಮಾತಿಗೆ ಸಾಕ್ಷಿಯಾಗಬಲ್ಲರು. ಆದರೆ ನಾನು ಅವರೊಂದಿಗೆ ಬೆರತು ಅವರ ಜೀವನಾಡಿಯ ಮಿಡಿತವನ್ನು ಅರಿಯುತ್ತ ಹೋದಂತೆ ಅವರನ್ನು ಹೆಚ್ಚುಹೆಚ್ಚಾಗಿ ಪ್ರೀತಿಸಲಾರಂಭಿಸಿದೆ. ಮತ್ತು ಸೋದರರೆ, ಈಗ ಇಲ್ಲಿರುವವರಲ್ಲಿ, ಆಂಗ್ಲರನ್ನು ನನ್ನಷ್ಟು ಪ್ರೀತಿಸುವವರು ಯಾರೂ ಇಲ್ಲ !” ಆದರೆ ಇಲ್ಲಿ ಸ್ವಾಮೀಜಿ ಇಂಗ್ಲಿಷರ ವೈಯಕ್ತಿಕ ಸ್ವಭಾವವನ್ನು ಹಾಗೂ ಅವರ ಇತರ ಶ್ರೇಷ್ಠ ಗುಣಗಳನ್ನು ಮೆಚ್ಚಿ ಈ ಮಾತುಗಳನ್ನಾಡಿ ದ್ದಾರಷ್ಟೇ ಎಂಬುದನ್ನು ಗಮನಿಸಬೇಕು. ಇಂಗ್ಲಿಷರ ಸಾಮ್ರಾಜ್ಯಶಾಹೀ ಮನೋಭಾವವನ್ನಾಗಲಿ ದೌರ್ಜನ್ಯವನ್ನಾಗಲಿ ಸ್ವಾಮೀಜಿ ಎಂದಿಗೂ ಅನುಮೋದಿಸಲಿಲ್ಲ. ಅಲ್ಲದೆ ಭಾರತದ ವಿಷಯವಾಗಿ ಹೇಳುವುದಾದರೆ, ಇಂಗ್ಲಿಷರ ಆಳ್ವಿಕೆಯಿಂದ ಭಾರತೀಯರಿಗಾದ ಉಪಕಾರಕ್ಕಿಂತ ಅಪಕಾರವೇ ಹೆಚ್ಚೆಂದು ಅವರು ಹೇಳುತ್ತಿದ್ದರು.</p>
<p>ಆದರೆ, ಆ ವಿಷಯ ಹಾಗಿರಲಿ, ಸ್ವಾಮೀಜಿಯ ಕಾರ್ಯೋದ್ದೇಶವಂತೂ ಅವರ ನಿರೀಕ್ಷೆಗೂ ಮೀರಿ ಯಶಸ್ವಿಯಾಗಿತ್ತು. ಅವರು ಸಾಧಿಸಿದುದು ಒಂದು ಅದ್ಭುತವಲ್ಲದೆ ಮತ್ತೇನು ? ಭಾರತದ ವಿಷಯದಲ್ಲಿ, ಅವರ ಧರ್ಮ-ಸಂಸ್ಕೃತಿಗಳ ವಿಷಯದಲ್ಲಿ, ಭಾರತದ ಆಳರಸರಾಗಿದ್ದ ಇಂಗ್ಲಿಷರು ಗೌರವಾದರ ತಾಳುವಂತೆ ಮಾಡಿದ್ದೊಂದು ಸಾಮಾನ್ಯ ಸಂಗತಿಯಲ್ಲ. ಅಲ್ಲದೆ ಆ ದೇಶದಲ್ಲಿ ಅಷ್ಟೊಂದು ಭಕ್ತಿ-ಗೌರವ-ಪ್ರೀತಿಯನ್ನು ಗೆದ್ದುಕೊಂಡ ಪ್ರಥಮ ಭಾರತೀಯರು ಸ್ವಾಮಿ ವಿವೇಕಾ ನಂದರು. ಭಾರತೀಯರ ಆತ್ಮಾಭಿಮಾನ ಜಾಗೃತಗೊಳ್ಳಲು, ಭಾರತೀಯರ ಕೆಚ್ಚು ಕೆರಳಲು ಇದೊಂದು ಮಹತ್ವದ ಅಂಶವಾಯಿತು.</p>
<p>ಹೀಗೆ ತಮ್ಮ ಕಾರ್ಯೋದ್ದೇಶದ ಅತಿಮುಖ್ಯ ಹಂತವನ್ನು ಮುಕ್ತಾಯಗೊಳಿಸಿದ ಸ್ವಾಮೀಜಿ, ಇನ್ನುಳಿದುದನ್ನು ಕೈಗೆತ್ತಿಕೊಳ್ಳಲು ತಮ್ಮ ತಾಯ್ನಾಡಿಗೆ ಹೊರಡಲು ಅನುವಾಗಿ ನಿಂತರು. ತಮ್ಮ ಈವರೆಗಿನ ಸಾಧನೆಯ ಬಗ್ಗೆ ಅವರಲ್ಲೊಂದು ಕೃತಕೃತ್ಯತೆಯ ಭಾವ ತುಂಬಿತ್ತು. ಅದೊಂದು ಅದ್ಭುತ ಪವಾಡವೆಂದಲ್ಲ ; ಬದಲಾಗಿ, ತಮ್ಮ ಗುರುದೇವರು ತಮಗೊಪ್ಪಿಸಿದ ಕರ್ತವ್ಯವನ್ನು ತಾವು ಯಥಾಶಕ್ತಿ ನೆರವೇರಿಸಿದುದಕ್ಕಾಗಿ. ಅಲ್ಲದೆ, ಶ್ರೀರಾಮಕೃಷ್ಣರ ಶಕ್ತಿಯ ಬೀಜವು ಎಲ್ಲೆಲ್ಲಿ ಬಿತ್ತಲ್ಪಡುತ್ತದೆಯೋ ಅಲ್ಲೆಲ್ಲ ಅದು ಮೊಳೆತು, ಚಿಗುರಿ, ಮರವಾಗಿ ಬೆಳೆದು ಫಲವನ್ನು ಕೊಡಲೇಬೇಕು–ಅದು ಇಂದೇ ಆಗಬಹುದು ಅಥವಾ ಇನ್ನೊಂದು ನೂರು ವರ್ಷಗಳ ಅನಂತರ ವಾಗಬಹುದು–ಎಂದು ಸ್ವಾಮೀಜಿ ದೃಢವಾಗಿ ನಂಬಿದ್ದರು. ಜೊತೆಗೆ, ತಮ್ಮ ಸೋದರ ಸಂನ್ಯಾಸಿಗಳಾದ ಅಭೇದಾನಂದರು ಮತ್ತು ಶಾರದಾನಂದರು ಇಂಗ್ಲೆಂಡ್​-ಅಮೆರಿಕಗಳಲ್ಲಿ ತಾವು ಪ್ರಾರಂಭಿಸಿದ ಕಾರ್ಯವನ್ನು ಯಶಸ್ವಿಯಾಗಿ ಮುಂದುವರಿಸಿಕೊಂಡು ಬರುತ್ತಿದ್ದುದು ಅವರಿಗೆ ಹೆಚ್ಚಿನ ಸಮಾಧಾನಕ್ಕೆ ಕಾರಣವಾಗಿತ್ತು.</p>
<p>ತಮ್ಮ ಪ್ರಿಯ ಭಾರತವನ್ನು ಮತ್ತೊಮ್ಮೆ ಕಾಣುವ ಆಲೋಚನೆಯಿಂದ ಅವರ ಹೃದಯ ಹಿಗ್ಗಿತು. ಈಗ ಅವರ ಕನಸು ಮನಸುಗಳಲ್ಲೆಲ್ಲ ಭಾರತದ ಕುರಿತಾದ ಭಾವನೆಗಳೇ. ಸೇವಿಯರ್ ದಂಪತಿಗಳ ಬಳಿ ಅವರು ಅದನ್ನು ಹೇಳಿಯೂ ಬಿಟ್ಟರು ; “ಈಗ ನನ್ನ ಮನಸ್ಸಿನಲ್ಲಿರುವ ಒಂದೇ ಒಂದು ಆಲೋಚನೆಯೆಂದರೆ–ಭಾರತ ! ನಾನೀಗ ಇದಿರು ನೋಡುತ್ತಿರುವುದು ಭಾರತವನ್ನು– ಭಾರತವನ್ನು ಮಾತ್ರ !” ಲಂಡನ್ನಿನಿಂದ ಅವರು ಹೊರಡುವ ಮುನ್ನ ಅವರ ಆಂಗ್ಲ ಸ್ನೇಹಿತ ನೊಬ್ಬ ಕೇಳಿದ, “ಸ್ವಾಮೀಜಿ, ಈ ಸಂಪದ್ಭರಿತ, ಶಕ್ತಿಯುತ, ವಿಲಾಸಯುತ ಪಾಶ್ಚಾತ್ಯ ರಾಷ್ಟ್ರ ಗಳಲ್ಲಿ ನಾಲ್ಕು ವರ್ಷಗಳನ್ನು ಕಳೆದ ಮೇಲೆ, ಈಗ ನಿಮಗೆ ನಿಮ್ಮ ಮಾತೃಭೂಮಿಯ ಬಗ್ಗೆ ಏನೆನ್ನಿಸುತ್ತದೆ ?” ಈ ಪ್ರಶ್ನೆಗೆ ಸ್ವಾಮೀಜಿ ನೀಡಿದ ಉತ್ತರವು ಅದ್ಭುತವಾದದ್ದು, ಚರಿತ್ರಾರ್ಹ ವಾದದ್ದು. ಅವರು ಮಿಂಚಿನಂತೆ ಉತ್ತರಿಸುತ್ತಾರೆ : “ನಾನು ಭಾರತದಿಂದ ಹೊರಟಾಗ ಭಾರತವನ್ನು ಪ್ರೀತಿಸುತ್ತಿದ್ದೆ. ಆದರೆ ಈಗ ನನಗೆ ಭಾರತದ ಕಣಕಣವೂ ಪವಿತ್ರವಾಗಿದೆ, ಭಾರತದ ಗಾಳಿಯೂ ಪವಿತ್ರವಾಗಿದೆ ; ಈಗ ನನಗದು ಪುಣ್ಯಭೂಮಿ, ತೀರ್ಥಕ್ಷೇತ್ರ !”</p>
<p>ಡಿಸೆಂಬರ್ ೧೬, ೧೮೯೬ ; ಅಂದು ಸ್ವಾಮೀಜಿ ಸೇವಿಯರ್ ದಂಪತಿಗಳೊಂದಿಗೆ ಲಂಡನ್ನಿ ನಿಂದ ತೆರಳಲಿದ್ದರು. ಶಿಷ್ಯರ ಪೈಕಿ ಬಹಳಷ್ಟು ಜನ ಅದಾಗಲೇ ಅವರಿಗೆ ಶುಭ ಪ್ರಯಾಣವನ್ನು ಹಾರೈಸಿ ಬೇಸಿಗೆಯ ರಜಾದಿನಗಳನ್ನು ಕಳೆಯಲು ಹೊರಟುಬಿಟ್ಟಿದ್ದರು. ಆದರೆ ಸ್ವಾಮೀಜಿಯ ಆಪ್ತರಾದ ಇ. ಟಿ. ಸ್ಟರ್ಡಿ, ಮಿಸ್ ನೋಬೆಲ್, ಮಿಸ್ ಹೆನ್ರಿಟಾ ಮುಲ್ಲರ್, ಜೆ. ಜೆ. ಗುಡ್​ವಿನ್, ಸೋದರಸಂನ್ಯಾಸಿಯಾದ ಸ್ವಾಮಿ ಅಭೇದಾನಂದರು ಮತ್ತಿತರರು ರೈಲು ನಿಲ್ದಾಣದಲ್ಲಿ ನೆರೆದಿ ದ್ದರು. ಡೋವರ್​ನಲ್ಲಿ ಸ್ವಾಮೀಜಿ ಸ್ಟೀಮರ್ ಹತ್ತಿ ಇಂಗ್ಲಿಷ್ ಕಾಲುವೆಯನ್ನು ದಾಟಿ ಯೂರೋಪು ಸೇರಲಿದ್ದರು. ಕೆಲದಿನಗಳಲ್ಲೇ ಗುಡ್​ವಿನ್ನನೂ ಅವರನ್ನು ನೇಪಲ್ಸಿನಲ್ಲಿ ಕೂಡಿ ಕೊಳ್ಳಲಿದ್ದ. ಸ್ವಾಮೀಜಿ ತಮ್ಮಿಂದ ದೂರವಾಗಲಿದ್ದಾರೆಂಬ ಆಲೋಚನೆಯಿಂದ ಎಲ್ಲರ ಹೃದಯಗಳೂ ಭಾರವಾಗಿದ್ದುವು. ಆದರೆ ಶೀಘ್ರದಲ್ಲೇ ಅವರು ಮರಳಲಿದ್ದಾರೆಂದು ಮತ್ತೆಮತ್ತೆ ತಮಗೆ ತಾವೇ ಸಮಾಧಾನ ಹೇಳಿಕೊಳ್ಳುತ್ತ ಅವರಿಗೆ ಶುಭ ಕೋರಿ ವಿದಾಯ ಹೇಳಿದರು. ಪ್ರತಿ ಯೊಬ್ಬರನ್ನೂ ಸ್ವಾಮೀಜಿ ತುಂಬ ಹೃದಯದಿಂದ ಹರಸಿದರು. ಅಭೇದಾನಂದರಿಗೆ ಹೃತ್ಪೂರ್ವಕ ಆಶೀರ್ವಾದಗಳನ್ನು ನೀಡಿ, ಅವರ ಬೆನ್ನು ತಟ್ಟಿ ಸ್ಫೂರ್ತಿ ತುಂಬಿದರು. ಸ್ವಾಮೀಜಿಯ ಮನಸ್ಸೀಗ ನಿರಾಳವಾಗಿತ್ತು. ತಮ್ಮ ಪ್ರಿಯ ಭಾರತಕ್ಕೆ ಮರಳುವ, ಅಲ್ಲಿನ ತಮ್ಮ ಕಾರ್ಯವನ್ನು ಪ್ರಾರಂಭಿ ಸುವ ಆಲೋಚನೆಯೊಂದೇ ಅವರಲ್ಲಿ ತುಂಬಿತ್ತು. ಹೀಗೆ ‘ಭಾರತ ಭಾವ’ರಂಜಿತರಾದ ಸ್ವಾಮೀಜಿ ಲಂಡನ್ ನಗರಕ್ಕೆ ವಿದಾಯ ಹೇಳಿ ಭಾರತದೆಡೆಗೆ ಸಾಗಿದರು.</p>
</body>
</html>
