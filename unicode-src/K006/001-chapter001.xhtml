<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ಬ್ರಹ್ಮಸೂತ್ರಗಳು</title>
	<link rel="stylesheet" type="text/css" href="css/style.css" />
</head>
<body class="maintext">
	<section class="level1 numbered" epub:type="chapter" role="doc-chapter" id="id-001">
		<h1 class="level1-title" epub:type="title">ಮೊದಲನೆಯ ಅಧ್ಯಾಯ</h1>
		<section class="level2 numbered" id="id-1.1">
			<h2 class="level2-title" epub:type="title">ಮೊದಲನೆಯ ಪಾದ</h2>
			<section class="level3 numbered" id="id-1.1.1">
				<h3 class="level3-title" epub:type="title"><span class="num">೧.</span> ಜಿಜ್ಞಾಸಾಧಿಕರಣ</h3>
				<p class="text-center"><strong>ಅಥಾತೋ ಬ್ರಹ್ಮಜಿಜ್ಞಾಸಾ ॥ ೧ ॥</strong></p>
				<p><strong>೧. ಇನ್ನು ಆದುದರಿಂದ ಬ್ರಹ್ಮವನ್ನು ಅರಿತುಕೊಳ್ಳಲು ಇಚ್ಛಿಸಬೇಕು.</strong></p>
				<p><strong>ಅಥ</strong>–ಕೆಲವು ಆವಶ್ಯಕವಾದ ನಿಯಮಗಳನ್ನು ಮೊದಲು ಅನುಸರಿಸಿದಮೇಲೆ ಬ್ರಹ್ಮವನ್ನು ಅರಿತುಕೊಳ್ಳಲು ಬಯಕೆಯು ಹುಟ್ಟುತ್ತದೆ ಎಂಬುದನ್ನು ಅಥ-ಶಬ್ದವು ಸೂಚಿಸುತ್ತದೆ. ಅಥ- ಶಬ್ದಕ್ಕೆ ಅನಂತರ ಅಥವಾ ಆಮೇಲೆ ಎಂಬುದು ಅರ್ಥ. ಹೀಗೆ ಅಥ-ಶಬ್ದಕ್ಕೆ <strong>ಆನಂತರ್ಯವೇ</strong> ಅರ್ಥವಾದರೆ ಯಾವ ನಿಯಮಗಳನ್ನು ಅವಶ್ಯವಾಗಿ ಅನುಸರಿಸಬೇಕು ? ವೇದಾಧ್ಯಯನವು ಆಗಿರ ಲಾರದು ; ಏಕೆಂದರೆ ಇದು ಪೂರ್ವಮೀಮಾಂಸೆಯ ವಿಷಯವಾದ ಧರ್ಮಜಿಜ್ಞಾಸೆಗೂ ವೇದಾಂ ತದ ವಿಷಯವಾದ ಬ್ರಹ್ಮಜಿಜ್ಞಾಸೆಗೂ ಸಮಾನವಾಗಿರುತ್ತದೆ. ಪೂರ್ವಮೀಮಾಂಸೆಯಿಂದ ಹೊಂದಬಹುದಾದ ಕರ್ಮ-ಜ್ಞಾನವು ಆಗಿರಲಾರದು ; ಏಕೆಂದರೆ ವೇದಾಂತವನ್ನು ಅಧ್ಯಯನ ಮಾಡಿದವನು ಧರ್ಮಜಿಜ್ಞಾಸೆಯನ್ನು ಮಾಡುವುದಕ್ಕೂ ಮೊದಲೇ ಬ್ರಹ್ಮಜಿಜ್ಞಾಸೆಯನ್ನು ಮಾಡ ಬಹುದು. ಧರ್ಮಜ್ಞಾನದ ಫಲ ಅಭ್ಯುದಯ ; ಇದನ್ನು ಹೊಂದಲು ಅನುಷ್ಠಾನವು ಆವಶ್ಯಕ. ಇದಲ್ಲದೆ ಜಿಜ್ಞಾಸೆಗೆ ವಿಷಯವಾದ ಧರ್ಮವು ಮುಂದೆ ಉಂಟಾಗತಕ್ಕದ್ದು, ಜ್ಞಾನಕಾಲದಲ್ಲಿ ಇರುವುದಿಲ್ಲ; ಏಕೆಂದರೆ ಇದು ಪುರುಷವ್ಯಾಪಾರಕ್ಕೆ ಅಧೀನವಾಗಿದೆ. ಜ್ಞಾನದ ಫಲವೆ ನಿಃಶ್ರೇಯಸ್ಸು ; ಇದನ್ನು ಪಡೆಯಲು ಯಾವ ಅನುಷ್ಠಾನವೂ ಬೇಕಾಗಿಲ್ಲ. ಜಿಜ್ಞಾಸೆಗೆ ವಿಷಯ ವಾದ ಬ್ರಹ್ಮವು ಎಲ್ಲ ಕಾಲದಲ್ಲಿಯೂ ನಿತ್ಯವಾಗಿರುವುದರಿಂದ ಪುರುಷವ್ಯಾಪಾರಕ್ಕೆ ಅಧೀನವಲ್ಲ. ಈ ಎರಡು ಜಿಜ್ಞಾಸೆಗಳ ಚೋದನಾಪ್ರವೃತ್ತಿಗಳೇ ಬೇರೆಬೇರೆಯಾಗಿರುತ್ತವೆ. ಧರ್ಮ- ಚೋದನೆಯು ಮನುಷ್ಯನನ್ನು ಕರ್ಮದಲ್ಲಿ ತೊಡಗಿಸುತ್ತಲೇ ಇದ್ದರೆ ಬ್ರಹ್ಮ-ಚೋದನೆಯು ಜ್ಞಾನವನ್ನು ಮಾತ್ರ ಉಂಟುಮಾಡುತ್ತದೆ.</p>
				<p>ಬ್ರಹ್ಮಜಿಜ್ಞಾಸೆಗೆ ಮೊದಲೇ ಅನುಸರಿಸಬೇಕಾದ ನಿಯಮಗಳು ಯಾವುವೆಂದರೆ : (೧) <strong>ನಿತ್ಯಾ ನಿತ್ಯವಸ್ತುವಿವೇಕಃ</strong> ; ಯಾವುದು ನಿತ್ಯ, ಯಾವುದು ಅನಿತ್ಯ ಎಂಬ ವಿವೇಚನೆ. (೨) <strong>ಇಹಾ ಮುತ್ರಾರ್ಥಫಲಭೋಗವಿರಾಗಃ</strong> ; ಈ ಲೋಕದ ಮತ್ತು ಪರಲೋಕದ ವಿಷಯಭೋಗಗಳಲ್ಲಿ ಆಸಕ್ತಿಯಿಲ್ಲದಿರುವುದು. (೩) <strong>ಶಮದಮಾದಿ ಸಾಧನಸಂಪತ್</strong> ; ಶಮ ದಮ ಉಪರತಿ ತಿತಿಕ್ಷೆ ಸಮಾಧಾನ ಮತ್ತು ಶ್ರದ್ಧೆ ಎಂಬ ಸಾಧನೆಗಳ ಸಂಪತ್ತು. (೪)<strong> ಮುಮುಕ್ಷುತ್ವಮ್</strong>​ ; ಮೋಕ್ಷಕ್ಕಾಗಿ ಬಯಕೆ. ಪ್ರತ್ಯಗಾತ್ಮನು ನಿತ್ಯನೆಂದೂ ದೇಹೇಂದ್ರಿಯವಿಷಯಾದಿಗಳು ಅನಿತ್ಯವೆಂದೂ ಅರಿತುಕೊಂಡರೆ ಸರ್ವಭೋಗಗಳಲ್ಲಿಯೂ ವಿರಕ್ತಿಯುಂಟಾಗುವುದು. ಅನಂತರ ಶಮದಮಾದಿಗಳು ತಾವಾಗಿಯೇ ಉತ್ಪನ್ನವಾಗುತ್ತವೆ. ಹೀಗೆ ಅಥ-ಶಬ್ದವು ಸಾಧನಸಂಪತ್ತಿಯ ಆನಂತರ್ಯವನ್ನು ಸೂಚಿಸುತ್ತದೆ.</p>
				<p><strong>ಅತಃ</strong>- ಈ ಶಬ್ದವು ಕಾರಣವನ್ನು ಸೂಚಿಸುತ್ತದೆ ; ಏಕೆಂದರೆ ವೇದವೇ ಅಗ್ನಿಹೋತ್ರಾದಿ- ಶ್ರೇಯಃಸಾಧನಗಳ ಫಲವು ಅನಿತ್ಯವೆಂದು ತಿಳಿಸುವಾಗ1 ಬ್ರಹ್ಮಜ್ಞಾನದಿಂದಲೇ ಮನುಷ್ಯನ ಪರಮಪುರುಷಾರ್ಥವು ಉಂಟಾಗುವುದೆಂದು ಉಪದೇಶಿಸುತ್ತದೆ.2 ಆದುದರಿಂದ ಸಾಧನಸಂಪತ್ತಿಯನ್ನು ಪಡೆದಮೇಲೆಯೇ ಬ್ರಹ್ಮಜಿಜ್ಞಾಸೆಯನ್ನು ಮಾಡಬೇಕು.</p>
				<p><strong>ಬ್ರಹ್ಮಜಿಜ್ಞಾಸಾ</strong>- ಬ್ರಹ್ಮದ ಜಿಜ್ಞಾಸೆಯು ಬ್ರಹ್ಮಜಿಜ್ಞಾಸೆ.3 ಅರಿತುಕೊಳ್ಳಬೇಕೆಂಬ ಇಚ್ಛೆಗೆ ಜಿಜ್ಞಾಸೆಯೆಂದು ಹೆಸರು, ಸೂತ್ರಕಾರರು ಪ್ರಯೋಗಿಸಿರುವ ಈ ಶಬ್ದದಲ್ಲಿ ವಿಶೇಷ ಸ್ವಾರಸ್ಯವಿದೆ. ಬ್ರಹ್ಮಜ್ಞಾನವು ಮೂಢನಂಬಿಕೆಯಿಂದ ಉತ್ಪನ್ನವಾಗಲಾರದು, ವಿಚಾರದಿಂದಲೇ ಉತ್ಪನ್ನವಾಗಬೇಕು. ಬ್ರಹ್ಮಜ್ಞಾನವು ಉತ್ಪನ್ನವಾಗುವವರೆಗೂ ವಿಚಾರವು ನಿಲ್ಲುವುದಿಲ್ಲ. ಅರಿವಿನಲ್ಲಿ (ಎಂದರೆ ಸಾಕ್ಷಾತ್ಕಾರದಲ್ಲಿ) ಪರ್ಯವಸಾನವಾಗುವ ಜ್ಞಾನವೇ ಇಚ್ಛೆಯ ಗುರಿ ಎಂಬುದನ್ನು ಜಿಜ್ಞಾಸಾಪದದಲ್ಲಿರುವ <strong>ಸನ್​-</strong> ಪ್ರತ್ಯಯವು ಸೂಚಿಸುತ್ತದೆ.೪ ಬ್ರಹ್ಮಜ್ಞಾನವೆ ಪುರುಷಾರ್ಥ ; ಏಕೆಂದರೆ ಅದು ಸಂಸಾರಕ್ಕೆ ಬೀಜವಾಗಿರುವ ಅವಿದ್ಯೆಯೇ ಮೊದಲಾದ ಅನರ್ಥಗಳನ್ನು ನಿಃಶೇಷವಾಗಿ ನಾಶಮಾಡುತ್ತದೆ. ಆದುದರಿಂದ ಬ್ರಹ್ಮವನ್ನು ಅರಿತುಕೊಳ್ಳಲು ಇಚ್ಛಿಸಬೇಕು.</p>
				<p>ಈಗ ಒಂದು ಆಕ್ಷೇಪಣೆಯನ್ನು ಹೇಳಬಹುದು; ಬ್ರಹ್ಮವು ಪ್ರಸಿದ್ಧವಸ್ತುವೊ ಅಥವಾ ಅಪ್ರಸಿದ್ಧವಸ್ತುವೊ ? ಪ್ರಸಿದ್ಧವಾಗಿದ್ದರೆ ಜಿಜ್ಞಾಸೆಮಾಡಬೇಕಾದ ಆವಶ್ಯಕತೆಯಿಲ್ಲ. ಅಪ್ರಸಿದ್ಧ ವಾಗಿದ್ದರೆ ಜಿಜ್ಞಾಸೆಮಾಡಲು ಆಗುವುದಿಲ್ಲ. ಇದಕ್ಕೆ ಪರಿಹಾರವನ್ನು ಹೀಗೆ ಹೇಳಿದೆ : ಬ್ರಹ್ಮವು ಪ್ರಸಿದ್ಧವಸ್ತು. ಸರ್ವಜ್ಞವೂ ಸರ್ವಶಕ್ತಿ-ಸಮನ್ವಿತವೂ ನಿತ್ಯ-ಶುದ್ಧ-ಬುದ್ಧ-ಮುಕ್ತ-ಸ್ವಭಾವ ವುಳ್ಳದ್ದೂ ಆದ ಬ್ರಹ್ಮವು ಇದೇ. <strong>ಬೃಹ್</strong	> ಎಂಬ ಧಾತುವಿನ ಪ್ರಕಾರ ಬ್ರಹ್ಮ-ಶಬ್ದದ ವ್ಯುತ್ಪತ್ತಿ ಯನ್ನು ಮಾಡಿದರೆ ನಿತ್ಯಶುದ್ಧತ್ವಾದಿಗಳು ಬ್ರಹ್ಮಕ್ಕೇ ಸೇರಿರಬೇಕೆಂದು ತಿಳಿದುಬರುತ್ತದೆ. ಬ್ರಹ್ಮ- ಶಬ್ದವು ವೇದದಲ್ಲಿ ಬಂದಿರುವುದರಿಂದ ಬ್ರಹ್ಮಮೀಮಾಂಸೆಗೆ ಮೊದಲೇ ಬ್ರಹ್ಮದ ಅಸ್ತಿತ್ವವು ನಮಗೆ ತಿಳಿದಿದ್ದರೂ ಶಬ್ದನಿಷ್ಪತ್ತಿಯಿಂದ ಬ್ರಹ್ಮದ ಗುಣಗಳನ್ನು ಅನುಮಾನಿಸಬಹುದು. ಇದಲ್ಲದೆ ಬ್ರಹ್ಮವು ಸರ್ವಾತ್ಮವಾಗಿರುವುದರಿಂದ ಅದರ ಅಸ್ತಿತ್ವವು ಪ್ರಸಿದ್ಧವಾಗಿರುತ್ತದೆ ; ಏಕೆಂದರೆ ಪ್ರತಿಯೊಬ್ಬನೂ ತಾನು ಇರುವೆನೆಂದು ಅರಿತುಕೊಂಡಿರುವನೆ ಹೊರತು ತಾನಿಲ್ಲ ವೆಂದು ಅರಿತುಕೊಂಡಿರುವುದಿಲ್ಲ. ಆತ್ಮನ ಅಸ್ತಿತ್ವವು ಪ್ರಸಿದ್ಧವಾಗಿಲ್ಲದಿದ್ದರೆ ಪ್ರತಿಯೊಬ್ಬನೂ ‘ನಾನಿಲ್ಲ’ ಎಂದೇ ಚಿಂತಿಸಬಹುದಾಗಿತ್ತು. ನಮಗೆ ತಿಳಿದಿರುವ ಆತ್ಮನೇ ಬ್ರಹ್ಮವು.</p>
				<p>ಹೀಗೆ ಬ್ರಹ್ಮವು ಆತ್ಮರೂಪದಿಂದ ಪ್ರಸಿದ್ಧವಾಗಿದ್ದರೂ ಜಿಜ್ಞಾಸೆಗೆ ಅವಕಾಶವಿದೆ ; ಏಕೆಂದರೆ ಬ್ರಹ್ಮದ ವಿಶೇಷಸ್ವರೂಪದ ವಿಷಯದಲ್ಲಿ ವಿರುದ್ಧಾಭಿಪ್ರಾಯಗಳಿವೆ. ಚೈತನ್ಯವೆಂಬ ಗುಣದಿಂದ ಕೂಡಿರುವ ಮನಸ್ಸೇ ಆತ್ಮನೆಂದು ಪ್ರಾಕೃತಜನರೂ ಲೋಕಾಯತಿಕರೂ ತಿಳಿದುಕೊಂಡಿರುತ್ತಾರೆ. ಕ್ಷಣಿಕವಾದ ಜ್ಞಾನವು ಆತ್ಮನೆಂದು ಯೋಗಾಚಾರಬೌದ್ಧರೂ, ಶೂನ್ಯವೇ ಆತ್ಮನೆಂದು ಮಾಧ್ಯಮಿಕ ಬೌದ್ಧರೂ ಅರಿತುಕೊಂಡಿರುತ್ತಾರೆ. ದೇಹಾದಿಗಳಿಗಿಂತ ಭಿನ್ನನೂ, ಕರ್ತೃವೂ, ಭೋಕ್ತೃವೂ ಆದ ಸಂಸಾರಿಯು ಇರುವನೆಂಬುದು ತಾರ್ಕಿಕರ ಮತ. ಆತ್ಮನು ಕೇವಲ ಭೋಕ್ತೃವೇ ಹೊರತು ಕರ್ತೃವಲ್ಲವೆಂಬುದು ಸಾಂಖ್ಯರ ಮತ. ಜೀವಾತ್ಮರಿಗಿಂತ ಭಿನ್ನನೂ ಸರ್ವಜ್ಞನೂ ಸರ್ವಶಕ್ತನೂ ಆದ ಈಶ್ವರನು ಇರುವನೆಂಬುದು ಯೋಗಮತ. ಆದರೆ ಬ್ರಹ್ಮವು ಅಥವಾ ಭಗವಂತನು ಭೋಕ್ತೃವಾದ ಜೀವನ ಆತ್ಮನೇ ಎಂಬುದು ವೇದಾಂತಿಗಳಿಗೆ ಇಷ್ಟವಾದ ಅಭಿಪ್ರಾಯ.</p>
				<p>ಹೀಗೆ ಕೆಲವು ಕಡೆಗಳಲ್ಲಿ ಸರಿಯಾದ ಯುಕ್ತಿಗಳನ್ನೂ ವೇದಾಂತವಾಕ್ಯಗಳನ್ನೂ ಅವಲಂಬಿಸಿ ರುವ ಅಭಿಪ್ರಾಯಗಳೂ, ಮತ್ತೆ ಕೆಲವೆಡೆಗಳಲ್ಲಿ ಕುಯುಕ್ತಿಗಳನ್ನೂ ತಪ್ಪಾಗಿ ಅರಿತುಕೊಂಡಿರುವ ವೇದಾಂತವಾಕ್ಯಗಳನ್ನೂ ಆಶ್ರಯಿಸಿರುವ ಅಭಿಪ್ರಾಯಗಳೂ ಇವೆ. ಮನುಷ್ಯನು ವಿಚಾರಮಾಡದೆ ಯಾವುದೊ ಒಂದು ಅಭಿಪ್ರಾಯವನ್ನು ಅವಲಂಬಿಸಿದರೆ ಅವನು ನಿಃಶ್ರೇಯಸ್ಸನ್ನೂ ಕಳೆದುಕೊಳ್ಳ ಬೇಕಾದೀತು, ಅನರ್ಥವನ್ನೂ ಹೊಂದಬೇಕಾದೀತು. ಆದುದರಿಂದ ಮೊದಲನೆಯ ಸೂತ್ರವು ಬ್ರಹ್ಮಜಿಜ್ಞಾಸೋಪನ್ಯಾಸದ ಮೂಲಕ ನಿಃಶ್ರೇಯಸ್ಸೆಂಬ ಪ್ರಯೋಜನವುಳ್ಳ <strong>ವೇದಾಂತವಾಕ್ಯಗಳ ಮೀಮಾಂಸೆಯನ್ನು </strong>ಅವುಗಳಿಗೆ ವಿರೋಧವಾಗದ ತರ್ಕದ ಸಹಾಯದಿಂದ ಪ್ರಾರಂಭಿಸಿರುತ್ತದೆ.</p>
				<p> <strong>ವಿ.</strong>- ಶ್ರೀಭಾಷ್ಯಕಾರರೂ ಕೂಡ ಅಥ-ಶಬ್ದಕ್ಕೆ ಆನಂತರ್ಯವೆಂಬ ಅರ್ಥವನ್ನೇ ಕೊಟ್ಟಿರುತ್ತಾರೆ. ಕರ್ಮಕಾಂಡದ ವಿಚಾರವನ್ನು ಮಾಡಿದಮೇಲೆಯೇ ಬ್ರಹ್ಮವಿಚಾರವನ್ನು ಮಾಡಬೇಕೆಂಬು ದನ್ನು ಅಥ ಶಬ್ದವು ಸೂಚಿಸುತ್ತದೆ.1 ಮುಂದೆ ಹೆಚ್ಚು ಕಡಿಮೆ ಇದೇ ಅರ್ಥವನ್ನೇ ಶ್ರೀಕಂಠನಿಂಬಾರ್ಕ ವಲ್ಲಭ ಮೊದಲಾದ ಭಾಷ್ಯಕಾರರು ಕೊಟ್ಟಿರುತ್ತಾರೆ. ಅತಃ ಶಬ್ದವು ಹಿಂದೆ ಆಗಿ ಹೋದದ್ದು (ಎಂದರೆ ಕರ್ಮಕಾಂಡದ ಜ್ಞಾನ) ಬ್ರಹ್ಮಜಿಜ್ಞಾಸೆಗೆ ಕಾರಣವೆಂಬುದನ್ನು ಸೂಚಿಸುತ್ತದೆ. ಎಲ್ಲ ಅಂಗಗಳಿಂದ ಕೂಡಿರುವ ವೇದಗಳನ್ನು ಅಧ್ಯಯನಮಾಡಿ, ಕರ್ಮಫಲವು ಅಲ್ಪವೂ ಅಸ್ಥಿರವೂ ಎಂದು ಅರಿತುಕೊಂಡು, ಮೋಕ್ಷಾಭಿಲಾಷೆಯನ್ನು ಪಡೆದ ಕೂಡಲೇ ಅನಂತ ಸ್ಥಿರ - ಫಲವುಳ್ಳ ಬ್ರಹ್ಮಜಿಜ್ಞಾಸೆಯು ಉಂಟಾಗುತ್ತದೆ ಎಂದು ಅಭಿಪ್ರಾಯ.2 ಕರ್ಮ-ಜ್ಞಾನವನ್ನು ಪಡೆದ ಮೇಲೆ ಬ್ರಹ್ಮವಿಚಾರವು ಬರುತ್ತದೆ ಎಂದು ವೃತ್ತಿಕಾರರಾದ ಬೋಧಾಯನರು ಹೇಳಿರುತ್ತಾರೆ.3 ಬ್ರಹ್ಮ-ಶಬ್ದವು ಸ್ವಭಾವದಿಂದಲೇ ನಿಖಿಲದೋಷರಹಿತನೂ ಅವಧಿಯಿಲ್ಲದ ಅತಿಶಯವುಳ್ಳ ಕಲ್ಯಾಣಗುಣಗಣಗಳಿಂದ ಕೂಡಿರುವವನೂ ಆದ ಪುರುಷೋತ್ತಮನನ್ನು ನಿರ್ದೇಶಿಸುತ್ತದೆ.4 ಪೂರ್ವಮೀಮಾಂಸೆಯೂ ಬ್ರಹ್ಮಮೀಮಾಂಸೆಯೂ ಒಂದೇ ಶಾಸ್ತ್ರವಾಗಿವೆ ; ಅವುಗಳಲ್ಲಿ ಪ್ರತಿಪಾದಿಸಿರುವ ವಿಷಯದೃಷ್ಟಿಯಿಂದ ಪೂರ್ವೋತ್ತರ-ಮೀಮಾಂಸೆಗಳಿಗೆ ಭೇದವನ್ನು ಹೇಳಿದೆ.</p>
				<p>ಪರಬ್ರಹ್ಮನು ಸಿದ್ಧವಸ್ತುವಾದುದರಿಂದ ಅವನನ್ನು ನಿರ್ದೇಶಿಸಲು ಕೇವಲ ವಾಕ್ ಆದ ವೇದಾಂತಕ್ಕೆ ಸಾಮರ್ಥ್ಯವಿಲ್ಲವೆಂದು ತಿಳಿಯಕೂಡದು ; ಏಕೆಂದರೆ ವ್ಯವಹಾರದಲ್ಲಿಯೂ ಕೂಡ ಪದಕ್ಕೆ ಸಿದ್ಧವಸ್ತುವನ್ನು ತಿಳಿಯಪಡಿಸುವ ಶಕ್ತಿ ಇರುವುದು ನಮಗೆ ಕಂಡುಬರುತ್ತದೆ ; ಪದವು ಯಾವಾಗಲೂ ಕಾರ್ಯಪರವಾಗಿರಬೇಕೆಂಬ ನಿಯಮವಿಲ್ಲ. ತಾಯಿಯೋ ತಂದೆಯೋ ಮಕ್ಕಳಿಗೆ ‘ಇದು ಸೂರ್ಯ, ಇದು ಚಂದ್ರ, ಇದು ಮರ’ ಎಂದು ಬೆರಳಿನಿಂದ ನಿರ್ದೇಶಿಸಿ ಆಯಾ ಪದ ಗಳನ್ನೂ ಅವುಗಳ ಅರ್ಥಗಳನ್ನೂ ಕಲಿಯುವಂತೆ ಮಾಡುತ್ತಾರೆ. ಮಕ್ಕಳು ಅರಿತುಕೊಳ್ಳುವ ವಿಷಯಗಳೆಲ್ಲ ಸಿದ್ಧವಸ್ತುಗಳೇ ಹೊರತು ಮಾಡಬೇಕಾದ ಕಾರ್ಯಗಳಲ್ಲ. ಇವರು ಸ್ವಲ್ಪ ದೊಡ್ಡವರಾದಮೇಲೆ ಪದಕ್ಕೂ ವಸ್ತುವಿಗೂ ಇರುವ ಸಂಬಂಧವನ್ನೂ, ಏಕೆ ಒಂದು ನಿರ್ದಿಷ್ಟ ಪದವು ಒಂದು ನಿರ್ದಿಷ್ಟ ವಸ್ತುವನ್ನು ಸೂಚಿಸುತ್ತದೆ ಎಂಬುದನ್ನೂ, ಅರಿತುಕೊಳ್ಳುತ್ತಾರೆ. ಹೀಗೆ ವಾಕ್ಯಕ್ಕೆ ಯಾವ ಕಾರ್ಯದ ಸಂಬಂಧವೂ ಇಲ್ಲದೆ ವಸ್ತುವನ್ನು ತನ್ನ ಶಕ್ತಿಯಿಂದ ತಿಳಿಸುವ ಸಾಮರ್ಥ್ಯವಿರುವುದರಿಂದ ವೇದಾಂತವಾಕ್ಯಗಳು ಪರಬ್ರಹ್ಮನ ವಿಷಯದಲ್ಲಿ ಪ್ರಮಾಣಗಳಾಗಿವೆ. ಆದುದರಿಂದ ಬ್ರಹ್ಮ-ಮೀಮಾಂಸೆಯನ್ನು ಮಾಡಬೇಕು.</p>
				<p><strong>ದ್ವೈ.</strong>-ಅಥ-ಶಬ್ದವು ಮಂಗಳವನ್ನೂ ಅಧಿಕಾರದ ಆನಂತರ್ಯವನ್ನೂ ಸೂಚಿಸುತ್ತದೆ ;1 ಅಧಿಕಾರವನ್ನು ಪಡೆದಮೇಲೆಯೇ ವೇದಾಂತವಿಚಾರವನ್ನು ಮಾಡಬೇಕೆಂದು ಅರ್ಥ. ಭಾಗವತ  ತಂತ್ರದ ಪ್ರಕಾರ ಅಧಿಕಾರಿಗಳು ಮಂದ ಮಧ್ಯಮ ಉತ್ತಮ ಎಂಬ ಭೇದದಿಂದ ಮೂರು ಬಗೆಯಾಗಿರುತ್ತಾರೆ. ಮನುಷ್ಯರಲ್ಲಿ ಉತ್ತಮರಾದವರು ಮಂದಾಧಿಕಾರಿಗಳು, ಋಷಿಗಳೂ ಗಂಧರ್ವರೂ, ಮಧ್ಯಮಾಧಿಕಾರಿಗಳು, ದೇವತೆಗಳು ಉತ್ತಮಾಧಿಕಾರಿಗಳು. ಇದು ಜಾತಿಕೃತವಾದ ಭೇದ. ಅಧಿಕಾರಿಗಳನ್ನು ಗುಣದೃಷ್ಟಿಯಿಂದಲೂ ವಿಂಗಡಿಸಬಹದು ; ಅಧ್ಯಯನವನ್ನು ಮಾಡಿದವನೂ ವಿಷ್ಣುಭಕ್ತಿಯುಳ್ಳವನೂ ಆದ ಮನುಷ್ಯನು ಅಧಮಾಧಿಕಾರಿ. ಭಕ್ತಿ ಅಧ್ಯಯನ ಇವುಗಳೊಂದಿಗೆ ಶಮಾದಿಗಳಿಂದ ಕೂಡಿರುವವನು ಮಧ್ಯಮಾಧಿಕಾರಿ. ಬ್ರಹ್ಮನಿಂದ ಹಿಡಿದು ಹುಲ್ಲಿನವರೆಗೆ ಎಲ್ಲವೂ ಅನಿತ್ಯವೆಂದೂ ಅಸಾರವೆಂದೂ ಅರಿತು, ವೈರಾಗ್ಯವುಳ್ಳವನಾಗಿ ವಿಷ್ಣುಪಾದವನ್ನೇ ಆಶ್ರಯಿಸುವವನು ಉತ್ತಮಾಧಿಕಾರಿ. ಶ್ರೀಮನ್ನಾರಾಯಣನ ಪ್ರಸಾದವಿಲ್ಲದೆ ಮೋಕ್ಷವು ಸಿದ್ಧಿಸುವುದಿಲ್ಲ, ಅವನನ್ನು ಅರಿತುಕೊಳ್ಳದಿದ್ದರೆ ಅವನ ಪ್ರಸಾದವು ಲಭಿಸುವುದಿಲ್ಲ ;  ಆದುದರಿಂದ ಬ್ರಹ್ಮಜಿಜ್ಞಾಸೆಯನ್ನು ಮಾಡಬೇಕು.2 ಇದು ಅತಃ-ಶಬ್ದದ ಅರ್ಥ, ಬ್ರಹ್ಮ-ಶಬ್ದವು ವಿಷ್ಣುವನ್ನೇ ನಿರ್ದೇಶಿಸುತ್ತದೆ.3</p>
			</section>
			<section class="level3 numbered" id="id-1.1.2">
				<h3 class="level3-title" epub:type="title"><span class="num">೨.</span>ಜನ್ಮಾದ್ಯಧಿಕರಣ</h3>
				<p class="text-center"><strong>ಜನ್ಮಾದ್ಯಸ್ಯ ಯತಃ ॥ ೨ ॥</strong></p>
				<p><strong>೨. ಈ ಜಗತ್ತಿನ ಉತ್ಪತ್ತಿ ಮೊದಲಾದುವು ಯಾವುದರಿಂದ (ಉಂಟಾಗುವುವೋ ಅದು ಬ್ರಹ್ಮ.)</strong></p>
				<p>ಬ್ರಹ್ಮವನ್ನು ಅರಿತುಕೊಳ್ಳಲು ಬಯಸಬೇಕೆಂದು ಹಿಂದಿನ ಸೂತ್ರದಲ್ಲಿ ಹೇಳಿದ್ದಾಯಿತು. ಹಾಗಾದರೆ ಆ ಬ್ರಹ್ಮದ ಲಕ್ಷಣಗಳೇನು? ಜಗತ್ಕಾರಣತ್ವವೇ ಮೊದಲಾದುವು ಬ್ರಹ್ಮದ ಲಕ್ಷಣ ಗಳೆಂದು ಇಲ್ಲಿ ಹೇಳಿದೆ.</p>
				<p>‘ಯಾವುದರಿಂದ ಈ ಪ್ರಾಣಿಗಳು ಹುಟ್ಟುವುವೊ, ಹಾಗೆಯೇ ಹುಟ್ಟಿದವುಗಳು ಯಾವುದರಿಂದ ಜೀವಿಸುತ್ತವೆಯೊ ಮತ್ತು ಇಲ್ಲಿಂದ ಹೊರಡುವಾಗ ಯಾವುದನ್ನು ಪ್ರವೇಶಿಸುವುವೊ ಅದನ್ನು ತಿಳಿದುಕೊ ; ಅದು ಬ್ರಹ್ಮ’ (ತೈ. ಉ. ೩. ೧) ಎಂಬುದು ವಿಷಯವಾಕ್ಯ.೧</p>
				<p> <strong>ಜನ್ಮಾದಿ</strong>-'ಉತ್ಪತ್ತಿ ಮೊದಲಾದುವು.' <strong>ಆದಿ</strong> ಎಂದರೆ ಸ್ಥಿತಿ ಲಯಗಳು. <strong>ಅಸ್ಯ</strong>-'ಈ ಜಗತ್ತಿನ' ; ಈ ಪದವು ಪ್ರತ್ಯಕ್ಷಾದಿಪ್ರಮಾಣಗಳಿಂದ ನಮಗೆ ತಿಳಿದುಬರುವ ಜಗದ್ವಸ್ತುವನ್ನು ಸೂಚಿಸುತ್ತದೆ. ಷಷ್ಠೀವಿಭಕ್ತಿಯು ಧರ್ಮಿಯಾದ ಜಗತ್ತಿಗೆ ಉತ್ಪತ್ತಿಯೇ ಮೊದಲಾದ ಧರ್ಮಗಳ ಸಂಬಂಧವನ್ನು ಸೂಚಿಸುತ್ತದೆ. <strong>ಯತಃ</strong>-'ಯಾವುದರಿಂದಪ' ಎಂಬುದು ಕಾರಣವನ್ನು ನಿರ್ದೇಶಿಸುತ್ತದೆ.</p>
				<p>ನಾಮ-ರೂಪಗಳಿಂದ ಭಿನ್ನವಾಗಿರುವುದೂ ಅನೇಕ ಕರ್ತೃ-ಭೋಕ್ತೃಗಳಿಂದ ಕೂಡಿರುವುದೂ, ನಿಯತವಾದ ದೇಶ-ಕಾಲ-ನಿಮಿತ್ತಗಳನ್ನು ಪಡೆದಿರುವ ಕರ್ಮಫಲಗಳಿಗೆ ಆಶ್ರಯವಾಗಿರುವುದೂ, ಮನಸ್ಸಿನಿಂದಲೂ ಕೂಡ ಊಹಿಸಲಾಗದ ರಚನಾರೂಪವುಳ್ಳದ್ದೂ ಆದ ಈ ಜಗತ್ತಿನ ಉತ್ಪತ್ತಿ- ಸ್ಥಿತಿ-ಲಯಗಳು ಸರ್ವಜ್ಞವೂ ಸರ್ವಶಕ್ತವೂ ಆದ ಬ್ರಹ್ಮದಿಂದಲೇ ಉಂಟಾಗುತ್ತವೆ ಎಂಬುದು ಸೂತ್ರದ ಒಟ್ಟರ್ಥ.೨</p>
				<p>ನಾಮ-ರೂಪಗಳೇ ಮೊದಲಾದ ವಿಶೇಷಣಗಳಿಂದ ಕೂಡಿದ ಜಗತ್ತಿಗೆ ಸರ್ವಜ್ಞನೂ ಸರ್ವ ಶಕ್ತಿಸಮನ್ವಿತನೂ ಆದ ಈಶ್ವರನನ್ನು (ಎಂದರೆ ಬ್ರಹ್ಮವನ್ನು) ಬಿಟ್ಟರೆ ಬೇರೊಂದು ಕಾರಣ ವಿರಲಾರದು. ಅಚೇತನವಾದ ಪ್ರಕೃತಿಯಾಗಲಿ, ಪರಮಾಣುವಾಗಲಿ, ಶೂನ್ಯವಾಗಲಿ, ಸಂಸರಿಸುತ್ತಿ ರುವ ಹಿರಣ್ಯಗರ್ಭನೆಂಬ ಜೀವನಾಗಲಿ ಅಥವಾ ಸ್ವಭಾವವಾಗಲಿ ಜಗದುತ್ಪತ್ತಿ ಮೊದಲಾದವು ಗಳಿಗೆ ಕಾರಣವಾಗಲಾರದು. ಬ್ರಹ್ಮವು ಜಗತ್ಕಾರಣವೆಂಬುದನ್ನು ಈ ಸೂತ್ರವು ಪ್ರತ್ಯಕ್ಷಾದಿ- ಪ್ರಮಾಣಗಳ ಮೂಲಕ ನಿರ್ಧರಿಸಿಲ್ಲ ; ಬ್ರಹ್ಮಸೂತ್ರಗಳು ವೇದಾಂತವಾಕ್ಯಗಳೆಂಬ ಕುಸುಮ ಗಳನ್ನು ಮಾಲೆಯಾಗಿ ಕಟ್ಟಲು ಬಂದಿರುತ್ತವೆ.೩ ಈ ಸೂತ್ರವು ವೇದಾಂತವಾಕ್ಯವನ್ನೇ ಉದಾಹರಿಸಿ ಅದರ ತಾತ್ಪರ್ಯವನ್ನು ಹೇಳಿರುತ್ತದೆ. ವೇದಾಂತವಾಕ್ಯಗಳ ಅರ್ಥವನ್ನು ವಿಚಾರಮಾಡಿ ನಿರ್ಧರಿಸಿ ಕೊಳ್ಳುವುದರಿಂದ ಬ್ರಹ್ಮಜ್ಞಾನವು ಉಂಟಾಗುವುದೇ ಹೊರತು ಅನುಮಾನಾದಿ-ಪ್ರಮಾಣಗಳಿಂದ ಆಗತಕ್ಕದ್ದಲ್ಲ. ಆದರೆ ವೇದಾಂತವಾಕ್ಯಗಳಿಗೆ ವಿರೋಧವಾಗದ ಅನುಮಾನಪ್ರಮಾಣವನ್ನು ಇಲ್ಲಿ ನಿರಾಕರಿಸಿಲ್ಲ; ಏಕೆಂದರೆ ಉಪನಿಷತ್ತೇ ತರ್ಕವನ್ನು (ಅಥವಾ ಪುರುಷ ಬುದ್ಧಿಯನ್ನು) ತನಗೆ ಸಹಾಯವಾಗಿ ಅಂಗೀಕರಿಸಿರುತ್ತದೆ.೪</p>
				<p>ಆದರೆ ಶ್ರುತಿಸ್ಮೃತಿಗಳು ಧರ್ಮಜಿಜ್ಞಾಸೆಯಲ್ಲಿ ಏಕಮಾತ್ರ ಪ್ರಮಾಣವಾಗಿರುವ ಹಾಗೆ ಬ್ರಹ್ಮಜಿಜ್ಞಾಸೆಯಲ್ಲಿ ಪ್ರಮಾಣವಾಗಿಲ್ಲ.೧ ಶ್ರುತಿಸ್ಮೃತ್ಯಾದಿಗಳಲ್ಲದೆ ಬ್ರಹ್ಮಾನುಭವವೇ ಮೊದ ಲಾದುವೂ ಯಥಾಸಂಭವವಾಗಿ ವೇದಾಂತದಲ್ಲಿ ಪ್ರಮಾಣವಾಗಿರುತ್ತವೆ. ಏಕೆಂದರೆ ಮೊದಲನೆ ಯದಾಗಿ ಬ್ರಹ್ಮಜಿಜ್ಞಾಸೆಯು <strong>ಅನುಭವದಲ್ಲಿ</strong> ಕೊನೆಗಾಣುತ್ತದೆ ; ಎರಡನೆಯದಾಗಿ ಬ್ರಹ್ಮ ಜಿಜ್ಞಾಸೆಯ ವಿಷಯವು <strong>ಸಿದ್ಧವಸ್ತುವೇ </strong>ಆಗಿದೆ, ಇನ್ನುಮುಂದೆ ಮಾಡಬೇಕಾದ ಕರ್ಮವಲ್ಲ. ಕರ್ತವ್ಯವೇ (ಎಂದರೆ ಮಾಡಬೇಕಾದ ಕರ್ಮವೇ) ಬ್ರಹ್ಮಜಿಜ್ಞಾಸೆಗೆ ವಿಷಯವಾಗಿದ್ದರೆ ಅನು ಭವವು ಬೇಕಾಗಿರದೆ ಶ್ರುತ್ಯಾದಿಗಳೇ ಏಕಮಾತ್ರ ಪ್ರಮಾಣವಾಗುತ್ತಿದ್ದುವು. ಕರ್ತವ್ಯವು ಮನುಷ್ಯ ನಿಗೆ ಅಧೀನವಾಗಿ ಉತ್ಪನ್ನವಾಗುತ್ತದೆ. ಲೌಕಿಕಕರ್ಮವನ್ನಾಗಲಿ ವೈದಿಕಕರ್ಮವನ್ನಾಗಲಿ ಮಾಡ ಬಹುದು, ಮಾಡದಿರಬಹುದು, ಬೇರೊಂದು ಬಗೆಯಾಗಿ ಮಾಡಬಹುದು. ಆದರೆ ಸಿದ್ಧವಸ್ತುವಿನ ವಿಷಯದಲ್ಲಿ ‘ಹೀಗೆ, ಹೀಗಲ್ಲ’ ಅಥವಾ ‘ಇದೆ, ಇಲ್ಲ’ ಎಂಬ ವಿಕಲ್ಪವು೨ ಸಾಧ್ಯವಿಲ್ಲ. ವಿಕಲ್ಪವು ಪುರುಷಬುದ್ಧಿಯನ್ನು ಅನುಸರಿಸುತ್ತದೆ. ಆದರೆ ವಸ್ತುವಿನ ಜ್ಞಾನವು ಪುರುಷಬುದ್ಧಿಯನ್ನು ಅನು ಸರಿಸದೆ ವಸ್ತುವನ್ನೇ ಅನುಸರಿಸಿರುತ್ತದೆ. ಒಂದು ಮೋಟುಮರದ ವಿಷಯದಲ್ಲಿ ‘ಇದು ಮರದ ಕಂಬವೊ, ಮನುಷ್ಯನೊ ಅಥವಾ ಇನ್ನು ಯಾವುದೊ’ ಎಂದು ತಿಳಿದುಕೊಳ್ಳುವುದು ತತ್ತ್ವಜ್ಞಾನ ವಲ್ಲ. ಇವುಗಳಲ್ಲಿ ‘ಇದು ಮನುಷ್ಯ ಅಥವಾ ಮತ್ತೊಂದು’ ಎಂದು ಭಾವಿಸುವುದು ಮಿಥ್ಯಾಜ್ಞಾನ. ‘ಇದು ಮೋಟಮರವೇ’ ಎಂದು ತಿಳಿದುಕೊಳ್ಳುವುದು ತತ್ತ್ವಜ್ಞಾನ. ಆದುದರಿಂದ ಬ್ರಹ್ಮಜ್ಞಾನವು ವಸ್ತುವಿಗೆ ಅಧೀನವಾಗಿಯೇ ಇರುತ್ತದೆ.</p>
				<p>ಬ್ರಹ್ಮವು ಸಿದ್ಧವಸ್ತುವಾದರೂ ಬೇರೆಬೇರೆ ಪ್ರಮಾಣಗಳಿಗೆ ವಿಷಯವಾಗಲಾರದು ; ಏಕೆಂದರೆ ಅದು ಇಂದ್ರಿಯಗಳಿಗೆ ವಿಷಯವಲ್ಲದುದರಿಂದ ಅದಕ್ಕೂ ಜಗತ್ತಿಗೂ ಇರುವ ಸಂಬಂಧವು ತಿಳಿದುಬರುವುದಿಲ್ಲ. ಇಂದ್ರಿಯಗಳಿಗೆ ಸ್ವಭಾವತಃ ವಸ್ತುಗಳು ವಿಷಯವೇ ಹೊರತು ಬ್ರಹ್ಮವು ವಿಷಯವಲ್ಲ. ಬ್ರಹ್ಮವು ಇಂದ್ರಿಯಗಳಿಗೆ ವಿಷಯವಾಗಿದ್ದರೆ ಈ ಜಗತ್ತು ಬ್ರಹ್ಮಕ್ಕೆ ಕಾರ್ಯವಾಗಿ ಸಂಬಂಧಿಸಿದುದೆಂದು ತಿಳಿದುಬರುತ್ತಿತ್ತು. ಆದರೆ ಕಾರ್ಯವಾದ ಜಗತ್ತು ಮಾತ್ರ ಕಾಣುತ್ತಿರು ವುದರಿಂದ ಅದು ಬ್ರಹ್ಮಕ್ಕೇ ಸಂಬಂಧಪಟ್ಟಿದೆಯೊ ಅಥವಾ ಬೇರೆ ಯಾವುದಕ್ಕಾದರೂ ಸಂಬಂಧ ಪಟ್ಟಿದೆಯೊ ಎಂದು ನಿರ್ಧರಿಸಲು ಆಗುವುದಿಲ್ಲ. ಆದುದರಿಂದ ಈ <strong>ಜನ್ಮಾದಿಸೂತ್ರವು</strong> ಬ್ರಹ್ಮ ವನ್ನು ಅರಿತುಕೊಳ್ಳಲು ಅನುಮಾನಪ್ರಮಾಣವಾಗಿ ಬಂದಿರದೆ ವೇದಾಂತವಾಕ್ಯವನ್ನು (ತೈ. ಉ. ೩. ೧) ತಿಳಿಸಲು ಬಂದಿದೆ. ‘ಆನಂದದಿಂದಲೇ ಈ ಪ್ರಾಣಿಗಳು ಹುಟ್ಟುತ್ತವೆ, ಹುಟ್ಟಿದವುಗಳು ಆನಂದದಿಂದಲೇ ಜೀವಿಸುತ್ತವೆ ಮತ್ತು ಆನಂದವನ್ನೇ ಪ್ರವೇಶಿಸುತ್ತವೆ.’೩ (ತೈ, ಉ. ೩. ೬) ಎಂಬುದು ಈ ವೇದಾಂತವಾಕ್ಯದ ತಾತ್ಪರ್ಯವನ್ನು ನಿರ್ಣಯಿಸಿದೆ.</p>
				<p><strong>ವಿ.</strong>-ಅಚಿಂತ್ಯವಾದ ವಿವಿಧ-ವಿಚಿತ್ರ ರಚನೆಯುಳ್ಳ ಮತ್ತು ನಿಯತವಾದ ದೇಶ ಕಾಲಗಳಲ್ಲಿ ಕರ್ಮಫಲಗಳನ್ನು ಅನುಭವಿಸುತ್ತಿರುವ ಬ್ರಹ್ಮಾದಿ-ಸ್ತಂಬ-ಪರ್ಯಂತ ಜೀವರಾಶಿಯುಳ್ಳ ಜಗತ್ತನ್ನು ಅಸ್ಯ-ಪದವು ಸೂಚಿಸುತ್ತದೆ. ಸರ್ವೇಶ್ವರನೂ ನಿಖಿಲಹೇಯಗಳಿಗೆ ವಿರುದ್ಧವಾದ ಸ್ವಭಾವವುಳ್ಳವನೂ ಸತ್ಯಸಂಕಲ್ಪನೂ ಜ್ಞಾನಾನಂದಗಳೇ ಮೊದಲಾದ ಅನಂತ-ಕಲ್ಯಾಣ ಗುಣವುಳ್ಳವನೂ ಸರ್ವಜ್ಞನೂ ಸರ್ವಶಕ್ತನೂ ಪರಮಕಾರುಣಿಕನೂ ಸೃಷ್ಟಿ-ಸ್ಥಿತಿ-ಲಯಗಳಿಗೆ ಕಾರಣನೂ ಆದ ಪರಮಪುರುಷನನ್ನು ಯತಃ-ಶಬ್ದವು ತಿಳಿಸುತ್ತದೆ ; ಇವನೇ ಪರಬ್ರಹ್ಮ. ಇದು ಸೂತ್ರಾರ್ಥ. ಸತ್ -ಶಬ್ದವಾಚ್ಯನಾದ ಪರಬ್ರಹ್ಮನೇ ಜಗತ್ತಿಗೆ ನಿಮಿತ್ತಕಾರಣನಾಗಿಯೂ ಉಪಾದಾನಕಾರಣನಾಗಿಯೂ ಇರುವನು.1</p>
				<p>ವಿಷಯವಾಕ್ಯದಲ್ಲಿ (ತೈ. ಉ. ೩, ೧) ಹೇಳಿರುವ ಲಕ್ಷಣಗಳಿಂದ ಬ್ರಹ್ಮನನ್ನು ಅರಿತುಕೊಳ್ಳಲು ಆಗುವುದೆ ಅಥವಾ ಇಲ್ಲವೆ ಎಂಬ ಸಂದೇಹವು ಇಲ್ಲಿ ಒದಗುತ್ತದೆ. ಲಕ್ಷಣವನ್ನು ಎರಡು ವಿಧವಾಗಿ ವಿಂಗಡಿಸಬಹುದು : ಉಪಲಕ್ಷಣ ಮತ್ತು ವಿಶೇಷಣ, ಯಾವ ಲಕ್ಷಣವು ಬೇರೆ ವಿಧದಿಂದ ತಿಳಿಯಲ್ಪಟ್ಟ ಒಂದು ವಸ್ತುವನ್ನು ಮೊದಲನೆಯ ಸಲ ನಿರ್ದೇಶಿಸುತ್ತದೆಯೊ ಅದು ಉಪಲಕ್ಷಣ ; ಆದರೆ ಮುಂದೆ ನೋಡಿದಾಗಲೆಲ್ಲ ಆ ಲಕ್ಷಣವು ಅಲ್ಲಿ ಇರಬೇಕೆಂಬ ನಿಯಮ ವಿಲ್ಲ. ಉದಾಹರಣೆ : ‘ಆ ಕೊಕ್ಕರೆ ನಿಂತುಕೊಂಡಿರುವ ಗದ್ದೆ ದೇವದತ್ತನದು’; ಇಲ್ಲಿ ಕೊಕ್ಕರೆಯೇ ಉಪಲಕ್ಷಣ. ಆದರೆ ಅದೇ ಗದ್ದೆಯಲ್ಲಿ ಇನ್ನೆಲ್ಲೂ ಇಲ್ಲದಿರುವ ಯಾವುದೊ ಒಂದು ಗುರುತಿದ್ದರೆ ಅದು ವಿಶೇಷಣವಾಗುತ್ತದೆ. ಜಗಜ್ಜನ್ಮಾದಿಗಳು ಉಪಲಕ್ಷಣವೂ ಅಲ್ಲ, ವಿಶೇಷಣವೂ ಅಲ್ಲ ಎಂಬುದು ಪೂರ್ವಪಕ್ಷ. ಜಗಜ್ಜನ್ಮಾದಿಗಳು ಉಪಲಕ್ಷಣವಾಗಿಯೂ ಇವೆ, ವಿಶೇಷಣವಾಗಿಯೂ ಇವೆ ಎಂಬುದು ಸಿದ್ಧಾಂತ.</p>
				<p>ಜಿಜ್ಞಾಸೆಗೆ ವಿಷಯವಾದ ವಸ್ತುವು ನಿರ್ವಿಶೇಷವೆಂದು ಹೇಳುವವರಿಗೆ ಮೊದಲನೆಯ ಸೂತ್ರ ವಾಗಲಿ ಎರಡನೆಯ ಸೂತ್ರವಾಗಲಿ ಸಂಗತವಾಗುವುದಿಲ್ಲ ; ಏಕೆಂದರೆ ಮೊದಲನೆಯ ಸೂತ್ರದ ಪ್ರಕಾರ ಜಿಜ್ಞಾಸೆಗೆ ವಿಷಯನಾದ ಬ್ರಹ್ಮನು ನಿರ್ವಚನದ್ವಾರಾ ಪರಮಶ್ರೇಷ್ಠನೂ ವೃದ್ಧಿಯನ್ನು ಹೊಂದುವ ಶಕ್ತಿಯುಳ್ಳವನೂ೨ ಆಗಿರುತ್ತಾನೆ. ಎರಡನೆಯ ಸೂತ್ರದ ಪ್ರಕಾರ ಬ್ರಹ್ಮನು ಜಗತ್ತಿನ ಉತ್ಪತ್ತಿ-ಸ್ಥಿತಿ-ಲಯಗಳಿಗೆ ಕಾರಣನಾಗಿರುತ್ತಾನೆ. ಹೀಗೆಯೆ ಮುಂದೆ ಬರುವ ಸೂತ್ರಗಳೂ ಮತ್ತು ಅವುಗಳಿಗೆ ಆಧಾರವಾದ ಶ್ರುತಿಗಳೂ ನಿರ್ವಿಶೇಷವಸ್ತುವನ್ನು ಪ್ರತಿಪಾದಿಸುವುದಿಲ್ಲ. ‘ಯಾವುದ ರಿಂದ ಈ ಜಗತ್ತಿನ ಉತ್ಪತ್ತಿ ಮೊದಲಾದ ಭ್ರಮೆಯು ಆಗಿರುವುದೊ ಅದು ಬ್ರಹ್ಮ’ ಎಂಬ ಅರ್ಥವನ್ನು ಒಪ್ಪಿಕೊಂಡರೂ ನಿರ್ವಿಶೇಷವಸ್ತುವು ಸಿದ್ಧವಾಗುವುದಿಲ್ಲ ; ಏಕೆಂದರೆ ನಿರ್ವಿಶೇಷ ವಾದಿಯ ಪ್ರಕಾರ ಅಜ್ಞಾನವೇ ಎಲ್ಲಾ ಭ್ರಮೆಯ ಮೂಲವಾಗಿದೆ, ಮತ್ತು ಬ್ರಹ್ಮವೇ ಈ ಅಜ್ಞಾನದ ಸಾಕ್ಷಿಯಾಗಿದೆ. ಶುದ್ಧಪ್ರಕಾಶವೇ (ಎಂದರೆ ಶುದ್ಧಜ್ಞಾನವೇ) ಸಾಕ್ಷಿತ್ವವೆನಿಸುವುದು. ಯಾವುದು ಜಡಕ್ಕಿಂತ ಬೇರೆಯಾಗಿ ತನ್ನನ್ನೂ ತನಗಿಂತ ಭಿನ್ನವಾದುದನ್ನೂ ವ್ಯವಹಾರಕ್ಕೆ (ಎಂದರೆ ವಾಙ್ಮ ನಸ್ಸುಗಳಿಗೆ) ಯೋಗ್ಯವಾದುದನ್ನಾಗಿ ಮಾಡುವುದೊ ಅದು ಶುದ್ಧ ಪ್ರಕಾಶವು. ಹೀಗೂ ಸವಿ ಶೇಷತ್ವವೇ ಸಿದ್ಧವಾಗುತ್ತದೆ. ಸವಿಶೇಷತ್ವವಿಲ್ಲದಿದ್ದರೆ ಶುದ್ಧ ಪ್ರಕಾಶವು ಇರುತ್ತಿರಲಿಲ್ಲ. ಒಂದು ವೇಳೆ ಇದ್ದರೆ ಅರ್ಥಶೂನ್ಯವಾಗುತ್ತಿತ್ತು.</p>
				<p><strong>ದ್ವೈ.</strong> ಜಗತ್ತಿನ ಸೃಷ್ಟಿ -ಸ್ಥಿತಿ-ಲಯಗಳು ಮಾತ್ರ ಪರಬ್ರಹ್ಮನ ಲಕ್ಷಣಗಳಲ್ಲ. ಇವನಿಂದಲೇ ನಿಯಮ  (ಎಂದರೆ ನಿಯಾಮಕಶಕ್ತಿ) ಜ್ಞಾನ ಅಜ್ಞಾನ ಬಂಧ ಮೋಕ್ಷ ಇವೂ ಉಂಟಾಗುತ್ತವೆ. 'ಯಾವ ಪುರುಷನಿಂದ ಉತ್ಪತ್ತಿ ಸ್ಥಿತಿ ಲಯ ನಿಯತಿ ಜ್ಞಾನ ಆವೃತಿ ಬಂಧ ಮೋಕ್ಷ ಉಂಟಾಗುತ್ತವೆಯೊ ಅವನೇ ಶ್ರೇಷ್ಠನಾದ ಹರಿ' 1  (ಸ್ಕಾಂದ). ಪರಬ್ರಹ್ಮನು ಸ್ವಗತಭೇದರಹಿತನಾಗಿದ್ದರೂ ಸತ್ಯಜ್ಞಾನಾನಂದವೇ ಮೊದಲಾದ ಅನಂತ ಗುಣಗಳಿಂದ ಕೂಡಿರುತ್ತಾನೆ. ಅನಂತಗುಣಗಳ ಸತ್ತ್ವವೇ ಬ್ರಹ್ಮನ ಲಕ್ಷಣ.2 ಇಂತಹ ಲಕ್ಷಣಗಳುಳ್ಳ ಬ್ರಹ್ಮನು ಚೇತನಾಚೇತನವಸ್ತುಗಳಿಗಿಂತ ಭಿನ್ನವೆಂದು ಈ ಸೂತ್ರದಿಂದ ತಿಳಿದುಬರುತ್ತದೆ. ಈ ಸೂತ್ರದಿಂದ ಹೇಳಲ್ಪಟ್ಟ ಜಗಜ್ಜನ್ಮಾದಿ ಕಾರಣತ್ವವು ವಿಷ್ಣುವಿಗೇ ಒಪ್ಪುತ್ತದೆ. ಇದು ಸ್ವರೂಪಲಕ್ಷಣವೇ ಆಗಿದೆ, ತಟಸ್ಥಲಕ್ಷಣವಲ್ಲ.3</p>
			</section>
			<section class="level3 numbered" id="id-1.1.3">
				<h3 class="level3-title" epub:type="title"><span class="num">೩.</span>ಶಾಸ್ತ್ರಯೋನಿತ್ವಾಧಿಕರಣ</h3>
				<p class="text-center"><strong>ಶಾಸ್ತ್ರಯೋನಿತ್ವಾತ್ ॥ ೩ ॥</strong></p>
				<p><strong>೩. ಶಾಸ್ತ್ರಕ್ಕೆ ಕಾರಣವಾಗಿರುವುದರಿಂದ (ಬ್ರಹ್ಮವು ಸರ್ವಜ್ಞವು).</strong></p>
				<p>ಹಿಂದಿನ ಸೂತ್ರದಲ್ಲಿ ಬ್ರಹ್ಮವು ಜಗತ್ಕಾರಣವೆಂದು ಹೇಳಿದ್ದರಿಂದ ಅದು ಸರ್ವಜ್ಞವೆಂದು ನಿರ್ದೇಶಿಸಿದಂತಾಯಿತು. ಅದನ್ನೇ ದೃಢೀಕರಿಸಲು ಈ ಸೂತ್ರವು ಬಂದಿದೆ.</p>
				<p>‘ಋಗ್ವೇದ ಯಜುರ್ವೇದ ಸಾಮವೇದ ಅಥರ್ವಾಂಗಿರಸ ಇತಿಹಾಸ ಪುರಾಣ ಕಲೆಗಳು ಉಪನಿಷತ್ತುಗಳು ಶ್ಲೋಕಗಳು ಸೂತ್ರಗಳು ಮಂತ್ರ-ವಿವರಣೆಗಳು ಅರ್ಥವಾದಗಳು–ಇವೆಲ್ಲ ಈ ಮಹತ್ ಪರಮಾರ್ಥದ ನಿಃಶ್ವಾಸದಂತೆ’ (ಬೃ. ಉ. ೨. ೪. ೧ಂ) ಎಂಬುದು ವಿಷಯವಾಕ್ಯ.೪</p>
				<p>ಬ್ರಹ್ಮದ ಸರ್ವಜ್ಞತೆಯು ಕೇವಲ ಜಗತ್ಕಾರಣತ್ವದಿಂದ ಉಂಟಾಗಿಲ್ಲ. ಶಾಸ್ತ್ರಕ್ಕೆ ಕಾರಣ ವಾಗಿರುವುದರಿಂದಲೂ ಆಗಿದೆ.೫ ಅನೇಕ ವಿದ್ಯಾಸ್ಥಾನಗಳಿಂದ೬ ಸಮರ್ಥನೆ ಪಡೆದಿರುವ, ಪ್ರದೀಪ ದಂತೆ ಸರ್ವವಿಷಯಗಳನ್ನೂ ಪ್ರಕಾಶಿಸುತ್ತಿರುವ ಮತ್ತು ಸರ್ವಜ್ಞನಂತಿರುವ ಪುಗ್ವೇದಾದಿ ಮಹಾಶಾಸ್ತ್ರಕ್ಕೆ ಬ್ರಹ್ಮವು <strong>ಯೋನಿ</strong>, ಎಂದರೆ ಕಾರಣವು. ಹೀಗೆ ಸರ್ವಜ್ಞಗುಣದಿಂದ ಯುಕ್ತವಾಗಿ ರುವ ಪುಗ್ವೇದಾದಿ ರೂಪವಾದ ಇಂತಹ ಶಾಸ್ತ್ರಕ್ಕೆ ಸರ್ವಜ್ಞನಿಂದಲ್ಲದೆ ಮತ್ತೆ ಯಾರಿಂದಲೂ ಉತ್ಪತ್ತಿಯು ಉಂಟಾಗಲಾರದು ; ಏಕೆಂದರೆ ಒಬ್ಬ ಶಾಸ್ತ್ರಕರ್ತೃವಿನ ಜ್ಞಾನವು ಅವನು ನಿರ್ಮಿಸಿ ರುವ ಶಾಸ್ತ್ರಕ್ಕಿಂತ–ಅದು ಎಷ್ಟೇ ವಿಸ್ತಾರವಾಗಿರಲಿ–ಇನ್ನೂ ಹೆಚ್ಚಾಗಿರುವುದೆಂಬುದು ಲೋಕ ಪ್ರಸಿದ್ಧವಾಗಿದೆ. ಹೀಗಿರುವಾಗ ಅನೇಕ ಶಾಖಾ-ಭೇದಗಳಿಂದ ಭಿನ್ನವಾಗಿರುವ, ತಿರ್ಯಕ್​- ಮನುಷ್ಯ-ವರ್ಣಾಶ್ರಮಗಳು ಎಂಬ ವಿಭಾಗಗಳಿಗೆ ಕಾರಣವಾಗಿರುವ, ಸರ್ವಜ್ಞಾನಕ್ಕೂ ಆಕರ ವಾಗಿರುವ, ಪುಗ್ವೇದಾದಿ ಹೆಸರನ್ನು ಪಡೆದಿರುವ ಶಾಸ್ತ್ರವು ಯಾವ ಮಹದ್ ಭೂತಯೋನಿಯಿಂದ ಉಂಟಾಗಿದೆಯೊ ಆ ಮಹದ್ಭೂತವಾದ ಬ್ರಹ್ಮದ ನಿರತಿಶಯ ಸರ್ವಜ್ಞತ್ವದ ಮತ್ತು ಸರ್ವಶಕ್ತಿ ತ್ವದ ವಿಷಯವಾಗಿ ಹೇಳಬೇಕಾದುದು ಏನೂ ಇಲ್ಲ. ಮನುಷ್ಯನು ಸಹಜವಾಗಿ ಉಸಿರುಬಿಡುವಂತೆ ಬ್ರಹ್ಮವು ಯಾವ ಪ್ರಯತ್ನವೂ ಇಲ್ಲದೆ ಲೀಲಾನ್ಯಾಯದಿಂದ ಋಗ್ವೇದಾದಿಗಳನ್ನು ವ್ಯಕ್ತಪಡಿಸಿದೆ.</p>
				<p>ಈ ಸೂತ್ರಕ್ಕೆ ಇನ್ನೊಂದು ಬಗೆಯಿಂದಲೂ ಅರ್ಥವನ್ನು ಮಾಡಬಹುದು : ‘ಬ್ರಹ್ಮದ ಸ್ವರೂಪ ವನ್ನು ನಿಜವಾಗಿ ಅರಿತುಕೊಳ್ಳಲು ಋಗ್ವೇದಾದಿ ಶಾಸ್ತ್ರವೇ <strong>ಯೋನಿಯು</strong>, ಎಂದರೆ <strong>ಪ್ರಮಾಣವು</strong>.’೧ ಶಾಸ್ತ್ರವೆಂಬ ಪ್ರಮಾಣದಿಂದಲೇ ಜಗಜ್ಜನ್ಮಾದಿಗಳಿಗೆ ಕಾರಣವಾದ ಬ್ರಹ್ಮವನ್ನು ಅರಿಯಬಹುದು. ಹಿಂದಿನ ಸೂತ್ರದಲ್ಲಿ ಆ ಶಾಸ್ತ್ರವನ್ನು (ತೈ. ಉ. ೩. ೧) ಉದಾಹರಿಸಿದೆ.</p>
				<p>ಬ್ರಹ್ಮವು ಜಗಜ್ಜನ್ಮಾದಿಗಳಿಗೆ ಕಾರಣವೆಂಬುದು ಶಾಸ್ತ್ರದಿಂದಲೇ ಸಿದ್ಧವಾಗಿದೆ, ಸ್ವತಂತ್ರವಾದ ಅನುಮಾನದಿಂದಲ್ಲ ಎಂಬ ವಿಷಯದಲ್ಲಿ ಏನಾದರೂ ಸಂದೇಹವಿದ್ದರೆ ಈ ಸೂತ್ರವು ಶಾಸ್ತ್ರವೇ ಬ್ರಹ್ಮಕ್ಕೆ ಪ್ರಮಾಣವೆಂಬುದನ್ನು ತನ್ನ ಅಕ್ಷರಗಳಿಂದಲೇ ನಿರ್ಧರಿಸಿದೆ.</p>
				<p><strong>ವಿ.</strong>-'ಪರಬ್ರಹ್ಮನು ಶಾಸ್ತ್ರದಿಂದಲೇ ತಿಳಿಯಲ್ಪಡುವುದರಿಂದ' ಎಂಬುದು ಸೂತ್ರಾರ್ಥ. ಶಾಸ್ತ್ರವೆಂದರೆ ವೇದ.</p>
				<p>ಹಿಂದಿನ ಅಧಿಕರಣದಲ್ಲಿ ಉದಾಹರಿಸಲ್ಪಟ್ಟ ವೇದಾಂತವಾಕ್ಯವೇ (ತೈ. ಉ. ೩.೧) ಇಲ್ಲಿಯೂ ವಿಷಯವಾಕ್ಯವಾಗಿದೆ. ಪರಬ್ರಹ್ಮನು ಜಗತ್ಕಾರಣನೆಂಬುದಕ್ಕೆ ಈ ಶ್ರುತಿವಾಕ್ಯವು ಪ್ರಮಾಣವೆ ಅಥವಾ ಅಲ್ಲವೆ ಎಂಬುದು ಸಂಶಯ.</p>
				<p>ಇದು ಪ್ರಮಾಣವಲ್ಲ ಎಂಬುದು ಪೂರ್ವಪಕ್ಷ : ಯಾವಾಗ ಶಾಸ್ತ್ರವನ್ನು ಬಿಟ್ಟು ಬೇರೆ ಯಾವ ಪ್ರಮಾಣದಿಂದಲೂ ವಸ್ತುವು ಸಿದ್ಧಿಸದಿರುವುದೊ ಆಗ ಶಾಸ್ತ್ರವು ಪ್ರಮಾಣವಾಗುವುದು. ‘ಅಗ್ನಿ ಹೋತ್ರವನ್ನು ಮಾಡಿದರೆ ಮನುಷ್ಯನು ಸ್ವರ್ಗವನ್ನು ಪಡೆಯುತ್ತಾನೆ’ ಎಂಬ ಉದಾಹರಣೆಯಲ್ಲಿ ಕಾರ್ಯ-ಕರಣಗಳ ಸಂಬಂಧವು ಶಾಸ್ತ್ರದಿಂದಲೇ ಸಿದ್ಧವಾಗುತ್ತದೆ. ಆದರೆ ‘ಅಗ್ನಿಯು ಹಿಮಕ್ಕೆ ಮದ್ದು’ ಎಂಬಲ್ಲಿ ಅನುಭವದಿಂದಲೇ ತತ್ತ್ವವು ತಿಳಿಯಬರುತ್ತದೆ. ಆದುದರಿಂದ ಅನುಮಾನ- ಪ್ರಮಾಣದಿಂದಲೇ ಪರಬ್ರಹ್ಮನು ಜಗತ್ಕಾರಣನೆಂಬುದು ಸಿದ್ಧಿಸುತ್ತದೆ. ಅದು ಹೇಗೆಂದರೆ : ಜಗತ್ತು ಅವಯವಗಳಿಂದ ಕೂಡಿರುವುದರಿಂದ ಕಾರ್ಯವಾಗಿರುವುದು ; ಆದುದರಿಂದ ಜಗತ್ತು ಒಂದು ಕಾರ್ಯವಿಧಾನದ ಫಲವಾಗಿರುವುದು. ಕಾರ್ಯರೂಪಕ್ಕೆ ಬಂದ ಒಂದು ವಸ್ತುವು ಉಪಾದಾನ-ನಿಮಿತ್ತ-ಕಾರಣಗಳನ್ನೂ ವಸ್ತುವಿನ ಭೋಕ್ತೃವನ್ನೂ ಮತ್ತು ಅದರ ವಿನಿಯೋಗ ವನ್ನೂ ಬಲ್ಲ ಒಬ್ಬ ಕರ್ತೃವಿನಿಂದಲೇ ಉಂಟಾಗಿರಬೇಕು ; ಆದುದರಿಂದ ಪರಿಮಿತಶಕ್ತಿಯುಳ್ಳ ಜೀವನಿಗಿಂತ ವಿಲಕ್ಷಣನಾದ ಮತ್ತು ಜಗನ್ನಿರ್ಮಾಣಕಾರ್ಯದಲ್ಲಿ ಚತುರನೂ ಸರ್ವಜ್ಞನೂ ಆದ ಪುರುಷನಿಂದ ಈ ಜಗತ್ತು ಉತ್ಪನ್ನವಾಗಿದೆ ಎಂಬುದು ಅನುಮಾನಸಿದ್ಧವಾಗಿದೆ.</p>
				<p><strong>ಯತೋ ವಾ ಇಮಾನಿ ಭೂತಾನಿ</strong> ಎಂಬ ಶ್ರುತಿವಾಕ್ಯವೇ ಪರಬ್ರಹ್ಮನ ಜಗತ್ಕಾರಣತ್ವಕ್ಕೆ ಪ್ರಮಾಣ ಎಂಬುದು ಸಿದ್ಧಾಂತ ; ಏಕೆಂದರೆ ಜಗತ್ತು ಕಾರ್ಯವೆಂದು ಒಪ್ಪಿಕೊಂಡರೂ ಅದು ಒಬ್ಬನಿಂದಲೇ ನಿರ್ಮಿತವಾಗಿದೆ ಎಂಬುದಕ್ಕೆ ಪ್ರಮಾಣವಿಲ್ಲ. ವಿಶೇಷ ಪುಣ್ಯವಂತರಾದ ಜೀವರೂ ಕೂಡ ತಮ್ಮ ಜ್ಞಾನಶಕ್ತಿಗಳ ಮೂಲಕ ಈ ಜಗತ್ತನ್ನು ಸೃಷ್ಟಿಸಬಹುದು. ಆದುದರಿಂದ ಜಗದು ತ್ಪತ್ತಿಗೆ ಒಬ್ಬ ವ್ಯಕ್ತಿಯ ಅಸ್ತಿತ್ವವನ್ನು ಊಹಿಸಬೇಕಾದ ಅವಶ್ಯಕತೆಯಿಲ್ಲ.</p>
				<p><strong>ದ್ವೈ.</strong>-'ಯಾವನನ್ನು ಅರಿತುಕೊಳ್ಳಲು ಶಾಸ್ತ್ರವು ಏಕಪ್ರಮಾಣವೊ (ಅವನೇ ಜಗಜ್ಜನ್ಮಾದಿ ಗಳಲ್ಲಿ ಕಾರಣನು) ಎಂಬುದು ಸೂತ್ರಾರ್ಥ.</p>
				<p>‘ಋಗ್ವೇದ ಯಜುರ್ವೇದ ಸಾಮವೇದ ಅಥರ್ವವೇದ, ಭಾರತ, ಪಂಚರಾತ್ರ, ಮೂಲ ರಾಮಾಯಣ–ಇವು ಶಾಸ್ತ್ರವೆನಿಸುವುವು. ಇವುಗಳಿಗೆ ಯಾವುವು ಅನುಕೂಲವಾಗಿರುವುವೊ ಅವೂ ಶಾಸ್ತ್ರವೆಂದು ಪ್ರಸಿದ್ಧವಾಗಿವೆ.೧ (ಸ್ಕಾಂದ).</p>
				<p>ಪರಬ್ರಹ್ಮನನ್ನು ಶ್ರುತಿಗಳಿಂದಲೆ ಅರಿತುಕೊಳ್ಳಬೇಕು. ಅನುಮಾನವು ಪ್ರಮಾಣವಾಗಲಾರದು. ‘ಶ್ರುತಿಸಹಾಯವಿಲ್ಲದ ಅನುಮಾನವು ಎಂದಿಗೂ ವಸ್ತುವನ್ನು ಸಾಧಿಸಲಾರದು ; ಹಾಗೆಯೇ ಇತರ ಪ್ರಮಾಣಗಳೂ ಕೂಡ’೨ (ಕೂರ್ಮ). ಆದರೆ ಶ್ರುತಿ ಸ್ಮೃತಿಗಳ ಸಹಾಯದಿಂದ ಪ್ರತ್ಯಕ್ಷಾ ನುಮಾನಪ್ರಮಾಣಗಳು ಕಾರ್ಯಕಾರಿಯಾಗುತ್ತವೆ. ಶ್ರುತಿ ಸಹಾಯವಿಲ್ಲದ ಅನುಮಾನದಿಂದ ಏನನ್ನಾದರೂ ಸಾಧಿಸಬಹುದು. ಆದುದರಿಂದ ಶಾಸ್ತ್ರದ ಸಹಾಯವಿಲ್ಲದೆ ಅತೀಂದ್ರಿಯ ವಸ್ತು ಗಳನ್ನು ಸಾಧಿಸಲು ಶುಷ್ಕತರ್ಕವು ಪ್ರಯೋಜನವಾಗಲಾರದು.</p>
		    </section>
		    <section class="level3 numbered" id="id-1.1.4">
				<h3 class="level3-title" epub:type="title"><span class="num">೪.</span>ಸಮನ್ವಯಾಧಿಕರಣ</h3>
				<p class="text-center"><strong>ತತ್ತು ಸಮನ್ವಯಾತ್ ॥ ೪ ॥</strong></p>
				<p><strong>೪. ಆದರೆ ಆ (ಬ್ರಹ್ಮವು ವೇದಾಂತಶಾಸ್ತ್ರದಿಂದಲೆ ತಿಳಿಯಬರತಕ್ಕದ್ದು); ಏಕೆಂದರೆ (ವೇದಾಂತವಾಕ್ಯಗಳ) ಸಮನ್ವಯವಿದೆ.</strong></p>
				<p>ಸಮಸ್ತ ವೇದಾಂತವಾಕ್ಯಗಳ ಏಕವಿಷಯವು ಬ್ರಹ್ಮವೇ ಎಂದು ಈ ಅಧಿಕರಣದಲ್ಲಿ ನಿರ್ಧರಿಸಿದೆ.</p>
				<p>‘ಹೇ ಸೋಮ್ಯ, ಸೃಷ್ಟಿಗೆ ಮೊದಲು ಈ ಜಗತ್ತು ಏಕವೂ ಅದ್ವಿತೀಯವೂ ಆದ ಸತ್ಸ್ವರೂಪವೇ ಆಗಿತ್ತು’೩ (ಛಾಂ. ಉ. ೬. ೨. ೧), ‘ಮೊದಲು ಇದು ಆತ್ಮನೊಬ್ಬನೇ ಆಗಿತ್ತು’೪ (ಐ. ಉ. ೧. ೧. ೧), ‘ಆ ಈ ಬ್ರಹ್ಮವು ಅಪೂರ್ವವು, ಅನಪರವು, ಅನಂತರವು, ಅಬಾಹ್ಯವು, ಸರ್ವವನ್ನೂ ಅನುಭವಿಸುತ್ತಿರುವ ಈ ಆತ್ಮನು ಬ್ರಹ್ಮವು’೫ (ಬೃ. ಉ. ೨. ೫. ೧೯), ‘ಮುಂದಿರುವ ಇದು ಅಮೃತವಾದ ಬ್ರಹ್ಮವೇ’೬ (ಮುಂ. ಉ. ೨. ೨. ೧೨) ಇವೇ ಮೊದಲಾದವು ವಿಷಯವಾಕ್ಯಗಳು.</p>
				<p class="text-center"><strong>ಮೊದಲನೆಯ ವರ್ಣಕ</strong></p>
				<p><strong>ಪೂರ್ವಪಕ್ಷಿ</strong> ಶಾಸ್ತ್ರವೇ ಬ್ರಹ್ಮಕ್ಕೆ ಪ್ರಮಾಣವೆಂದು ಹೇಗೆ ಹೇಳಬಹುದು? 'ವೇದಕ್ಕೆ  ಕ್ರಿಯೆಯೇ ಉದ್ದೇಶವಾಗಿರುವುದರಿಂದ ಕ್ರಿಯೆಯನ್ನು ಸೂಚಿಸದ ವೇದವಾಕ್ಯಗಳು ನಿಷ್ಪ್ರಯೋಜಕ'1 (ಜೈ. ಸೂ. ೧. ೨. ೧)  ಎಂಬ ಪ್ರಮಾಣವಿರುವುದರಿಂದ ಶಾಸ್ತ್ರವು ಕ್ರಿಯೆಯನ್ನೇ ಸೂಚಿಸುತ್ತದೆ. ಆದುದರಿಂದ ಕ್ರಿಯಾಪರವಲ್ಲದ ವೇದಾಂತ ವಾಕ್ಯಗಳು ನಿರರ್ಥಕವೆಂದಾಗುತ್ತದೆ.</p>
				<p>ಅಥವಾ ಕರ್ತೃ ದೇವತೆ–ಇವುಗಳನ್ನು ಪ್ರಕಾಶಪಡಿಸುವ ಮೂಲಕವಾಗಲಿ ಅಥವಾ ಉಪಾ ಸನೆಯೇ ಮೊದಲಾದ ಕ್ರಿಯೆಯ ವಿಧಿಯನ್ನು ಸೂಚಿಸುವುದರ ಮೂಲಕವಾಗಲಿ ವೇದಾಂತ ವಾಕ್ಯಗಳು ಕ್ರಿಯೆಯ ವಿಧಿಗೆ ಶೇಷವಾಗಿವೆಯೆಂದು ಹೇಳಬಹುದು. ಇವು ಸಿದ್ಧ ವಸ್ತುವನ್ನು ಪ್ರತಿ ಪಾದಿಸಲು ಬಂದಿವೆಯೆಂದು ಹೇಳಲೂ ಕೂಡ ಆಗುವುದಿಲ್ಲ ; ಏಕೆಂದರೆ ಸಿದ್ಧವಸ್ತುವು ಪ್ರತ್ಯಕ್ಷಾದಿ ಪ್ರಮಾಣಗಳಿಗೆ ವಿಷಯವಾಗಿದೆ ಮತ್ತು ಹೇಯ-ಉಪಾದೇಯ-ರಹಿತವಾದುದನ್ನು (ಎಂದರೆ ಸ್ವೀಕರಿಸುವುದಕ್ಕೂ ವಿಸರ್ಜಿಸುವುದಕ್ಕೂ ಅನರ್ಹವಾದುದನ್ನು) ಪ್ರತಿಪಾದಿಸಿದರೆ ಯಾವ ಪುರು ಷಾರ್ಥವೂ ಉಂಟಾಗುವುದಿಲ್ಲ. ಆದುದರಿಂದಲೇ ‘ಅವನು ಅತ್ತನು’೨ (ತೈ. ಸಂ. ೨. ೫.೧.೧) ಮೊದಲಾದ ವಾಕ್ಯಗಳು ನಿರರ್ಥಕವಾಗದಿರಲೆಂದು ಕರ್ಮವಿಧಿಗಳನ್ನು ಹೊಗಳುವುದರ ಮೂಲಕ ಅವುಗಳಿಗೆ ಪೂರ್ವಮೀಮಾಂಸೆಯಲ್ಲಿ ಸಾರ್ಥಕ್ಯವನ್ನು ಹೇಳಿದೆ : ‘ಇವು ವಿಧಿಯೊಂದಿಗೆ ಏಕವಾಕ್ಯ ವಾಗಿರುವುದರಿಂದ ವಿಧಿಯನ್ನು ಸ್ತುತಿಸುವುದರ ಮೂಲಕ ಸಾರ್ಥಕವಾಗಿವೆ’೩ (ಜೈ. ಸೂ. ೧. ೨. ೭). ‘ಅವನು ಅತ್ತನು’ ಮೊದಲಾದ ಅರ್ಥವಾದಗಳಿಗೆ ಸ್ವತಂತ್ರವಾದ ಅರ್ಥವಿಲ್ಲದಿರುವುದರಿಂದ ವಿಧಿವಾಕ್ಯದೊಂದಿಗೆ ಸೇರಿಕೊಂಡು ಅರ್ಥವನ್ನು ಪಡೆದಿವೆ ಎಂದು ತಿಳಿಯಬೇಕು. ಇದೇ ರೀತಿ ‘ಬಲಕ್ಕೋಸ್ಕರ ನಿನ್ನನ್ನು ಕತ್ತರಿಸುತ್ತೇನೆ’೪ (ತೈ. ಸಂ. ೧. .೧ .೧ .೧) ಮೊದಲಾದ ಮಂತ್ರಗಳು ಕ್ರಿಯೆಯನ್ನೂ ಅದರ ಸಾಧನವನ್ನೂ ಹೇಳುವುದರ ಮೂಲಕ ಕರ್ಮಕ್ಕೆ ಸಂಬಂಧಪಟ್ಟಿವೆ. ಆದುದರಿಂದ ವಿಧಿಸ್ಪರ್ಶವಿಲ್ಲದ ವೇದವಾಕ್ಯಗಳಿಗೆ ಪ್ರಯೋಜನವಿರುವುದೆಂಬುದು ಎಲ್ಲಿಯೂ ಕಂಡುಬರುವುದಿಲ್ಲ, ಯುಕ್ತವೂ ಅಲ್ಲ. ವಿಧಿಯು ಕ್ರಿಯಾವಿಷಯವಾಗಿರುವುದರಿಂದ ಸಿದ್ಧವಸ್ತು ವಿನ ವಿಷಯದಲ್ಲಿ ಹೊಂದುವುದಿಲ್ಲ.</p>
				<p>ವೇದಾಂತವಾಕ್ಯಗಳು ಕ್ರಿಯಾವಿಧಿಗೆ ಅಂಗವಾಗಿರುತ್ತವೆಯೆಂದು ಒಪ್ಪಿಕೊಂಡರೆ ಒಂದು ಹೊಸ ವಿಷಯವು ಬರುತ್ತದೆ ಎಂದು ಹೆದರಬೇಕಾಗಿಲ್ಲ ; ಏಕೆಂದರೆ ಆಗಲೂ ಉಪನಿಷತ್ತುಗಳು ತಮ್ಮ ವಾಕ್ಯಗಳಲ್ಲಿಯೇ ಇರುವ ಉಪಾಸನಾದಿ ಕರ್ಮಗಳನ್ನು ಸೂಚಿಸುತ್ತವೆ. ಆದುದರಿಂದ ಬ್ರಹ್ಮವು ಶಾಸ್ತ್ರಕ್ಕೆ ಕಾರಣ ಎನ್ನುವುದು ಸರಿಯಲ್ಲ.</p>
				<p><strong>ಸಿದ್ಧಾಂತಿ</strong> -ಮೂಲದಲ್ಲಿರುವ <strong>ತು</strong> -ಶಬ್ದವು ಪೂರ್ವಪಕ್ಷವನ್ನು ಖಂಡಿಸುತ್ತದೆ. <strong>ತತ್</strong> ಎಂದರೆ ಸರ್ವಜ್ಞವೂ ಸರ್ವಶಕ್ತಿಯುಳ್ಳದ್ದೂ ಜಗತ್ತಿನ ಉತ್ಪತ್ತಿ-ಸ್ಥಿತಿ-ಲಯಗಳಿಗೆ ಕಾರಣವೂ ಆದ ಬ್ರಹ್ಮವು ; ಇದನ್ನು ವೇದಾಂತಶಾಸ್ತ್ರದಿಂದಲೇ ಅರಿತುಕೊಳ್ಳಬೇಕು. ಅದು ಹೇಗೆ ? ಎಲ್ಲ ವೇದಾಂತಗಳಲ್ಲಿಯೂ ವಾಕ್ಯಗಳು ಬ್ರಹ್ಮವನ್ನೇ ತಾತ್ಪರ್ಯದ ಮೂಲಕ ಅನ್ವಯಮಾಡುತ್ತವೆ, ಪದಗಳ ಅರ್ಥ ಕಟ್ಟುತ್ತವೆ. ವೇದಾಂತವಾಕ್ಯಗಳಲ್ಲಿರುವ ಪದಗಳು ಬ್ರಹ್ಮಸ್ವರೂಪ ವಿಷಯ ದಲ್ಲಿಯೇ ನಿಶ್ಚಯವಾಗಿ ಸಮನ್ವಯವಾಗುವುದರಿಂದ ಕರ್ತ್ರಾದಿ ದೇವತೆಗಳನ್ನು ಪ್ರಕಾಶಪಡಿಸುವ ಮೂಲಕ ಕ್ರಿಯಾವಿಧಿಗೆ ಶೇಷವಾಗಬೇಕೆಂಬ ಅರ್ಥವನ್ನು ಕಲ್ಪಿಸುವುದು ಯುಕ್ತವಲ್ಲ ; ಹಾಗೆ ಮಾಡಿದರೆ ಶ್ರುತಿಯಲ್ಲಿ ಹೇಳಿರುವುದನ್ನು ಬಿಟ್ಟು ಅದರಲ್ಲಿ ಹೇಳದೆ ಇರುವ ಅರ್ಥವನ್ನು ಕಲ್ಪಿಸಿ ಕೊಂಡಂತೆ ಆಗುವುದು. ‘ಅಲ್ಲಿ ಯಾವುದರಿಂದ ಯಾವುದನ್ನು ನೋಡಿಯಾನು ?’೧ (ಬೃ. ಉ. ೨. ೯. ೧೪) ಎಂಬ ಶ್ರುತಿವಾಕ್ಯವು ಕ್ರಿಯಾ-ಕಾರಕ-ಫಲಗಳನ್ನು ನಿರಾಕರಿಸುವುದರಿಂದ ವೇದಾಂತ ವಾಕ್ಯಗಳು ಕರ್ತೃವಿನ ಸ್ವರೂಪವನ್ನು ಪ್ರತಿಪಾದಿಸುವುದಿಲ್ಲ.</p>
				<p>ಬ್ರಹ್ಮವು ಸಿದ್ಧವಸ್ತುವಿನ ಸ್ವರೂಪವುಳ್ಳದ್ದಾದರೂ ಪ್ರತ್ಯಕ್ಷವೇ ಮೊದಲಾದ ಪ್ರಮಾಣಗಳಿಗೆ ವಿಷಯವಾಗುವುದಿಲ್ಲ ; ಏಕೆಂದರೆ <strong>ತತ್ ತ್ವಮ್ ಅಸಿ</strong> (ಛಾಂ. ಉ. ೬. ೮. ೨) ಎಂದು ಶ್ರುತಿಯಲ್ಲಿ ಹೇಳಿರುವ ಬ್ರಹ್ಮಾತ್ಮಭಾವವನ್ನು ಶಾಸ್ತ್ರವಿಲ್ಲದೆ ಅರಿತುಕೊಳ್ಳಲು ಆಗುವುದಿಲ್ಲ. ಹೇಯೋಪಾ ದೇಯರಹಿತವಾದುದರಿಂದ ಸಿದ್ಧವಸ್ತುವಿನ ಉಪದೇಶವು ವ್ಯರ್ಥವೆಂಬ ಪೂರ್ವಪಕ್ಷಿಯ ಮತವು ನಮ್ಮ ಸಿದ್ಧಾಂತದಲ್ಲಿ ದೋಷವನ್ನು ತೋರಿಸುವುದಿಲ್ಲ; ಏಕೆಂದರೆ ಹೇಯೋಪಾದೇಯ ಶೂನ್ಯ ವಾದ ಬ್ರಹ್ಮಜ್ಞಾನದಿಂದಲೇ ಸರ್ವಕ್ಲೇಶಗಳೂ ನಾಶವಾಗುವುದರಿಂದ ಪುರುಷಾರ್ಥವು ಸಿದ್ಧಿಸುತ್ತದೆ.</p>
				<p>ಶ್ರುತಿಗಳಲ್ಲಿ ದೇವತಾದಿಗಳನ್ನು ಪ್ರತಿಪಾದಿಸಿರುವುದು ಆಯಾ ವೇದಾಂತ ವಾಕ್ಯಗಳಲ್ಲಿರುವ ಉಪಾಸನೆಗಾಗಿ ಎಂದು ಇಟ್ಟುಕೊಂಡರೂ ವಿರೋಧವಾಗುವುದಿಲ್ಲ. ಆದರೆ ಬ್ರಹ್ಮವು ಮಾತ್ರ ಉಪಾಸನಾವಿಧಿಗೆ ಅಂಗವಾಗುವುದಿಲ್ಲ ; ಏಕೆಂದರೆ ಬ್ರಹ್ಮದ ಏಕತ್ವಜ್ಞಾನದಿಂದ ಹೇಯೋಪಾ ದೇಯವಿಲ್ಲದೆ ಕ್ರಿಯಾ-ಕಾರಕಗಳೇ ಮೊದಲಾದ ದ್ವೈತ ಜ್ಞಾನವು ನಾಶವಾಗುತ್ತದೆ. ಏಕತ್ವಜ್ಞಾನ ದಿಂದ ನಾಶವಾದ ದ್ವೈತಜ್ಞಾನವು ಪುನಃ ಉತ್ಪನ್ನವಾಗುವುದೇ ಇಲ್ಲ ; ಅಂಥ ಸಂಭವವಿದ್ದರೆ ಬ್ರಹ್ಮವು ಉಪಾಸನಾವಿಧಿಗೆ ಅಂಗವೆಂದು ಭಾವಿಸಲು ಸಾಧ್ಯವಾದೀತು.೨</p>
				<p>ಕರ್ಮಕಾಂಡದಲ್ಲಿ ವಿಧಿಯ ಸೋಂಕಿಲ್ಲದೆ ವೇದವಾಕ್ಯಗಳು ಪ್ರಮಾಣವಾಗದಿದ್ದರೂ ಆತ್ಮ ಜ್ಞಾನವು ಫಲದಲ್ಲಿ ಕೊನೆಗಾಣುತ್ತಿರುವುದರಿಂದ ಅದರ ವಿಷಯವಾದ ಶಾಸ್ತ್ರವು ಪ್ರಮಾಣ ವೆಂಬುದನ್ನು ನಿರಾಕರಿಸಲು ಆಗುವುದಿಲ್ಲ. ಮತ್ತೆ ಶಾಸ್ತ್ರದ ಪ್ರಾಮಾಣ್ಯವು ಅನುಮಾನ-ಪ್ರಮಾಣ ದಿಂದ ಸಿದ್ಧಿಸುವುದಿಲ್ಲ ; ಹಾಗಿದ್ದರೆ ದೃಷ್ಟಾಂತವು ಅವಶ್ಯವಾಗಿ ಬೇಕಾಗುತ್ತಿತ್ತು. ಆದುದರಿಂದ ಬ್ರಹ್ಮಕ್ಕೆ ಶಾಸ್ತ್ರವೇ ಪ್ರಮಾಣವೆಂಬುದು ಸಿದ್ಧವಾಗುತ್ತದೆ.</p>
				<p class="text-center"><strong>ಎರಡನೆಯ ವರ್ಣಕ</strong></p>
				<p>ಇಲ್ಲಿ ಇನ್ನು ಕೆಲವರು ಸಿದ್ಧಾಂತಕ್ಕೆ ಹೀಗೆ ಆಕ್ಷೇಪಣೆಮಾಡುತ್ತಾರೆ ; ಬ್ರಹ್ಮವನ್ನು ಅರಿತು ಕೊಳ್ಳಲು ಶಾಸ್ತ್ರವೊಂದೇ ಪ್ರಮಾಣವೆಂದು ಒಪ್ಪಿಕೊಳ್ಳುತ್ತೇವೆ ; ಆದರೆ ಅದು ಉಪಾಸನಾವಿಧಿಗೆ (ಎಂದರೆ ಪ್ರತಿಪತ್ತಿವಿಧಿಗೆ) ಅಂಗವಾಗಿಯೇ ಬ್ರಹ್ಮವನ್ನು ತಿಳಿಸಿಕೊಡುತ್ತದೆ. ಎಂದರೆ ನೇರವಾಗಿ ತಿಳಿಸಿಕೊಡುವುದಿಲ್ಲ. ಯಜ್ಞಪಶುವನ್ನು ಕಟ್ಟುವ ಕಂಬ, ಆಹವನೀಯಾಗ್ನಿ ಮೊದಲಾದುವು ಲೋಕ ಪ್ರಸಿದ್ಧವಲ್ಲವಾದರೂ ಶಾಸ್ತ್ರವು ಅವುಗಳನ್ನು ವಿಧಿಗೆ ಅಂಗವಾಗಿಯೇ ತಿಳಿಸಿಕೊಡುತ್ತದೆ ಎಂಬುದು ಉದಾಹರಣೆ.</p>
				<p><strong>ಸಿದ್ಧಾಂತಿ</strong>-ಅದು ಹೇಗೆ ?</p>
				<p><strong>ಪೂರ್ವಪಕ್ಷಿ</strong>-ಏಕೆಂದರೆ ಶಾಸ್ತ್ರವು ಮನುಷ್ಯನನ್ನು ಕಾರ್ಯದಲ್ಲಿ ಪ್ರೇರಿಸುತ್ತದೆ ಅಥವಾ ನಿರೋಧಿಸುತ್ತದೆ. ಆದುದರಿಂದ ಶಾಸ್ತ್ರದ ತಾತ್ಪರ್ಯವನ್ನು ಅರಿತವರು  'ಕರ್ಮವನ್ನು ಮಾಡುವಂತೆ ಬೋಧಿಸುವುದೇ ವೇದದ ಪ್ರಯೋಜನ'1 (ಶಾಬರಭಾಷ್ಯ, ೧. ೧. ೧)  ಎಂದು ಹೇಳಿರುತ್ತಾರೆ. ಆದುದರಿಂದ ಯಾವುದಾದರೊಂದು ವಿಷಯದಲ್ಲಿ ಕರ್ಮವನ್ನು ಮಾಡಲು ಮನುಷ್ಯನನ್ನು ಪ್ರೇರಿಸುವುದರಿಂದ ಅಥವಾ ನಿರೋಧಿಸುವುದರಿಂದ ಶಾಸ್ತ್ರಕ್ಕೆ  ಪ್ರಯೋಜನವುಂಟಾಗುತ್ತದೆ. ಇದೇ ರೀತಿ ವೇದಾಂತವಾಕ್ಯಗಳಿಗೂ ಪ್ರಯೋಜನವಿರುತ್ತದೆ. ಹೀಗೆ ವೇದಾಂತವಾಕ್ಯಗಳು ವಿಧಿಪರವಾದರೆ-ಸ್ವರ್ಗಾದಿಕಾಮಗಳನ್ನು ಬಯಸುವವರಿಗೆ ಅಗ್ನಿಹೋತ್ರಾದಿ ಸಾಧನಗಳನ್ನು ವಿಧಿಸಿರುವಂತೆ-ಅಮೃತತ್ವವನ್ನು ಬಯಸುವವನಿಗೆ ಬ್ರಹ್ಮಜ್ಞಾನವನ್ನು ವಿಧಿಸಿದೆ ಎಂಬುದು ಯುಕ್ತವಾಗುತ್ತದೆ.</p>
				<p><strong>ಸಿದ್ಧಾಂತಿ</strong>-ಏನನ್ನು ಅರಿತುಕೊಳ್ಳಬೇಕೊ ಅದರ ವೈಲಕ್ಷಣ್ಯವನ್ನು ಇಲ್ಲಿ ಹೇಳಿದೆ : ಮುಂದೆ ಉಂಟಾಗತಕ್ಕ ಧರ್ಮವನ್ನು ಅರಿತುಕೊಳ್ಳಬೇಕೆಂದು ಕರ್ಮ ಕಾಂಡದಲ್ಲಿ ಹೇಳಿದೆ ; ಆದರೆ ಇಲ್ಲಿ ಅರಿತುಕೊಳ್ಳಬೇಕಾದುದು ನಿತ್ಯವಾಗಿರುವ ಬ್ರಹ್ಮವು. ಇವೆರಡರಲ್ಲಿ ಅನುಷ್ಠಾನವನ್ನು ಅಪೇಕ್ಷಿಸುವ ಧರ್ಮಜ್ಞಾನದ ಫಲಕ್ಕಿಂತ ಬ್ರಹ್ಮಜ್ಞಾನದ ಫಲವು ಬೇರೆಯೇ ಆಗಿರಬೇಕು.</p>
				<p><strong>ಪೂರ್ವಪಕ್ಷಿ</strong>-ಹೀಗಿರಬೇಕಾದ ಅವಶ್ಯಕತೆಯಿಲ್ಲ ; ಏಕೆಂದರೆ, 'ಎಲೈ ಮೈತ್ರೇಯಿ, ಆತ್ಮನನ್ನು ನೋಡಬೇಕು'2 (ಬೃ. ಉ. ೨. ೪. ೫) ಎಂಬ ಶ್ರುತಿಯ ಪ್ರಕಾರ ಕಾರ್ಯವಿಧಿಗೆ ಸಂಬಂಧಪಟ್ಟ ಬ್ರಹ್ಮವನ್ನು ಇಲ್ಲಿ ಪ್ರತಿಪಾದಿಸಿದೆ. 'ಯಾವ ಆತ್ಮನು ಪಾಪರಹಿತನೊ. . . ಅವನನ್ನೇ ಹುಡುಕಬೇಕು, ಅವನನ್ನೇ ಅರಿತುಕೊಳ್ಳಬೇಕು'3  (ಛಾಂ. ಉ. ೮.೭. ೧) 'ಆತ್ಮನೆಂದೇ ಉಪಾಸಿಸಬೇಕು'4  (ಬೃ. ಉ. ೧. ೪. ೭)  ಇವೇ ಮೊದಲಾದ ವಿಧಿಗಳಿರುವಾಗ,  'ಈ ಆತ್ಮನು ಯಾರು?' 'ಆ ಬ್ರಹ್ಮವು ಯಾವುದು?' ಎಂದು ಅರಿತುಕೊಳ್ಳಲು ಇಚ್ಡೆಯಿರುವಾಗ, ನಿತ್ಯವೂ ಸರ್ವಜ್ಞವೂ ಸರ್ವಗತವೂ ನಿತ್ಯ-ಶುದ್ಧ-ಬುದ್ಧ ಮುಕ್ತ ಸ್ವಭಾವವುಳ್ಳದ್ದೂ ವಿಜ್ಞಾನವೂ ಆನಂದವೂ ಆದ ಬ್ರಹ್ಮದ ಸ್ವರೂಪವನ್ನು ತಿಳಿಸುವುದರಲ್ಲಿ ಎಲ್ಲ ವೇದಾಂತವಾಕ್ಯಗಳೂ ಉಪಯುಕ್ತವಾಗಿರುವುವು. ಆ ಬ್ರಹ್ಮೋಪಾಸನೆಯಿಂದ ಶಾಸ್ತ್ರಪ್ರಸಿದ್ಧವಾದ ಮೋಕ್ಷವೆಂಬ ಅದೃಷ್ಟ ಫಲವು ಉಂಟಾಗುತ್ತದೆ.</p>
				<p>ವೇದಾಂತವಾಕ್ಯಗಳು ಕರ್ತವ್ಯವಿಧಿಗಳನ್ನು ತಿಳಿಸದೆ ಕೇವಲ ವಸ್ತುನಿರೂಪಣೆಯನ್ನು ಮಾಡಿದರೆ ಹೇಯೋಪಾದೇಯಗಳಿಲ್ಲದೆ, ‘ರಾಜನು ಹೋಗುತ್ತಿದ್ದಾನೆ’ ಎಂಬ ವಾಕ್ಯದಂತೆ ಪ್ರಯೋಜನ ರಹಿತವಾಗುವುವು.</p>
				<p><strong>ಸಿದ್ಧಾಂತಿ</strong>-ಇದು ಹಗ್ಗ, ಹಾವಲ್ಲ ಎಂಬ ವಾಕ್ಯದಲ್ಲಿ ಕೇವಲ ವಸ್ತು ನಿರೂಪಣೆಯಿದ್ದರೂ ಭ್ರಾಂತಿಜನಿತಭೀತಿಯು ಹೋಗುವುದರಿಂದ ಅಂಥ ವಾಕ್ಯದಲ್ಲಿಯೂ ಪ್ರಯೋಜನವಿರುತ್ತದೆ. ಇದೇ ರೀತಿ ಅಸಂಸಾರಿಯಾದ ಆತ್ಮನನ್ನು ತಿಳಿಸುವ ವಾಕ್ಯವೂ ಆತ್ಮನು ಸಂಸಾರಿಯೆಂಬ ಭ್ರಮೆಯನ್ನು ತೊಲಗಿಸುವುದರಿಂದ ಪ್ರಯೋಜನವುಳ್ಳದ್ದಾಗಿರುತ್ತದೆ.</p>
				<p><strong>ಪೂರ್ವಪಕ್ಷಿ</strong>-ಇದು ಹಗ್ಗ, ಹಾವಲ್ಲ  ಎಂದು ಕೇಳಿದ ಕೂಡಲೇ ಸರ್ಪಭ್ರಾಂತಿಯು ಹೋಗು ವಂತೆ ಬ್ರಹ್ಮಸ್ವರೂಪಶ್ರವಣದಿಂದ ಸಂಸಾರಿತ್ವಭ್ರಾಂತಿಯು ಹೋಗುವಹಾಗಿದ್ದರೆ ಹೀಗೆ ಆಗ ಬಹುದಾಗಿತ್ತು. ಆದರೆ ಅದು ಹಾಗೆ ಹೋಗುವುದಿಲ್ಲ ಏಕೆಂದರೆ ಬ್ರಹ್ಮಸ್ವರೂಪವನ್ನು ಕೇಳಿ ದವನಿಗೂ ಹಿಂದಿನಂತೆ ಸುಖದುಃಖಗಳೇ ಮೊದಲಾದ ಸಂಸಾರಿಧರ್ಮಗಳು ಇರುತ್ತವೆ  ಮತ್ತು  ಆತ್ಮನನ್ನು ಶ್ರವಣಮಾಡಬೇಕು, ಮನನಮಾಡಬೇಕು, ನಿದಿಧ್ಯಾಸನಮಾಡಬೇಕು ೧ ಬೃ. ಉ. ೨. ೪. ೫ ಎಂಬಲ್ಲಿ ಶ್ರವಣ ಮಾಡಿದಮೇಲೂ ಮನನ ನಿದಿಧ್ಯಾಸನಗಳನ್ನು ವಿಧಿಸಿರುತ್ತದೆ. ಆದುದ ರಿಂದ ಉಪಾಸನಾವಿಧಿಗೆ ವಿಷಯವಾಗಿಯೇ ಬ್ರಹ್ಮವು ಶಾಸ್ತ್ರಪ್ರಮಾಣಕವಾಗಿರುತ್ತದೆ.</p>
			</section>
		</section>
		
	</section>
</body>
</html>
