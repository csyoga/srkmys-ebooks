<?xml version="1.0" encoding="UTF-8"?>
<html xmlns="http://www.w3.org/1999/xhtml" xml:lang="en" lang="en" xmlns:epub="http://www.idpf.org/2007/ops">
<head>
	<title>ವಿಶ್ವಮಾನವ ವಿವೇಕಾನಂದ</title>
	<link type="text/css" rel="stylesheet" href="css/style.css" />
</head>
<body class="maintext">
	<section class="level1 unnumbered" epub:type="chapter" role="doc-chapter" id="id-000c.1">
		<h1 class="level1-title" epub:type="title">ಮೊದಲ ಮಾತು</h1>
		<p class="noindent">ಭಕ್ತಿಭಾವವನ್ನವಲಂಬಿಸಿ ಒಂದು ಮಾತನ್ನು ಹೇಳಲು ಬಯಸುತ್ತೇನೆ–ಶ್ರೀ ಸ್ವಾಮಿ ವಿವೇಕಾ ನಂದರ ಅಪಾರ ಕೃಪೆಯಿಂದ ಇಂದು ಅವರ ಸಮಗ್ರ ಜೀವನಚರಿತ್ರೆಯ ಮೂರನೆಯ ಹಾಗೂ ಕೊನೆಯ ಸಂಪುಟವನ್ನು ರಚಿಸಿ ಪ್ರಿಯ ಕನ್ನಡಬಾಂಧವರ ಕೈಗೊಪ್ಪಿಸಲು ಸಾಧ್ಯವಾಗಿದೆ.</p>
		<p>ಶ್ರೀ ವಿವೇಕಾನಂದರ ವೀರ ಚರಿತ್ರೆಯನ್ನು ಕುರಿತು ಬೆಂಗಳೂರು ರಾಮಕೃಷ್ಣ ಆಶ್ರಮದಲ್ಲಿ ಪ್ರತಿ ಶನಿವಾರ ಸಂಜೆ ಸುಮಾರು ಮೂರು ವರ್ಷಗಳ ಕಾಲ ಉಪನ್ಯಾಸ ಮಾಡಿದೆ. ಇದು ಸಾವಿರಾರು ಶ್ರೋತೃಗಳನ್ನು ಸಂತೋಷಗೊಳಿಸಿತು, ಸ್ಫೂರ್ತಿಗೊಳಿಸಿತು. ಅವರಿಗಿಂತ ಹೆಚ್ಚಾಗಿ ನನಗಾದ ಲಾಭಕ್ಕೆ ಆಳವಿಲ್ಲ ಅಗಲವಿಲ್ಲ. ಸ್ಫೂರ್ತಿಯುತ ಜೀವನವು ಇನ್ನೊಂದು ಜೀವನವನ್ನು ಹೇಗೆ ಉಜ್ಜೀವನಗೊಳಿಸಬಲ್ಲುದು ಎಂಬುದಕ್ಕೆ ನಾನು ವಿವೇಕಾನಂದರ ಸಮಗ್ರ ಜೀವನಾಧ್ಯ ಯನದಿಂದ ಪಡೆದ ಸ್ಫೂರ್ತಿಯೇ ಸಾಕ್ಷ್ಯ.</p>
		<p>ಮುಗಿಯದ ಕತೆಯಂತೆ ಕಂಡುಬರುವ ವಿವೇಕಾನಂದರ ವಿಸ್ತೃತ ಜೀವನ ಚರಿತೆಯ ಕುರಿತು ಮಾಡಿದ ಉಪನ್ಯಾಸವನ್ನು ಅಪಾರ ಉತ್ಸಾಹದಿಂದ ಕೇಳಿದ ಶ್ರೋತೃಗಳು ನಿಜಕ್ಕೂ ನನಗೆ ಅಚ್ಚರಿಯುಂಟುಮಾಡಿದ್ದಾರೆ. ಅವರ ಅದಮ್ಯ ಉತ್ಸಾಹವೇ ನನಗೆ ನಿರಂತರ ಪ್ರೋತ್ಸಾಹ ವಾಯಿತು. ಮಾಡಿದ ಉಪನ್ಯಾಸಗಳನ್ನು ಪುಸ್ತಕರೂಪದಲ್ಲಿ ತರುವಂತೆ ಪ್ರೋತ್ಸಾಹ ನೀಡಿದವರೂ ಅದೇ ಪ್ರಿಯ ಶ್ರೋತೃಗಳೇ. ಅಷ್ಟೇ ಅಲ್ಲ, ಅಚ್ಚಾದ ಸಂಪುಟಗಳನ್ನು ವಿಶಾಲ ಕರ್ನಾಟಕದ ಮೂಲೆಮೂಲೆಗೆ ತಲುಪಿಸಲು ನೆರವಾದವರೂ ಅವರೇ. ಬೆಂಗಳೂರು ರಾಮಕೃಷ್ಣಾಶ್ರಮದ ಭಕ್ತ-ಶ್ರೋತೃಗಳಿಗೆ ಕನ್ನಡಿಗರ ಒಲವಿನ ಅಭಿನಂದನೆಗಳು ತಾವಾಗಿಯೇ ಬಂದು ತಲುಪುತ್ತವೆ.</p>
		<p>‘ವಿಶ್ವಮಾನವ ವಿವೇಕಾನಂದ’ ಎಂಬ ಈ ಮೂರನೆಯ ಸಂಪುಟದಲ್ಲಿ ಶ್ರೀ ವಿವೇಕಾನಂದರು ಕೊಲಂಬೋದಿಂದ ಹಿಡಿದು ಹಿಮಾಲಯದ ಆಲ್ಮೋರದವರೆಗೆ ಮಾಡಿದ ಅದ್ಭುತ ಭಾಷಣಗಳ ಕೆಲವು ಕಿಡಿಗಳು ಮಾತ್ರ ಇವೆ. ಜೀವನಚರಿತ್ರೆಯಲ್ಲಿ ಇಡೀ ಭಾಷಣವನ್ನು ಸೇರಿಸುವುದು ಸೂಕ್ತವೂ ಅಲ್ಲ, ಸಾಧ್ಯವೂ ಇಲ್ಲ. ಅಲ್ಲದೆ, ವಿವೇಕಾನಂದರು ತಮ್ಮ ಅತ್ಯಲ್ಪ ಜೀವಿತಾವಧಿಯಲ್ಲಿ ಮಾಡಿದ ಅತ್ಯಗಾಧ ಕಾರ್ಯಗಳ, ಆಡಿದ ಅತ್ಯಪೂರ್ವ ನುಡಿಗಳ ಪರಿಚಯವನ್ನು ಮಾಡಿಕೊಳ್ಳ ಬೇಕಾದರೆ ಎಂಟು ಸಂಪುಟಗಳಲ್ಲಿರುವ ಅವರ “ಕೃತಿಶ್ರೇಣಿ”ಯ ಒಳಹೋಗಬೇಕು.</p>
		<p>‘ನನ್ನನ್ನು ಕೇವಲ ಭಾರತಕ್ಕೆ ಮಾತ್ರ ಸೇರಿದವನೆಂದು ತಿಳಿಯದಿರಿ, ನಾನು ಸಮಸ್ತ ವಿಶ್ವಕ್ಕೇ ಸೇರಿದವನು’ ಎಂದು ಉದ್ಘೋಷಿಸಿದ ವಿಶ್ವಮಾನವ ವಿವೇಕಾನಂದರು ಈ ವಿಶ್ವದಲ್ಲಿ ವಿಶ್ವಭ್ರಾತೃ ತ್ವದ ಬೀಜ ಬಿತ್ತಿದ್ದಾರೆ, ವಿಶ್ವಶಾಂತಿಯ ಬೀಜ ಬಿತ್ತಿದ್ದಾರೆ, ವಿಶ್ವಾತ್ಮಭಾವದ ಬೀಜ ಬಿತ್ತಿದ್ದಾರೆ. ಆ ಬೀಜವು ಸರಿಯಾಗಿ ಮೊಳೆತು ಬೆಳೆದು ಸುಮಭರಿತವಾಗಿ ಸುಮಧುರ ಸುಫಲವನ್ನು ನೀಡು ವಂತಾಗಲು ನೀರೆರೆಯುವ ಕೆಲಸ ಮಾಡಬೇಕಾಗಿದೆ. ಆ ಪವಿತ್ರ ಕಾರ್ಯವು ನಮ್ಮ ಪಾಲಿನ ಭಾಗ್ಯವಾಗಬೇಕು.</p>
		<p class="text-right"><strong>ಸ್ವಾಮಿ ಪುರುಷೋತ್ತಮಾನಂದ</strong></p>
	</section>
	<section class="level1 unnumbered" epub:type="chapter" role="doc-chapter" id="id-000c.2">
		<h1 class="level1-title" epub:type="title">ಪ್ರಥಮ ಮುದ್ರಣದ ಮುನ್ನುಡಿಯಿಂದ</h1>
		<p class="noindent">ವೇದವಾಣಿಯನ್ನು ದಿಗ್ದಿಗಂತಗಳಲ್ಲಿ ಮೊಳಗಿ ಬುದ್ಧಿಜೀವಿಗಳನ್ನು ಬೆರಗುಗೊಳಿಸಿ ವಿಶ್ವ ವೇದಿಕೆಯ ಮೇಲೆ ಹಿಂದೂಧರ್ಮದ ವಿಜಯಪತಾಕೆಯನ್ನು ಹಾರಿಸಿದವರು ವೀರವೇದಾಂತಿ ವಿವೇಕಾನಂದರು. ಜಗತ್ತನ್ನು ದೇವಾಲಯವೆಂದೂ ಜೀವನನ್ನು ಶಿವನೆಂದೂ ತಿಳಿದು, ಆ ಶಿವನ ಸೇವೆ ಮಾಡುವುದೇ ತಮ್ಮ ಕರ್ತವ್ಯವೆಂದು ಬಗೆದು, ಫಲಾಪೇಕ್ಷೆಯಿಲ್ಲದೆ ಕರ್ಮರಂಗವನ್ನು ಪ್ರವೇಶಿಸಬೇಕೆಂಬ ತತ್ವವನ್ನು ಸ್ವತಃ ಅನುಷ್ಠಾನ ಮಾಡಿ ವಿಶ್ವಕ್ಕೆ ಉನ್ನತ ಆದರ್ಶವನ್ನು ಕೊಟ್ಟವರು ವಿವೇಕಾನಂದರು. ಇಂತಹ ಕರ್ಮಯೋಗಿಗಳಿಂದ ಮಾತ್ರವೇ ಜಗದ್ಧಿತ ಸಾಧ್ಯ. ವಿವೇಕಾನಂದರ ಜೀವನವೇ ಒಂದು ಮಹಾಯಾಗ. ಜಗತ್ತಿನಿಂದ ತಮಗೆ ಇನ್ನೇನೂ ಬೇಕಿರ ದಿದ್ದರೂ, ತಮ್ಮ ಗಂತವ್ಯವಾದ ಗುರಿಯನ್ನು ಮುಟ್ಟಿದ್ದರೂ, ಶ್ರೀರಾಮಕೃಷ್ಣರ ಅವತಾರ ಕಾರ್ಯವನ್ನು ಪೂರ್ಣಗೊಳಿಸಲೋಸುಗ ಅವರು ಕರ್ಮರಂಗವನ್ನು ಪ್ರವೇಶಿಸಿದರು. ಆ ಪವಿತ್ರ ಕಾರ್ಯದಲ್ಲಿ ತಮ್ಮನ್ನು ತಾವೇ ಆಹುತಿ ಕೊಟ್ಟುಕೊಂಡರು. ವಿಶ್ವದ ಒಳಿತಿಗಾಗಿ, ಮಾನವೀ ಯತೆಯ ಸುಭದ್ರ ತಳಹದಿಯ ಮೇಲೆ ದಿವ್ಯ ಜೀವನವನ್ನು ರೂಪಿಸಲು ಮತ್ತು ಆಧ್ಯಾತ್ಮಿಕ ಆನಂದವನ್ನು ಉಣಿಸಲು ರಾಮಕೃಷ್ಣ ಮಠ ಮತ್ತು ರಾಮಕೃಷ್ಣ ಮಿಷನ್ ಎಂಬ ಎರಡು ಮಹಾ ಸಂಸ್ಥೆಗಳನ್ನು ಸ್ಥಾಪಿಸಿದರು. “ಆತ್ಮನೋ ಮೋಕ್ಷಾರ್ಥಂ ಜಗದ್ಧಿತಾಯ ಚ” ಎಂಬ ಉಚ್ಚ ಆದರ್ಶವನ್ನು ವಿಶ್ವಕ್ಕೆ ಮಹಾಕೊಡುಗೆಯಾಗಿ ನೀಡಿದರು. ಸ್ವಾರ್ಥಸಂಹಾರವೇ ಇದರ ಗುರಿ ; ಅದನ್ನು ಸಾಧಿಸಿದ ಬಳಿಕ ವಿಶ್ವಪ್ರೇಮ, ವಿಶ್ವಭ್ರಾತೃತ್ವ ಸುಲಭವಾಗಿ ಸಿದ್ಧಿಸುತ್ತದೆ ; ನಿಃಸ್ವಾರ್ ಥತೆಯೇ ವಿಶ್ವಪ್ರೇಮದ ಸುಭದ್ರ ಅಡಿಪಾಯ ಎಂಬುದನ್ನು ವಿಶ್ವಕ್ಕೆ ತೋರಿಸಿ ವಿಶ್ವಮಾನವನ ಮುಖ್ಯ ಲಕ್ಷಣವನ್ನು ವ್ಯಕ್ತಗೊಳಿಸಿದರು. ಮನುಷ್ಯನು ಸರಿಯಾದ ಮನುಷ್ಯನಾಗಬೇಕೆಂಬುದೇ ವಿವೇಕಾನಂದವೇದಾಂತದ ಸರ್ವಸಾರ. ಮಾನವನು ದಾನವನಾದಾಗ ‘ವಿವೇಕಾನಂದ ಶಕ್ತಿ’ ಸಿಡಿಲಾಗಿ, ಗುಡುಗಾಗಿ, ಬೆಂಕಿಯಾಗಿ, ಪ್ರವಾಹವಾಗಿ, ಭೂಕಂಪವಾಗಿ, ಜ್ವಾಲಾಮುಖಿಯಾಗಿ ಎದುರಿಸಿ ನಿಲ್ಲುವುದು. ವಿವೇಕಾನಂದರ ಶಕ್ತಿಗೆ ಶರಣಾದಾಗ ನಿಜವಾಗಿಯೂ ನಾವು ಅಮೃತ ಪುತ್ರರಾಗಿ ಬಿಡುವೆವು. ನಮ್ಮನ್ನು ಯಾವ ಆಸುರೀ ಶಕ್ತಿಗಳೂ ಬಾಧಿಸುವುದಿಲ್ಲ. ಓರ್ವ ಮಹಾ ಬ್ರಾಹ್ಮಣನಿಂದ ಹಿಡಿದು ಒಂದು ಕೀಟದವರೆಗೆ ತಾರತಮ್ಯವಿಲ್ಲದೆ ಎಲ್ಲರನ್ನೂ ಒಂದೇ ರೀತಿಯಲ್ಲಿ ಪ್ರೀತಿಸು ಎಂದು ಉಪದೇಶಿಸುವ ವಿವೇಕಾನಂದವೇದಾಂತದಲ್ಲಿರುವುದು ಶಾಸ್ತ್ರಗಳ ಶುಷ್ಕತೆಯಲ್ಲ, ವಿಶ್ವಮಾನವನ ತುಂಬುಹೃದಯ. ಶೀಲವಂತನಾದ ಮನುಷ್ಯರನ್ನು ನಿರ್ಮಾಣ ಮಾಡುವುದೇ ತಮ್ಮ ಧ್ಯೇಯಸಾಧನೆಯೆಂದು ಸ್ವಾಮೀಜಿ ಘೋಷಿಸಿದ್ದಾರೆ. ಮಾನವನಲ್ಲಿ ಅಂತರ್ ಗತವಾದ ಪೂರ್ಣತೆಯ ವಿಕಸನವೇ ವಿದ್ಯೆ. ಮಾನವನು ಮೂಲತಃ ಪೂರ್ಣ; ವಿದ್ಯೆಯು ಆ ಪೂರ್ಣತೆಯ ಅರಿವುಂಟುಮಾಡಿಕೊಡುವ ಒಂದು ಸಾಧನ ಎಂದಿದ್ದಾರೆ ವಿವೇಕಾನಂದರು.</p>
		<p>ಭಗವಂತನು ಸರ್ವಭೂತಸ್ಥಿತನೇ ಆದರೂ ಅವನು ವಿಶೇಷವಾಗಿ ಅಭಿವ್ಯಕ್ತನಾಗಿರುವುದು ಮನುಷ್ಯನಲ್ಲಿ. ಆದ್ದರಿಂದ ಸಾಧಕನಿಗೆ ನರರೂಪೀ ನಾರಾಯಣೋಪಾಸನೆಯೇ ಅತ್ಯಂತ ಉಪ ಯುಕ್ತ, ಪರಿಣಾಮಕಾರಿ ಮತ್ತು ಶ್ರೇಯಸ್ಕರ. ಸಾಧುಸಂತರಲ್ಲಿ, ಗುರುಹಿರಿಯರಲ್ಲಿ ಭಗವಂತ ನನ್ನು ಕಾಣುವುದು ಸುಲಭ ಮತ್ತು ಸ್ವಾಭಾವಿಕವಾದರೂ ಸಮಾಜಹಿತ ಹಾಗೂ ರಾಷ್ಟ್ರಹಿತದ ದೃಷ್ಟಿಯಿಂದ, ಅಲ್ಲದೆ ಜಗತ್ತಿನ ಸಮ್ಯಗ್ದರ್ಶನದ ದೃಷ್ಟಿಯಿಂದ ಸಾಮಾನ್ಯ ಜನರಲ್ಲಿಯೂ ದೀನದಲಿತರಲ್ಲಿಯೂ ಭಗವಂತನನ್ನು ಕಂಡು ಉಪಾಸಿಸುವುದು ಹೆಚ್ಚು ಅಗತ್ಯ. ಅಂತೆಯೇ ವಿವೇಕಾನಂದರು ಘೋಷಿಸುತ್ತಾರೆ :</p>
		<p>“ಹಿಂದಿನ ಶಾಸ್ತ್ರಗಳು ‘ಮಾತೃದೇವೋ ಭವ’, ‘ಪಿತೃದೇವೋ ಭವ’, ‘ಆಚಾರ್ಯದೇವೋ ಭವ’ ಎನ್ನುವುದನ್ನು ಕೇಳಿದ್ದೀರಿ. ಆದರೆ ನಾನು ನುಡಿಯುವೆ, ‘ಪಾಪಿದೇವೋ ಭವ !’, ‘ಮೂರ್ಖ ದೇವೋ ಭವ !’ ಎಂದು. ದೀನ ದಲಿತ ಮೂರ್ಖ ಪಾಪಿಗಳೆನಿಸಿಕೊಂಡ ಪ್ರಚ್ಛನ್ನ ದೇವತೆಗಳ ಆರಾಧನೆ ನಡೆಯಲಿ !”</p>
		<p>ನರಕೇಸರಿ ವಿವೇಕಾನಂದರ ವ್ಯಕ್ತಿತ್ವ ಬಹುಮುಖವಾದುದು. ಅದು ಮಹಾಸಾಗರದಂತೆ ವಿಶಾಲವೂ ಅನಂತವೂ ಗಂಭೀರವೂ ಆದುದು. ಅವರು ಪರಿವ್ರಾಜಕ ಸಂನ್ಯಾಸಿಯೂ ಅಹುದು, ಜನತಾ ಜನಾರ್ದನನ ಪರಮ ಭಕ್ತರೂ ಅಹುದು. ಕುಲಭೇದ ಮತ್ತು ರಾಷ್ಟ್ರಭೇದವಿಲ್ಲದೆ ಮಾನವನಲ್ಲಿಯ ದಿವ್ಯ ಪರಮಾತ್ಮಶಕ್ತಿ ಹಾಗೂ ಐಕ್ಯತೆ ವಿಕಾಸಗೊಂಡು ಶಾಂತಿಯನ್ನಾರಾಧಿಸು ವಂತಾಗಬೇಕೆಂದು ಅವರು ಹೇಳುತ್ತಿದ್ದರು. ಯಾರು ಸ್ವಾಮೀಜಿಯವರು ಹರಿಸಿದ ಈ ದಿವ್ಯ ಜ್ಞಾನಗಂಗೆಯಲ್ಲಿ ಮಿಂದು ಜನತಾಸೇವೆಯನ್ನು ಕೈಗೊಳ್ಳುವರೋ ಅವರೇ ಧನ್ಯರು.</p>
		<p>ಇಂತಹ “ವಿಶ್ವಮಾನವ ವಿವೇಕಾನಂದ”ರನ್ನು ಬಣ್ಣಿಸುವ ಭವ್ಯವಾದ ಗ್ರಂಥವನ್ನು ಸ್ವಾಮಿ ಪುರುಷೋತ್ತಮಾನಂದರು ಮಧುರ ಹಾಗೂ ಸುಂದರ ಶೈಲಿಯಲ್ಲಿ ಬರೆದು ಕನ್ನಡ ಜನತೆಯ ಮುಂದಿಟ್ಟಿದ್ದಾರೆ. ವಿವೇಕಾನಂದರ ಸಮಗ್ರ ಜೀವನಕಥೆಯನ್ನು ಮೂರು ಮಹಾಸಂಪುಟಗಳಲ್ಲಿ ರಚಿಸಿ ಅದ್ಭುತ ಸೇವೆಯನ್ನೆಸಗಿದ್ದಾರೆ. ಕರ್ನಾಟಕದ ಮೂಲೆಮೂಲೆಯಲ್ಲಿರುವ ಜನರಿಗೂ ವಿವೇಕಾನಂದರ ಮಹಾನ್ ವ್ಯಕ್ತಿತ್ವದ ಅರಿವಾಗಬೇಕೆಂಬುದು ಅವರ ಆಶಯ. ವಿವೇಕಾನಂದರ ದಿವ್ಯ ಶಕ್ತಿಯೇ ಅವರ ಮೂಲಕ ಈ ಮೇರು ಕೃತಿಯನ್ನು ಮೂಡಿಸಿದೆ.</p>
		<p>ಮನೆಮನೆಗೂ ಈ ಮಹಾಗ್ರಂಥವು ತಲುಪಿ ಜನರು ಮಾನವೀಯ, ನೈತಿಕ, ಸಾಂಸ್ಕೃತಿಕ, ಹಾಗೂ ಆಧ್ಯಾತ್ಮಿಕ ಮೌಲ್ಯಗಳನ್ನು ಜೀವನದಲ್ಲಿ ಅನುಷ್ಠಾನ ಮಾಡುವಂತಾಗಲಿ ಎಂದು ನಾವು ಆಶಿಸುತ್ತೇವೆ.</p>
		<p class="verse">ನಮಃ ಶ್ರೀಯತಿರಾಜಾಯ ವಿವೇಕಾನಂದಸೂರಯೇ ।<br />ಸಚ್ಚಿತ್ಸುಖಸ್ವರೂಪಾಯ ಸ್ವಾಮಿನೇ ತಾಪಹಾರಿಣೇ ॥</p>
		<p class="text-right"><strong>ಸ್ವಾಮಿ ಚಿದಾನಂದ</strong></p>
	</section>
</body>
</html>
